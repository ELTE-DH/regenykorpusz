<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU07728" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A püspök atyafisága</title>
				<author>
					<persName>
						<surname>Iványi</surname>
						<forename>Ödön</forename>
					</persName>
				                        <date from="1854" to="1893">1854-1893</date>
					<idno type="VIAF">121533820</idno>
				</author>
			                        <respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">95490</measure>
				<measure unit="pages">220</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A püspök atyafisága</title>
					<date>2009-12-14</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/07700/07728"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Kiss András</name>
					</respStmt>
				</bibl>
				<bibl type="printSource">
					<title>A püspök atyafisága</title>
					<author>Iványi Ödön</author>
					<pubPlace>Budapest</pubPlace>
					<publisher>Franklin</publisher>
					<date>1905</date>
					<ref target="https://mek.oszk.hu/07700/07728"/>
				</bibl>
				<bibl type="firstEdition">
					<title>A püspök atyafisága</title>
					<author>Iványi Ödön</author>
					<date>1889</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T3"/>
			</ns1:eltec>
		</xenoData>
		<revisionDesc>
			<change when="2021-07-27"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ KÖTET</head>
				<div type="chapter">
					<head>I.</head>
					<p>A börze előtt, a magas paloták közé rekedt szűk, sötét utcza olyan volt, mint
                        egy kőolajszállító-hajón a fedélzet - abban a perczben, mikor a hajófenék
                        feljáróján felbukkan egy, képéből kikelt, lépcsőfutástól elfulladt alak s
                        elordítja magát, hogy «ég odalenn»!</p>
					<p>Már késő délután volt s a reggeli rosz hirektől fejét vesztett börze még
                        mindig nem tért magához; dél felé volt ugyan egy-két tiszta pillanatja, de a
                        bécsi börze, a mely mindig előljár, ha meg kell bolondulni, a táviró-dróton
                        át lehallatott egy pár ideges sikoltást és azzal a csillapodásnak indult
                        budapesti börzét ismét falnak ugrasztotta.</p>
					<p>A nagy ijedtségnek szűk volt a palota. A háborgó hangulat kiöntött az
                        utczára. A börze legmozgékonyabb eleme, a felszinen tánczoló hab: a coulisse
                        - ott tombolt az aszfalton. Az egymás szájába kiabáló, szenvedélyes
                        gesztusokkal önmagát bőszítő, egymást falnak szorító, kergető, kapaczitáló,
                        lökdöső, kavargó tömeg szinte tajtékzott a szűk mederben... Az arra menő
                        idegen csak két könyökkel úszva küzdhette át magát a kifáradt börze sodró
                        örvényein.</p>
					<p>Nem messze az arany borjú körül sustorgó khaosztól, - a nyüzsgő utcza csöndes
                        végén megállott egy uri fogat. A háborgó börze-tónak az utczavégre vetődött
                        egy hullámkarikája: egy csoport coulissier - odafordult s a dolgában
                        megzavart ember ideges figyelmével bámult a fogatra. A börze-lesipuskás
                        szeme egy nézésre megállapította, hogy minden új a fogaton: frissen
                        beretvált kocsis, a fényesre mosott lovak, a sárga bőrszerszámok, az üde
                        czimerfestés - és tán maga az uraság is... Aztán nem törődött többé a
                        fogattal. Csak egy coulissier nem fordult el a fogattól, hanem félkört irva
                        le czilinderével - fejbúbja fényes szérűjét s hegyes, ritka fogai fehérét
                        megmutatta a kiszállott uraságnak, a ki Holzknecht Poldi alázatos üdvözlését
                        a magas állás leereszkedésével és egy olyan tekintettel fogadta, melyet csak
                        Holzknecht Poldi csókaszeme foghatott el és érthetett meg.</p>
					<p>Holzknecht Poldi ismerőse elbocsátotta fogatát s a sürün meglepett utczán át
                        a Duna-partra igyekezett. Nem is kellett könyökét használni. Az emeltfejű,
                        előkelő alak ügyet sem vetett a gyülevész sokaságra. A tömeg, a melynek
                        semmi sem imponál annyira, mintha föl sem veszik, kitért az útjából.
                        Holzknecht Poldi még mindig meggörbülten s hizelkedő vigyorgással bámult az
                        úr után, mintha díszmenetét tartó királyt nézne. Jeruzsálem Náczinak, a
                        börze legdühösebb hangulat-csinálójának a kezében maradt Holzknecht
                        kabátjáról a második gomb is, mikor a tekintély csodálásába elmélyedt ember
                        észrevette, hogy kabátját tépik és papirjait gyalázzák.</p>
					<p>Egy kompániabeli, a kinél szemet szúrt Holzknecht szokatlan megilletődése, az
                        ismeretlen ur után bökött plajbászával.</p>
					<p>- Micsoda firma?</p>
					<p>Holzknecht a jól értesültség tüntető fitogtatásával válaszolta neki:</p>
					<p>- Tegnap csak egy képviselő, a kit alig vettek észre.</p>
					<p>Az egész utczasarok a tegnapi képviselő után nézett s aztán várakozással
                        fordultak a közrekapott Holzknechthez.</p>
					<p>- Ma pedig egy államtitkár... ágált a coulissier - nagy szóval, mellére ütve,
                        mintha része lenne a rendkívüli változásban.</p>
					<p>Az utczavég most az államtitkárt bámulta. Holzknecht pedig egy próféta
                        határozottságával, ki bizonyos a dolga felől, egyszerűen hozzátette:</p>
					<p>- És holnap - miniszter... Becsületemre, tette hozzá nyomaték okáért, mikor
                        észrevette, hogy Jeruzsálem Náczi skeptikus pofával lökdösi a
                        szomszédját.</p>
					<p>Egy új hír, mint valami szüreti béka, pattogott e közben
                        csoportról-csoportra, friss ijedtségnek adva tápot, szétrobbantva azokat a
                        lehiggadási központokat, a mik körül a börzehangulat kezdett már lassan
                        kristályosodni. Holzknecht Poldi csoportja is nagyot ugrott, a mint a
                        tőzsdebéka odapukkant közéje... Az államtitkárról nem beszéltek többé.</p>
					<p>Bacsó Kanut, a tegnapi képviselő, a mai államtitkár s a coulisse-látnok által
                        megjósolt holnapi miniszter e közben kiért a Duna-partra. Megállott,
                        megnézte óráját s elindult a korzón lefelé - egy oly ember őgyelgő
                        lépéseivel, a kinek egy fölösleges jó félórája van, a mit értékesíteni nem
                        tudván - agyonüt.</p>
					<p>A klub elhasznált, füstös levegőjének száraz, fanyar íze még a szájában volt.
                        Nagyot lélegzett abból az üde, lágy, könnyű légből, mely a Duna széles hátán
                        beáramlott a távoli mezőkről, magával hozva a partmenti fák felpattogzott
                        rügyeiből a balzsam fűszeres szagát, a szántóföldeken, ugarokon,
                        erdőszéleken, a tavaszi naptól porhanyított hantokból kiütköző friss sarjak,
                        virágok első lélegzetét. A külső, nagy, szabad természet éltető, szűz
                        lehellete tisztán hullámzott a folyammeder fölött s úgy vágta keresztül a
                        nagy város poshadt, sürű, nehéz atmoszféráját, mint a hogy a hegyi patak
                        átlátszó, fürge vize áttör egy zöldre vált mocsárnak holt vizén - élesen
                        kiválva folyásában attól.</p>
					<p>Csak a folyamtükröt szántó gőzhajók füstje tisztátalankodott fenn az üde
                        áramlatban - foltokat képezve, de lassan-lassan mintegy tisztára,
                        láthatlanná mosva magát a kristályelemben.</p>
					<p>Oly átlátszó, ritka volt a lég, hogy a pesti oldalról szinte olvasni lehetett
                        az új fűszálakat a Gellért-hegy oldalán, s a vastollakat a citadella fokán
                        terpeszkedő osztrák sas szárnyában.</p>
					<p>A korán nyugvó áprilisi nap már a budai hegyek gerinczére ereszkedett, de az
                        idő puha és langyos volt, akár egy nyári estén. A tavasz első, jólelkű
                        mosolya, kedveskedő simogatása volt ez - a czudar, hosszú tél válogatott
                        durvasága után.</p>
					<p>Bacsó Kanutot ez a szokatlan, kora hőség, még inkább a mai nap izgalmai
                        fölhevítették. Mintha nagy beszédet tartott volna: száraz szomjúságot
                        érzett. Egy kávéház előtt haladt el, a hol az asztalokat kitették a
                        szabadba. Helyet foglalt az egyik asztalnál és frissítőt rendelt.</p>
				</div>
				<div type="chapter">
					<head>II.</head>
					<p>Az egész terrász üres volt, csak a szomszédos asztalnál, terebélyes
                        ujsághalom hegyiben, ült egy dühös ujságfaló - nem láthatóvá kárpitozva
                        magát a kiterített angol lappal. Bacsó Kanut hangjára a papirkárpit
                        megmozdult s egy öreg ember szürke feje ütközött elő a mögül, hogy
                        nagyhirtelen újra visszabujjék.</p>
					<p>Bacsó Kanut két lépésre tudta magát attól az embertől, a kivel ő egy nevet
                        viselt s a ki ezt a közös nevet meghurczolta Európa minden nagyobb városa
                        utczáján - verekedő, lázadó, tüntető csőcselék bitang csordáiban. Bántotta
                        e rosszhírű ember, a vén Bacsó Péter szomszédsága. Föl akart kelni, hogy
                        elmenjen innen. De a kellemetlen atyafi megelőzte ebben. Az öreg úr letette
                        lapját, fizetett, s botjára nehézkedve morczos képpel, dörmögve, mint valami
                        nyugtából fölzavart vén medve, elczammogott onnan.</p>
					<p>Bacsó Kanut, a mint utána nézett az ütött-kopott öregnek, s látta, egy
                        viharos élet hányatásaitól megtörten, minden lépésnél megreszkető fejjel,
                        a krónikus szegénység kiáltó nyomaival tetőtől-talpig elhalmozottan: egy
                        pillanatra majdnem elfelejté, a mit e férfi a Bacsó-név és azok ellen
                        vétett, a kik azt viselik. Csak az öreg rokont, az elaggott embert látta
                        benne, a ki félrehágott-sarkú, rossz czipőben, foszlottalju nadrágban,
                        megzöldült kék felöltőben baktat előtte - lefelé az elzüllés lejtőjén,
                        mindenünnen kitaszítva, mindenkitől elhagyottan... Szinte megsajnálta.</p>
					<p>A pinczér az esti lapokat oda tette elébe. Bacsó Kanut szórakozottan futotta
                        át az északi határról jött táviratokat. Merő rossz hir valamennyi. Nem
                        csoda, ha tőlük a börze megbomlik... A galicziai csendőrök s az orosz
                        előőrsök lövéseket váltottak... A czár az ukrániai kozákok lakomáján
                        harczias toasztot tart... A monarchia legkitünőbb lovastisztjét
                        parancsnoknak küldik a határra... A fegyvergyárak lázasan dolgoznak...
                        Villanyos feszültséggel teljes a levegő...</p>
					<p>Mindez nem nyugtalanítja Bacsót egy csöppet sem. Az igazi Bacsó mind nagy
                        optimista. Ő a legnagyobb. Hallja, hogy félreverik a harangot, látja a nagy
                        füstöt: még sem hiszi, hogy égés lesz belőle.</p>
					<p>A mint félretette a lapot, észreveszi, hogy egy furcsa karaván közeledik
                        felé. Három pár lábacska mezítelen talpa félénk csoszogással mérte a terrász
                        aszfaltját. A karaván-vezető egy 6-7 éves leány, erőlködéstől elferdült
                        derékkal, nem annyira vézna karjain, mint inkább sokat-emeléstől kidagadt
                        hasán hordoz egy vánnyadtszinű, szomorú arczú kis porontyot. Az apró dajka
                        szoknyájába egy ökölnyi ficzkó kapaszkodik, a ki egészen elvész a hónalj
                        alatt kezdődő nadrág s a láb sarkánál végződő kabát minden kényelmességi
                        fogalmat meghaladó bőségében s egy apai ágról származó, terebélyes kalapban.
                        A bőkezűen kiöltöztetett legénykét másik kezénél fogva kisebbik nénje
                        vezeti. A kompánia, külső megjelenésében, a kopottság legszélső határain
                        mozgott, de egy sem volt rongyos, sem tisztátalan: ruháiktól nem sajnálták a
                        foltot, bőrüktől a vizet. A legkisebbnek orra is gondos törlés nyomát
                        viselte volt magán. Hajuk fényesen simult fejükre, mint a boczi szőre, mikor
                        anyja szeretettel nyalja végesvégig.</p>
					<p>A mezítlábos invázió, gyanakvó, kémkedő tekintetek között, mint a tarlón
                        átvonuló nyulcsalád, egész a szomszédasztalig nyomult előre, ott egyszerre
                        megállt s a legnagyobbik leány meglepődve nézett körül. Tanácstalanul állott
                        egy perczig s aztán Kanutra nézett, a ki néma koldulásnak vette a
                        gyermekszem e kérő, aggodalmas nézését. Kivett zsebéből egy huszast és
                        odakinálta.</p>
					<p>- Nesztek. Hanem aztán elmenjetek. Ha meglát a konstábler, majd meggyül a
                        bajotok.</p>
					<p>A karaván-vezető ránézett a pénzre, aztán a kinálójára és nem vette el a
                        huszast:</p>
					<p>- Köszönjük. Nem vagyunk koldusok, csak szegények. Nem koldulni jöttünk.</p>
					<p>Olyan megfontoltan, kimérten szólt, akárcsak egy felnőtt. A hangja is olyan
                        érett, nyugodt és mély volt, hogy az ember bámulta: honnan veszi magát ez az
                        asszonyhang ebben a kákabélű, kis kölyökleányban. A mint ott állt Kanut
                        előtt, egy rajkóval az ölében, két gyermekkel a szoknyája mellett: annak úgy
                        tetszett, mintha egy liliputi-anyát látna, a kit ez a három, pufók gyerek
                        erősen megviselt s a kit a gond, az élet idő előtt megvénített... Hanem a
                        pénz nem kell neki. Vékony, ritka ebédek néznek ki az okos, szomorú, éhes
                        vonásokból, de nem nyul utána az odakinált pénznek. Bacsó Kanut most lát
                        olyan szegényt először életében, a ki a pénzre azt mondja, hogy: nem
                        kell.</p>
					<p>- Akkor hát, kicsikém, mit akarsz?... Az a zengzetes bariton, mely a
                        «tisztelt ház»-ban, a nők karzatán, minden szivet szerelmes áhítatba ejtett,
                        a földszinten, a jobboldalon minden fület megmámorosított s a baloldalon
                        minden dühös közbekiabálót szelid elnémulásba ringatott: az utcza ez apró
                        vad nomád népét is magához szelidíté. Karikára nyilt, nagy gyerekszemek és
                        eltátott szájak bámultak a szép hangú urra. A liliputi-anya közelebb vitte
                        népét Bacsóhoz.</p>
					<p>- Azt a bácsit keressük, a ki az elébb még itt ült. A Bacsó Péter bácsit.</p>
					<p>Megint az az ember! Már bánni kezdte, hogy szóba állott a mezítlábos
                        pereputytyal. De a liliputi-anya ráfüggeszté értelmes, szürke szemeit és
                        feleletet várt.</p>
					<p>- Elment innen az az úr, gyermekem.</p>
					<p>- Visszajön?</p>
					<p>- Nem hiszem.</p>
					<p>A csepp anyóka összehúzta vékony szemöldeit s nagyot gondolkozott. Aztán
                        egyszerre bizalmasabbra vált hangon s oly egyszerűséggel, mintha a
                        legtermészetesebb dolgot cselekedné, felszólította az államtitkárt, hogy -
                        mert az ő ismerős bácsija nincs már itt, vigyázzon hát ő a testvérkéire, a
                        kiket itt hagyna addig, amig ő, a liliputi-anya, hazulról visszatér.</p>
					<p>Bacsó Kanut mosolygott. Egy államtitkárt arra kérni, hogy vállalja el a
                        száraz dajkaságot valami házmester vagy munkás porontyai mellett! Elég
                        furcsa kérvény. Az első kérelmező, ki az új államtitkár szine elé járult,
                        javára magyarázta a mosolyt s vékony, sápadt szájacskája visszafelelt
                        arra.</p>
					<p>Bacsó Kanutban semmi sem volt a felkapott ember kényes szívtelenségéből. Nem
                        szólította a pinczért s nem üzette el a konfidens kis csavargót. Az a
                        visszamosolygás megvesztegette őt. A gyerekszájról - nőmosolygás szólt
                        hozzá, a hatalmasokhoz benyujtott instáncziák e gyakori kisérője... Bacsó
                        most már informáltatni akart a furcsa kérvény ügyében. Megkérdezte a
                        folyamodó nevét s egyéb generáliáit, meg azt, hogy a testvérkéit mért akarja
                        itt hagyni az utczán?</p>
					<p>A csöpp instáns elmondta a bekivánt adatokat. Úgy hívják, hogy Bizony Pepi, a
                        leánya Bizony Pálnak, a ki a Józsefvárosban lakik - egy folyosón Bacsó
                        Péterrel, a kihez ők idejöttek. Aztán bemutatta sorra a suit-jét: Jani,
                        Treszka, Pisti... És szaporázva a szót, mint a kire várnak másutt, egy
                        gyerek naiv egyszerűségével s egy felnőtt gondolkozó tárgyiasságával adta
                        meg a helyzet magyarázatát.</p>
					<p>Mindnyájan az apa elé mentek, a ki Budán egy gyárban dolgozik s a ki ma, mert
                        szombat van, korábban szabadul. Az apát itt találták a Duna-parton -
                        betegen. Az apa gyakran beteg, de legkivált szombaton. Azóta van ez, mióta
                        az anya meghalt. Ha az apa beteg, akkor nem tud magáról, elesik az utczán s
                        elveszti a heti pénzt. Elesett most is, ott fekszik a rakparton. Félni
                        lehet, hogy beviszik. Egyszer már bevitték s az apa szegény, szégyenletében
                        majdhogy bele nem halt. Magától nem tud most az apa hazajönni. Fogadni kell
                        valakit, a ki hazavigye. De a gyerekek nem jöhetnek vele. Az apa, ha beteg,
                        haragos és üt. A betegsége teszi őt dühössé, mert különben ő nagyon jó
                        ember. Ha megveri a kicsiket és másnap látja, hogy foltos a kis testük:
                        odavan, sir, s kéri őket, hogy ne haragudjanak. Ha lefektetik otthon az apát
                        és elalszik: akkor a kicsik is hazajöhetnek majd.</p>
					<p>Bacsót meghatotta ez az előadás, az apa részegségének elpalástolása, az
                        alkoholtól megdühített ember durvaságainak ez a kimentése.</p>
					<p>- És téged nem bánt az apád?</p>
					<p>Pepi azonban aggódva nézett a rakpart irányába s nem felelt a kérdésre. Aztán
                        sürgető hangon kérdezé:</p>
					<p>- Itt hagyhatom a kicsiket - addig? Meglássa, bácsi, nem lesz baja velük...
                        Jól vannak nevelve!... Tette hozzá egy kicsinyeivel elégedett anya kérkedő
                        hiúságával.</p>
					<p>Bacsó Kanut azt gondolta, hogy a mire most vállalkozik, az különös, tán -
                        nevetséges is. Jót tenni azonban sohasem rosz politika. Egyik princzipiuma
                        volt ez a többek közt. Nevetve vállalta el a gyerekőrzés gondját.</p>
					<p>A három poronty, az ő szavára letelepült egy szomszéd asztalhoz. Janit, a
                        legkisebbet, közrefogták, hogy le ne pottyanjon. Bacsó hozatott egy kosár
                        süteményt. A pinczér, a ki azért rontott ép elő, hogy elrebbentse a
                        tornáczról a csavargó truppot: elképedve szolgálta ki a mezítlábos
                        vendégeket, a kik a friss kalács meleg illatától megbűvölve, az emeletes
                        ezüst-tálcza fényétől kápráztatva: kővé váltan ültek helyükön. Pepi maga is
                        elkábult e sok drága falat láttán s mint valami jótékony varázsló szellemet,
                        úgy csodálta a hatalmas urat, a kinek egy szavára dús lakoma áll elő. Sovány
                        kis ujjai reszketve érintették a süteménydarabokat, midőn testvérkéi elé
                        rakott belőlük. Magáról nem gondoskodott. Egy pillanatig gyönyörködött
                        benne, hogy mint ropog a friss sütemény az egérfogak alatt, aztán egy
                        hazulról elmenő mama komolyságával intette népségét szófogadásra, csöndes
                        viseletre és elindult a rakpart felé... Bacsó nemsokára látta, a mint a
                        hajó-állomás mögül, egy rakás szájtátó nevetése, gunyja közt, előtünt egy
                        csoport: a rogyólábú, düllöngőző munkás - mellre eső, nehéz fejjel, szemébe
                        lógó, szürke hajjal, egyfelől egy utczaszolgától támogatva, másfelől Pepitől
                        vezetve. A kis leány földresütött szemmel haladt a részeg apa mellett - a
                        csuf szavak ama kegyetlen záporában, melyet a piacz durva jókedve utánuk
                        zúdított...</p>
					<p>Az államtitkár magára maradt protegáltjaival, a kik 20 lépésnyire az utcza
                        piszkos komédiájától, apjuk aljasságától, kis nénjök szégyenétől: nagy
                        falatoktól kidúczosodó pofákkal, gyönyörtől fényes szemekkel, a gyors
                        falástól boldogan szuszogva - süteményt sütemény után temettek éhes
                        bendőcskéjök telhetetlen mélységébe.</p>
					<p>Bacsó Kanut élvezettel adta magát át a boldogság szemléletének, melyet ő
                        okozott. Jó szíve elmerültségében észre nem vette, hogy a plébánia tornyán
                        ötöt üt az óra. Az éhes kis szájak szapora munkája régi, vidám emlékeket
                        támasztott fel benne... Mikor famászó suhancz korában, a mármarosi erdőben
                        madárfészket szedett. A fészek csipasz lakói sipogva tátották sárga
                        csőreiket. Így faltak azok is. Mekkora gyönyör volt jól tartani őket! Az
                        akkori naiv elragadtatásnak fölujult érzése melegíté át az államférfi
                        lelkét.</p>
					<p>...Hanem a mint a főrendiházi elnököt látta a korzón fölfelé haladni, a maga
                        fönséges merevségében, csodálatos kicsiségű fejének hajthatatlan
                        tartásával, a mint megcsillanni látta a históriai nevezetességű monoklit a
                        hideg, okos, szúró szemek fölött: Bacsó Kanut naiv, szinte gyerekes
                        ellágyulása egyszerre véget ért. Eszébe jutott a nyilvánosság, az állás, a
                        név. Egyszerre ugyancsak komikus színben tünt fel maga előtt - ezzel a
                        három, pofázó gyerkőczczel... Az államtitkár, a gyermekkertész... Hogy
                        nevetne a ház, a minisztérium, meg a közönség, ha holnap valamelyik lap ily
                        czím alatt hozná az esetet.</p>
					<p>És ha hozná! Hát aztán! Úgy is az a hire, hogy ő az egyetlen demokrata, az
                        egész kormányban. Ha a lapok kikürtölnék, hogy az államtitkár gyermekeket
                        traktált, a nép gyermekeit, a dunaparti korzón: csak demokrataságának hire
                        növekednék és azzal együtt - a népszerüsége is. Ez egészen megnyugtatta.</p>
				</div>
				<div type="chapter">
					<head>III.</head>
					<p>E közben a korzó mind elevenebbre vált. A hivatalok, irodák, szalonok,
                        munkatermek, iskolák lenyűgöző rabságából kiszabadult Budapest ott
                        sétáltatta törődöttségét, hiúságát, betegségét, gondját, jó kedvét, valódi
                        és áluraságát, őszinte és takart szegénységét a hosszú Dunaparton. Abban az
                        üde, tiszta, könnyű légáramlatban, mely a Dunával együtt hömpölygött itt
                        végig, a napi robotban vagy semmittevésben ellankadt Budapest, mint csik a
                        vízben, úgy sikamlott alá s föl - azzal a jellemző, budapesti gyorsasággal,
                        mely rohamhoz hasonlít, s mely az andalogva sétáló vidékit szinte
                        megszédíti.</p>
					<p>A tőzsde rajokat ereszt ki a Dunapartra. A raj egy-egy ismert börze-alak
                        nyomán sürög. Alázattal tekintenek a kicsinyek a nagyra, a kit úgy követnek,
                        mint egy elsőrendű ragadozót az apró sakálok, a kik beérik az elejtendő
                        préda hulladékával is. A hausse- és baisse-királyok közül többen észreveszik
                        a lap-olvasást mimelő Bacsót, elfogják egy tekintetét és megsüvegelik. A
                        pákozdi Schwarz, a kit legtöbb sakál követ, oda is megy hozzá és, mint
                        újdonsült államtitkárt, nagy demonstráczióval meg is gratulálja. A mit Bacsó
                        olyan hidegen köszön meg, hogy pákozdi Schwarz visszavonul nyomban sakáljai
                        közé.</p>
					<p>Képviselők sietnek a pártklubok felé. Az államtitkár a sűrű köszöntések elől
                        lapja mögé buvik. Szeretne már menni a terrászról. Nagyon szem előtt van...
                        Egy képviselő-csoport, Bacsó pártjabeli, arról vitatkozik, hogy nem
                        inkompatibilis-e az államtitkári ranggal: kávéház előtt, utczán olvasni
                        ujságot. Senki sem tud preczedens-esetet. Sokalják az államtitkár
                        demokrataságát. Egy hosszú sörényű, fürge, vén legény, a jobboldal öreg
                        «csatamén»-je, éles orrhangon vágja ketté a vitát:</p>
					<p>- Hát Cavour! Az sem volt épen kismiska. És egy füstös olasz kávéházban
                        tárgyalt miniszter korában olyan kérdéseket, a mik egész Európát
                        megmozgatták akkor...</p>
					<p>A szomszéd asztal ezalatt teletömte magát. A vidám csámcsogást a jóllakottság
                        lusta egyhangusága követte. Az emésztés boldog melanchóliája fogta el a
                        kompániát. Csak a Jani sóhajtozott nagy keservesen, a miért nem tud még
                        többet is enni, mikor annyi van még... Bacsó, hogy lelkiismeretesen betöltse
                        az elvállalt gyámságot, át-átszólt hozzájuk, hogy bizalmat keltsen és evésre
                        bátorítson. De az apró vadak konokul hallgattak. A süteményt megették, de
                        társalgásba nem bocsátkoztak. Az ő beszélő szájuk a Pepi nénjük volt...</p>
					<p>A mint a plébánia-templom órája elverte a hatot, Bacsó azt hitte, hogy nem
                        jól számlálta meg az ütéseket. A zsebórája mutatta, hogy nem rosszul
                        számlált. Az elkésett megfeledkező sietségével kapott botja után, de
                        gondviseltjeit látva, hirtelen vállat vont, mint a ki valami nem kedves
                        felelősségen nagy-hirtelen túlteszi magát. Úgy látszott, mintha megnyugtatót
                        találna abban, hogy ő le van kötve, hogy nem mozdulhat el, hogy alkalma és
                        oka van elkésni valahonnan.</p>
					<p>Szinte koránlotta, mikor Pepi, a sietéstől zilálva, kivörösödve visszatért.
                        Bacsónak úgy tetszett, mintha a gyermek kerülné az ő tekintetét. Keveset
                        szólt és különös, elváltozott hangon, mintha a szájában valamit tartana.
                        Pofácskájának egyik oldala úgy kidomborult, mintha valamit rejtegetne ottan.
                        Csak mikor összeszedte gyámoltjait s felnyalábolta a legkisebbet; akkor, a
                        hálálkodás, a búcsú-perczében nézett föl ismét a jólelkü idegenre. És a mint
                        a halvány, szomorú, kis száj felmosolygott Bacsóra, az apró fogak
                        fehérségéből egy darab üresség feketéllett ki: kiütött fogak puszta helye...
                        Akkor vette észre Bacsó, hogy a gyerek képe ütéstől feldagadt. A kis
                        gondviselést összeverte rútul a «beteg» apa ökle.</p>
					<p>Föllázítva e baromi durvaságtól, szinte megszeretve ezt a némán türő,
                        anyagondtól megviselt, boldogtalan kis jószágot - mondani akart neki
                        valamit... A kis fiahordó azonban szinte szaladva vitte tova népségét s a
                        korzó sötétebb helyein szájsebének szivárgó vérét köpte az aszfaltra, igazi
                        véres nyomokat hagyva maga után egész a József-városig.</p>
				</div>
				<div type="chapter">
					<head>IV.</head>
					<p>Bacsó Kanuttal életében először történt meg, hogy nem volt ura adott
                        szavának. Azt írta, hogy öt órakor ott lesz és ime már hat óra és ő még
                        mindig nincs ott. Talán el sem is kellene már menni. Jobb mindkettőjükre, ha
                        nem találkoznak. Mit várhatnak ők most már egymástól! Mit mondhatnak
                        egymásnak? Egyik sem mondhat olyat, a mi a másikat ne bántaná, ne sértené.
                        Minek ingereljék, haragítsák egymást! A véletlen nagyon okosan tett, mikor
                        őt abban megakadályozta, hogy olyan könyeket lásson fakadni, a miket ő
                        többé nem törölhet már le... És egy megunt viszony elől menekülő férfi
                        hálátlan közönyével gondolt a nőre, a ki «még csak egyszer» kérte, nem:
                        könyörögte őt magához.</p>
					<p>És arrafelé indult mégis, lefelé a korzón. Ösztöne, okoskodása, érzése - mind
                        ellene mondott, hogy arrafelé menjen; de az adott szó erkölcsi kényszere
                        erősebb volt azoknál. Elmegy, ha már megigérte. Az, hogy megkéste az időt:
                        olyan pillanatban, a milyen reá vár, hamar feledve lesz. De hátha meg se
                        késte! Talán nem ötre, hanem hatra szól a «még csak egyszer». Nem emlékszik
                        tisztán. A szenvedélyes szerető éles emlékező, a kihült nem akar, nem tud
                        emlékezni. Eszébe jutott, hogy a levél ott van a zsebében. Befordult egy
                        sikátorba, a hol a lámpákat már gyujtogatni kezdték, kivette a levelet s egy
                        lámpa alatt átfutotta:</p>
					<p>«Jól van, legyen hát úgy, amint... még csak egyszer... egy szót akarok még
                        önnek... aztán hagyjon el... ön most már nagy ember... közönséges asszony, a
                        ki méltatlan önhöz... Belátom... oh, de ne igy... én is szerencsét akarok
                        kivánni... jöjjön... akarom, kérem, könyörgöm... hogy ha nem jön: megölt...
                        egyedül vagyok öt órakor...»</p>
					<p>Tehát mégis csak elkésett. Eh, hisz ez a legkissebb baj az egész dologban!...
                        Széttépte a levelet. A papir, melyre Budapest legszenvedélyesebb, legbohóbb
                        és legkülönczebb szép asszonya harag- és fájdalomban síró szemekkel, az
                        utolsó kártyát kiadó, vesztő játékos reszkető ujjaival irta szerelme
                        végszavát, széthullott az utczaporba - szemétnek, elhasznált hirlapok
                        darabjai, a dunaparti kofák széttépett lutri-reskontói, utcza sarkokról
                        levált plakátok rongyai közé... Nincs nagyobb vandál, mint a szerető, mikor
                        már nem szeret!...</p>
					<p>Bacsó Kanut alig vette észre a levél első elolvasásakor ezt a fenyegető
                        frázist: «hogy ha nem jön: megölt!» ... A mint közeledett a Wollner-ház
                        felé: ez a négy szó folyton ingerelte. Gyűlölte a melodrámai szavakat.
                        Izetlennek találta, hogy azzal a frázissal akarnak rá hatni, a mivel egy
                        érzelgős varróleány próbálkozik meghatni csapodár kereskedősegédjét. Mintha
                        olyan könnyű lenne valakit, kivált egy nőt megölni... A fagyos, néma, komor
                        udvarlót, a homok-órás gavallért, gyakran hivják a nők halálos ölelésre,
                        hogy féltékenynyé tegyék szeretőiket. Csak hivják, de nem engedik egészen
                        magukhoz. Nem szeretik az olyan hideg ágyat, mely soha föl nem
                        melegedik...</p>
					<p>Attól tartott, hogy a találkozás hangulata még drámaibb lesz, mint maga a
                        levél. Ennek okvetlenül elejét kell venni. Azzal kezdi majd, hogy elbeszéli
                        a kalandot, a mi miatt késett. A kisdedóvói jelenetnek volt némi naiv
                        humora. Egy jókedvü elbeszélés mindjárt elveszi az utolsó találkozás
                        fanyarkás, rossz ízét. Ismerte asszonyát. Könnyen lehet őt megrikatni, de
                        megnevettetni sem valami nehéz. Ha egyszer nevetni fog, úgy nem találja meg
                        az átmenetet a boudoir-dráma érzelgős hangjához. Akkor tán elmarad a
                        felmondott szerelem bántó, lármás fináléja: a batizba fojtott, csukló
                        zokogás, a pamlagon való arczra-borulások, az utolsó, szenvedélyes,
                        marasztó, tüzelő szembenézések, a beszámíthatlan állapotban tett igéretek,
                        fogadások felhánytorgatása s azok a faggató kérdések, a mikre nem lehet
                        felelni: Mit vétettem önnek, hogy összezúzza lelkem?... Azt hiszi, talál
                        valakit a földön, a ki jobban tudná önt szeretni, mint én?... Legalább
                        mondja meg, miért hágy el engem?... Bizony, nehéz az ilyen kérdésekre okosan
                        vagy csak akárhogy is felelni... Bacsó Kanut azzal az elhatározással lépett
                        a Wollner-ház kapuja alá, hogy ilyen és hasonló kérdések fölvetését meg
                        fogja akadályozni.</p>
					<p>A kapu alatt egy csomó ember ácsorgott. Házbeli cselédek, utczáról betévedt,
                        kiváncsi idegenek álltak körül egy vén asszonyt, a ki száraz két kezét
                        rémüldözve csapdosta össze, hogy előadása hatását fokozza. Az összedugott
                        fejek azonban hirtelen szétváltak, a csoport szerteugrott, mikor egy fogat
                        sebes hajtásban robogott a kapualjba.</p>
					<p>A meghajtott, fuvó lovak a följárónál álltak meg, de Wollner Ádám a kocsiból
                        már előbb kiugrott, daczára sántaságának és félszemének. Egy szemüveges,
                        salonkabátos úr megvárta, míg a megszilajodott két paripa engedett a feszülő
                        gyeplőnek: csak azután hágott le óvatosan a földre. Wollner Ádám a lépcsőhöz
                        rohanva, észrevette Bacsót, hozzáment s egy megrémült ember kínos
                        szelességével kapta el a karját s vitte őt magával.</p>
					<p>- Te is tudod már? szólott azon a kellemetlen, mindig rekedt varjúhangon,
                        melynek bakról lekiáltott «gyi te»-it s «hahó»-it olyan jól ismerték a
                        budapesti körutakon. De most a varjúhangra alig hogy ráismerni lehetett, úgy
                        elvette érdességét valami nagy megindulás, mely a lármás, vidám sportman
                        torkát összeszorította. A félszem, mely nem volt letapasztva fekete
                        selyemmel, nedvesen nézett Bacsó Kanut arczába, kit ez a hang, ez a tekintet
                        egészen megzavart. Nem tudott mit felelni.</p>
					<p>- Gyere, nézd meg. Hiszen te voltál a legjobb barátja! És e baljóslatú
                        unszolás közben Wollner Ádám felfelé vonta Kanutot a lépcsőn. A szemüveges
                        úr nyomon követte őket. Wollner lovásza legalul haladt. A kapualjban ujra
                        össszeröffent népség mind utánuk bámult. Az elbeszéléséből kizökkentett vén
                        banya éneklő hangon nagyot fohászkodott:</p>
					<p>- Én istenem, én istenem!... Szegény nagyságos úr!...</p>
					<p>Bacsó Kanuton végig futott a hideg. Mi történt? Mért rohannak így? Mi vár
                        rájuk odafenn? Kérdezni akarta Wollnert, de valami a torkát
                        összeszorította... Mint szaggató nyilallás, úgy villant be a fejébe, a mit a
                        könnyelmű asszony levelében olvasott «hogyha nem jön: megölt».</p>
					<p>Az emelet folyosóján Wollner cselédei elképedten, halványan súgtak-búgtak
                        egymás közt. Urok láttára félreálltak az útból s lesütött pilláik alól
                        lopva, kiváncsian kémlelték a gazda arczát.</p>
				</div>
				<div type="chapter">
					<head>V.</head>
					<p>A világos salonban többen voltak együtt. Budapest egy híres orvosa,
                        felöltőjét sem téve le a szertartáskodásra nem alkalmas pillanatban, egy
                        szőnyegajtó közelében állott olyan arczczal és kézemeléssel, mint a ki
                        elbeszél. A kerületi orvos egészen fülléváltan, alázatos érdeklődéssel
                        hallgatta a hírest, a rendőrtanácsos erőszakolt hivatalos egykedvűséggel.
                        Egy gondosan öltözött úr mély bánatot mimelve hajtogatta szépen fésült fejét
                        s az orvosra hallgatva futó pillantást vetett a nagy faltükörbe, egyet-egyet
                        simítva halántékához simán kefélt haján. Fiatal, elegáns nő, kalappal a
                        fején s napernyővel az ölében, a hogy az utczáról felszaladt, karosszékbe
                        roskadva, zsebkendőjébe temette félarczát s szemeit a kendő felett az
                        elbeszélő orvosra függeszté.</p>
					<p>Wollner beléptére az elbeszélés megszakadt. A hirtelen támadt, kinos
                        némaságban a kalapos úrnőnek az orvos előadása alatt elnémult fájdalma
                        előtérbe lépett s a zsebkendő által tompított zokogás hangja betölté a
                        salont. A férfiak némán, mozdulatlanul, megilletődve álltak helyeiken.
                        Beállott a kínos helyzetekben mindenkit elfogó, megbénító zavar, senki sem
                        tudta, mit tegyen, mit mondjon.</p>
					<p>Wollner képe a nősírásra görcsösen rándult meg, de a komoly férfiarczok
                        láttára összeszedte magát. Egy pillanatig úgy állt ott a salon közepén, mint
                        a rosszúl megtámasztott gerenda, mely el akar dőlni, aztán a híres orvoshoz
                        lépett, megfogta a kezét s oly hangon, melyen az szokott beszélni, a ki a
                        szemén keresztül nem akarván sírni, torkával és nyelvével kénytelen azt
                        tenni: azt kérdezte tőle, a mit, szegény feje, úgy is tudott pedig:</p>
					<p>- Hát vége van? Igaz?</p>
					<p>Az orvos csak a fejével intett igenlően s aztán visszatartá Wollnert, ki a
                        szőnyegajtó felé igyekezett.</p>
					<p>- Ne menjen most, uram. Most teszik az ágyra.</p>
					<p>Wollner megadta magát. Egy magashátú szék volt az ajtó közelében, azt
                        odahúzta egész az ajtóhoz s fáradtan ejté rá magát. Mozdulatlan pillái alól,
                        kővé vált szemgolyókkal nézte az ajtókárpít aranyos arabeszkjeit. Látszott
                        rajta, hogy nem tudja mit néz. Bacsó Kanut visszamaradt Wollnertől s
                        lehorgasztott fejjel maga elé nézve - úgy állt az ajtó közelében, mint a
                        tolvaj, a ki mögött elzárták a kijárást. Mert már mindent értett. Az a nő
                        nem játszott úgy a szavával, mint a hogy ő játszott azzal az asszonynyal. De
                        hát ki hitte volna, hogy egy olyan asszony...! A mit e pillanatban érzett,
                        az megdöbbenés, zavar és sajnálkozás volt, de - különös - abban, a mi
                        elfogta, nem volt sem önvád, sem pedig bűnbánás. Csak akkor érzett
                        lelkiismeretében valami visszásat, valami nyomasztót, mikor Wollnerre
                        nézett, erre a fájdalomtól megzavart alakra, a ki őt a karján vezette föl
                        ide, egy nagy szerencsétlenségtől megrendített barát bizalmával csatolva őt
                        magához - a nehéz órában.</p>
					<p>Két új alak érkezett. Egy úr - a nejével, a Wollner ház rokonai. Azzal a
                        falánk, hirtelen nézéssel tekintettek körül a salonban, a milyennel a
                        megkésett szinházlátogatók szoktak nézni akkor, mikor attól félnek, hogy
                        elszalasztották a főjelenetet. Aztán egyenesen Wollnernek tartottak. Egyik
                        kezét a nő, másikat a férfi ragadta meg s a konvenczionális részvét alkalmi
                        közhelyeinek záporával áraszták el:</p>
					<p>- Szegény barátom!... Hát csakugyan... Oh, hisz ez borzasztó!... Tegnap még
                        maga volt az élet!... Ki sejtette volna, hogy őt elveszítjük és így
                        veszítjük el!... Rettenetes, rettenetes!...</p>
					<p>Wollnert ez a zajos, tolakodó részvét magához téríté. A mint kiszabadítá
                        kezét rokonai kezéből, ismét az orvoshoz fordult:</p>
					<p>- Mondja, kérem, sokat szenvedett?... Beszéljen, mondjon valamit. Hiszen én
                        csak annyit tudok, hogy elveszítettem.</p>
					<p>A híres ember, ki nem egy családi drámánál volt már meghivott szemtanú, ki
                        látta a fájdalmat minden alakjában, megőrjítő valóságban és theátrális
                        szinlelésben: vesékbe néző tekintetét, mint a kutaszt a sebbe, úgy mélyeszté
                        Wollner egyetlen szemébe. Látta, hogy ez az ember nem játsza, a mit mutat;
                        látta, hogy ennek a férfinak szíve van s az szenved. A fakultás fejedelme
                        az ő, himezéshez-hámozáshoz nem szokott, kegyetlenül tárgyias nyelvén
                        vigasztalni kezdé.</p>
					<p>- Mikor engem hívtak, a vég már közel volt. Nem hiszem, hogy sokat vagy
                        sokáig szenvedett. Az atropin nem kegyetlen. Bár különösen hangzik, de úgy
                        van, hogy az atropin nyomán fellépő konvulzió és delirium víg természetűek.
                        Görcsös vidámságból áll a haldoklás, míg az általános hűdés véget nem vet
                        egyszerre mindennek.</p>
					<p>A kerületi orvos egyetértően bólintott fejével a nagynevü kolléga
                        előadásához. A házi orvos, a két nő által közrefogva - suttogva ejtett
                        néhány szót, a mivel a két nőt sírásra fakasztá. Bacsó Kanut érezte
                        helyzetének borzasztóan visszás voltát: menekülni akart innen, de Wollnernek
                        egy rátévedt, bús tekintete odaszegzé helyéhez. A rendőrtanácsos, a ki csak
                        most ismerte föl Bacsóban az államtitkárt, mély meghajlással lépett oda
                        hozzá s az alárendelt hivatalnok sima készségével, a helyszini jegyzőkönyv
                        referáló hangján, suttogva beszélte, mint találta a boldogtalan asszonyt -
                        himzett, szalmaszín pongyolában, gyomra fölé szorított öklökkel, a pamlag
                        előtt elnyúlva a földön, arczát a szőnyeg bolyhai közé temetve, fogai közt a
                        szőnyeg kiharapott szálaival...</p>
					<p>Az ifjú rendőrtanácsos igen meg volt elégedve a referáda hatásával. Egy
                        államtitkár arczának elhalaványodása tanuskodott a mellett, hogy
                        közvetlenséggel tudta visszaadni a tragédia zárójelenetét. Hallani fognak ma
                        erről a hatásról a rendőri hivatalban. Nem mindennap nyílik rá alkalom, hogy
                        az ember, még ha rendőrtanácsos is, államtitkárokat ejtsen sápadt
                        megdöbbenésekbe.</p>
					<p>A társaság ez alatt kört képezett Wollner körül. Az arczokon a mutatott és
                        átérzett meghatottság mögül a nehezen fékezett kiváncsiság néma faggatása
                        szólt a ház urához. A ránéző szemek kérdezték, vállalták: Hát te mit tudsz?
                        Mért nem beszélsz? Nem veszed észre, hogy hallgatásod gyanús! Add elő, a mit
                        rejtegetsz előttünk!...</p>
					<p>Wollner érezte, hogy felelnie kell valamit a ki nem mondott kérdésekre.
                        Zavart fejében rendezni kezdte a mai nap emlékeit, a mik «ő»-rá vonatkoztak.
                        Aztán a nehezen emlékező ember tétovázó nyelvén mondta el, a mi különös volt
                        e rossz végű nap történetében.</p>
					<p>- Egész délelőtt nervózus, szenvedő volt szegény. Az éjszakája is rossz volt
                        neki nagyon. Nem fogadott egész nap és nem ment sehova.</p>
					<p>Ideges szemfájása is felujult. Mintha láza lett volna, úgy tüzelt, izzott a
                        szeme. Nem akartam magára hagyni, de ő maga akarta, hogy menjek. Magam
                        készítettem el s küldtem haza a szemvizet, a mit a szembaj ellen korábban
                        rendelt az orvos, de a mit még nem használt. Atropin-víz volt. Én küldöttem
                        neki. A halált küldtem abban... Jó isten! Mit tudtam!... Délben már jobban
                        volt egészen. Csak a szeme égett még mindig. Nem törődött vele. Kötekedő jó
                        kedve volt, szinte kicsapongó. Elvette tőlem a boros poharat s kiitta
                        fenékig. Soh’se tette máskor. Korholni kezdtem, mert attól tartottam, hogy
                        az erős, tüzes bor megárt a szemének. Tette magát, hogy hajt az intésemre.
                        És mikor nem vettem észre, hirtelen még egy poharat kiivott. Nem birt a
                        kedvével. Olyan kedves, olyan bohókás volt, hogy én sem tudtam komoly
                        maradni; együtt nevettük végig az ebédet. A kávénál kikérdezte, hol és hogy
                        töltöm a délutánt s mikor eltávoztam, egész a lépcsőig kisért s bonbons-okat
                        hajigált utánam. Aranyos kedve volt...</p>
					<p>Wollner elhallgatott, mintha nehezére esnék tovább is beszélni. Abban a
                        nézésben, melylyel a maga elé révedező ember föltekintett hallgatóira, néma
                        esdeklés volt, hogy mentsék fel annak az elmondásától, a mi még hátra van. A
                        ránéző szemek mohó figyelme azonban sürgette, hajtotta: Csak tovább!... Csak
                        tovább!... Még a híres, nagy tudós czinikus, eszes és erősen rezes
                        ábrázatára is palástolatlan érdeklődés ült ki.</p>
					<p>Wollner a tűzhelyénél lefolyt tragédia profanizálását látta e tolakodó
                        tudnivágyásban. Ezek az emberek nem tisztelik az ő nagy fájdalmát, hogy így
                        kivallatják... Leejtette fejét s mintha gyűlöletes, kényszerített vallomást
                        tenne, szaggatottan mondott még néhány szót.</p>
					<p>- Öt órakor hazajöttem. Dolgom akadt. Idegesnek, felindultnak találtam a
                        nőmet. Visszaesett a délelőtti hangulatba. Nem tűrhetett maga mellett
                        senkit. Magára hagytam hát. Áthajtattam Budára, a várba. Mikor egy óra múlva
                        a kaszinóba mentem, akkor jött az orvos utánam a hírrel, hogy végzetes
                        tévedésből Tilda az atropint...</p>
					<p>Nem tudta tovább folytatni... szemére nyomta tenyerét s odadőlt a
                        falhoz...</p>
					<p>A szőnyegajtó fölnyilt s Wollnerék öreg kulcsárnéja jött ki feltűrt ruhaujjal
                        és dagadt, vörös szemekkel. Azt akarta jelenteni, hogy elvégezték odabenn a
                        dolgot; de a mint urát falnak fektetett fővel maga előtt látta: kötőjével
                        eltakarta arczát és sírásba tört ki.</p>
					<p>Wollner a nyitott ajtó küszöbére lépett, de valami visszatartá. Hátrafordult
                        az orvoshoz:</p>
					<p>- Megváltozott nagyon?</p>
					<p>Az a borzadály mondatta e kérdést vele, mely mindenkit elfog, mikor oda kell
                        lépni egy ágyhoz, melynek párnáján egy fő pihen, a mely olyan jól ismert és
                        mégis annyira ismeretlen - a halál sárga lárvája alatt.</p>
					<p>Az orvos annyit mondott, hogy a vonásokon ott van még az utolsó roham görcsös
                        vonaglása. Az arcz később kisimúl önmagától.</p>
					<p>A társaság követte Wollnert. Csak a két nő maradt vissza a salonban. Nem volt
                        bátorságuk a halott barátné elváltozott arczába nézni. Félve bújtak meg a
                        salon sarokpamlagán s az első rémület leküzdése után suttogva vitatták
                        egymás közt, hogy lehet Bacsó Kanutnak ilyen pillanatban ide merészkedni.
                        Hisz az egész világ tudja...</p>
				</div>
				<div type="chapter">
					<head>VI.</head>
					<p>A szomszédszobában vastag szőnyegek nyelték el a férfiléptek zaját. A
                        hálószoba világos üvegajtajáról halvány fénysikátor vonult végig a kis
                        salonon, melynek csöndjét, a társaság beléptekor, láthatatlan, rejtett
                        alakok riadt mozgása, zavaros neszelése verte föl. Wollnerné madarai, két
                        apró, kedvencz majma fölriadtak a sötét zugokból, a hová elültek. A
                        papagájok lánczaikat rázzák s lármás torokhangon nevén szólongatják
                        úrnőjüket. A két apró majom sarokból-sarokba menekül. A csúfolódó rigó
                        borzasztó hangokat hallatt: konvulziv kaczagást, sípoló hörgést, a mit egy
                        félórával ezelőtt hallott itt, egy alak szájából, a ki természetellenesen
                        kitágult szemlátákkal, izzó, lángpiros képpel, tántorgott bútortól-bútorhoz,
                        nem tudva meghalni s nem akarva megmentetni, - míg végre tüzes ködtől
                        elborított szemmel, forró agygyal, az életösztön öntudatlan erélyével kapott
                        a csengetyű-zsinórhoz, hogy leszakítsa azt és azzal együtt végigzuhanjon a
                        szőnyegen - megrémítve az apró majmokat, a mik a törpe pálmák legyezőlevelei
                        alá menekülnek és onnan fintorgatják rémüldöző pofáikat a vonagló alakra, a
                        kiben nem ismerik föl gyöngéd, enyelgő kényeztetőjüket.</p>
					<p>Wollner kezének nincs annyi ereje, hogy lenyomja a hálószoba kilincsét.
                        Bacsónak kell azt tenni. Nem először teszi, most is szívdobogva, izgatottan,
                        de egészen máskép, mint egykor. A keze szinte odafagy a kilincshez attól a
                        hidegségtől, mely végigszalad rajta.</p>
					<p>A felnyitott ajtón át kiözönlik az érzéki, erős izgalmakat kedvelő asszony
                        hálószobájának kábító illata. A szoba mintha lángban úsznék. A selyemkárpit
                        szegfűinek égő pirossága, a bútorok, spanyolfalak tüzes rózsaszíne, az
                        indiai szőnyeg lángoló virági izzani látszottak a kandalló-lámpa intenziv
                        fényében. A forró, szinte perzselő szín ellentmondott a hely
                        rendeltetésének s a kárpit szegfűi, a szőnyegvirágok, ezek a piros
                        lángnyelvek, mintha azt mondták volna, hogy e helyütt nem pihenni, álmodni,
                        hanem fölgyúlni és égni szoktak...</p>
					<p>És mégis - ebben a selyemlángok, himzésparazsak, bársonyüszkök által
                        elborított, gyönyörre szánt puha, bájos kemenczében, a hol csak égni lehet,
                        ott volt az érzéketlen, fagyos nyugalom s a mozdulatlan, sötét álom - a
                        pompás, faragott ágy közepén, egy lepedő hideg fehérsége alatt...</p>
					<p>A fehér szövet alól mereven, élesen adja ki magát a hanyattfekvő alak orra,
                        halántéka, álla, keményen domborúl ki az erős, izmos női mell két halma,
                        kiszögellik az összekulcsolt két kéz s a hosszú keskeny lábfej...</p>
					<p>Körülállják az ágyat és senki sem nyúl a fehér takaróhoz, hogy azt
                        fölemelje... Wollner az ágy végébe fogódzik és küzd a borzadálylyal, mely
                        visszatartja őt attól, hogy hozzányúljon a letakart holttesthez...</p>
					<p>Mikor, jó késő éjszakán, néma kézszorítások, résztvevő szembenézések közt
                        búcsút vesz a társaság a vigasztalan özvegytől, ez karonfogja Kanutot és
                        visszatartja magánál:</p>
					<p>- Ne hagyj magamra. Neked itt kell maradnod én velem. Egyedül nem bírom
                        ki...</p>
					<p>A mint a társaság odakünn lefelé haladt a szőnyeges, világos lépcsőn, senki
                        sem szólt egy szót sem, de mindenki tudta a szomszédjáról, hogy annak az fő
                        a fejében: Miért tartotta vissza Wollner éppen azt az embert? Mi fog
                        történni ma éjjel e háznál?</p>
					<p>Wollner dolgozó-szobájába vezette Kanutot. Mikor elcsendesült a lakosztályban
                        minden s a parancsszóra váró inas is lábujjhegyen visszavonult: az özvegy
                        ember, ki Kanut mellett lehorgasztott fővel, hátra tett kezekkel mérte a
                        szobát, hirtelen megállott s mint a ki önmagát megdöbbenti a nyelvén levő,
                        súlyos vallomással, saját hangjától megriadva, de elhatározottan így szólott
                        Bacsóhoz:</p>
					<p>- Nem birom tovább. Megfojt, ha el nem mondom. Te tudj meg mindent... Én
                        öltem meg a feleségemet... Megöltem egy rágalmazó, idegen levéllel... Igen,
                        én öltem meg. Elmondom. Hallgasd.</p>
				</div>
				<div type="chapter">
					<head>VII.</head>
					<p>Feltünő helyen s a szenzáczió-krónika mindent kitálaló kofa-nyelvén hozták
                        másnap a lapok a Wollnerné halálhírét. Azok a lapok, a mik bizonyos
                        röstelkedéssel s csak a verseny kényszerétől nyomva, adtak helyet a
                        kapualjba, házmesterpáholy küszöbére való vénasszonyos pletykának: úgy
                        hozták az esetet, hogy a szép asszony beteges, nervózus izgatottságában
                        elcserélte az orvosságot és atropint ivott csillapító szer helyett.</p>
					<p>A szenzácziós lapokban ez csak «egyik verzió» volt. Ezenkivül volt még kettő,
                        a mik burkolt kifejezésekben családi drámára czéloztak, de nem tudtak valami
                        pozitivitást vegyíteni a képzeletet felizgató, homályos czélzások közé. A
                        szenzáczió megvolt így is.</p>
					<p>Egy képes lap illusztrálva hozta azt, a mire kollegái csak a sorok közt
                        czéloztak: egy ugyanazon lapon tette közzé «A megmérgezett bankárné» és «Az
                        új államtitkár» arczképét. Külön szöveg volt mind a két képhez, de a tömeg,
                        mely rendszerint annál ostobább, minél több fejből áll: az ilyen
                        botrány-rébuszok kitalálásában roppant éleseszű s mindjárt kitalálta, mit
                        jelent az egymás mellett hozott két kép.</p>
					<p>A kocsis - a fiakker bakkján, a trafikos - a pudli mögött, a rendőr - a
                        poszton, a bankár - a kassza mellett, az úri dáma - a pamlagon, mind-mind
                        egyszerre kitalálták a mint a lapra ránéztek, hogy ez a két kép nem
                        véletlenül került egymás mellé.</p>
					<p>Akasztás napján sem csinált jobb vásárt a képes ujság, mint ezzel a két
                        alakkal. Soh’sem voltak olyan előkelő vásárlói. Szobalányok, bérruhás
                        szolgák, házmesterek vásárolták - az uraságok számára.</p>
					<p>Még a képviselőházba is bekerült egy példány. Egy darabig csak a folyosón
                        keringett, egyszer aztán becsempészte magát az ülésterem padsorai közé.</p>
					<p>A szélsőbal vezére, Apostol Máté, ez a nagy ideálista, a veszendő erkölcsök
                        térítője, a magyar Ninive Jónása (a ki azonban nem húzza meg magát a
                        töklevél alá) megbotránkozó kézmozdulattal hárította el magától az
                        odakinált szenzáczió-lapot. Az ő keze még nem érintett erkölcstelen
                        lapot.</p>
					<p>Hanem a visszautasított lap homlokzatán az a két arczkép mégis megzavarta.
                        Hiába függeszté szenvedélytelen, fölényes tekintetét a huszonegyes bizottság
                        előadójának ékesen szóló szájára; egy szót sem hallott többé az egész
                        beszédből.</p>
					<p>Önvádhoz hasonló érzés nyilalt a lelkébe - a gondolatra, hogy ő tudott arról
                        a viszonyról, melyet a lap ily gonoszúl állít pellengérre; tudott róla, mint
                        mindenről, a mi arra az emberre vonatkozik, a kinek tíz éven át volt a
                        nevelője s a kit magános, zárkózott, hidegnek látszó lelke egész, titkolt
                        melegségével szeretett.</p>
					<p>Tudott a viszonyról, de nem értette ezt a hirtelen és oly tragikus véget. A
                        rossz soha sem végződhetik jól, gondolta magában s a növendékére féltékeny
                        nevelő részrehajló megnyugvásával gondolt rá, hogy ennek a rossznak, mely
                        őt annyiszor bántotta, akárhogy is, de egyszer vége van. A bűnért valakinek
                        bűnhődnie kellett. A nemezis az asszonyt büntette. Bizonyára azért, mert a
                        bűnösebb az volt.</p>
					<p>Aztán arra gondolt, hogy a másiknak, a kisebb bűnösnek sem igen lehet ma
                        valami jó napja. Ismerte emberét, tudta, hogy akármint történt is e
                        katasztrófa: a bűntárs e pillanatban nyomorultan szenved. Régen nem
                        szerette már ő azt az asszonyt, de hogy így látta őt elveszni, ez bizonyára
                        őt is lesujtotta.</p>
					<p>Szegény fiú! Bizonyára hiányát érzi valakinek, a kihez egy szót szólhasson s
                        a kitől egy jó szót halljon... És a hatvanéves öreg ember egész apai
                        megindulással gondolt negyvenéves növendékére, az ellenzék pártvezére az
                        államtitkárra. Fölkerekedett, ott hagyta a pártot s elment fölkeresni Bacsó
                        Kanutot - nagy trémába hagyva hátra a huszonegyes bizottság előadóját, ki
                        legfigyelmesebb hallgatóját váratlanul elvesztvén - zavarba jött, hogy kihez
                        intézze szavait.</p>
					<p>Apostol, várakozása ellenére, a buffetben, sonka-reggeli és budai vörös
                        mellett találta Kanutot. Azt hitte, valamelyik magánosabb terem zugában
                        búskodik lehorgasztott fővel és bünbánó arczczal. A helyett itt találja
                        fehér abrosz mellett, egy jó étvágyú ember elevenségével, egy igazi úr
                        könnyü kecsességével dolgozva késsel, villával a piros, ízes
                        hússzeleten.</p>
					<p>Éppen akkor készült el az utolsó falattal, mikor Apostol odalépett hozzá.</p>
					<p>- Te is gratulálni jöttél?</p>
					<p>Az államtitkár az abrosz fölött mindkét kezét odanyujtá Apostolnak s fényes,
                        aranybarna szemeivel fölmosolygott a nagy emberre.</p>
					<p>- Hogy szerencsédet lelkemből kivánom, azt te úgy is tudod. Nem gratulálni
                        jöttem. Az ülés elején halványnak, levertnek láttalak. A pártod vehemensül
                        éljenzett, a mikor beléptél. A te sápadt kedvetlenséged sehogy sem illett
                        ehez a pillanathoz. Az új államtitkárok nem ilyen képpel tartják a házba
                        bevonulásukat. Mi bajod?</p>
					<p>Apostol markáns, száraz vonásait jóságos szeretet lágyította meg, a mint ebbe
                        az utolsó két szóba belefoglalta gyöngéd aggodalmát.</p>
					<p>Bacsó a tányérjára nézett, tettetett vidámsága, mint valami kioldódzott
                        lárva, leesett arczáról. Elfogódottan szólt:</p>
					<p>- Hiszen tudod.</p>
					<p>- Az asszony?</p>
					<p>- Az.</p>
					<p>Mindketten körülnéztek, hogy nem hallgatja-e őket valaki. Aztán az ellenzék
                        vezérének kiélezett, szürke tekintete, mely kardpengeként szokta keresni a
                        kormány lelkiismeretének elevenét a politika bivalybőr-pánczélán keresztül:
                        az idősebb testvér bizalmasságával nézte hosszan az államtitkárt.</p>
					<p>- Van valami mondani valód?</p>
					<p>A nevelő vallató szeretete szólott e kérdésben.</p>
					<p>- A te számodra van.</p>
					<p>A tanítvány megnyiladozó lelkének kikivánkozó gyónása mondotta e
                        feleletet.</p>
					<p>- Akkor menjünk innen. A pártkullancsok itt hamar rád találnak.</p>
					<p>De hasztalan keresett Apostol egy olyan zugot a házban, a hol Kanuttal
                        négyszemközt lehessen: a pártkullancsok raja nyomukban volt mindig. Abban
                        állapodtak meg, hogy ülés után együtt távoznak el.</p>
					<p>Az ülés úgy is végét járta. A ház élő lelkiismerete, Apostol, az utolsó
                        tárgynál hallatta meg hangját, mely egészen más volt most, mint az imént a
                        buffetben: velőkbe metszően éles, mint a bonczolókés és izgató, harsány,
                        mint a tárogató-síp.</p>
					<p>Az államtitkár, ki miniszterének csontos, széles válla mögött hallgatta
                        Apostolt, e nyílvesszők gyanánt szerte pattogó, aczélos hangok hallatára,
                        azt az észrevételt tette magában, hogy ebben a komoly, szikár, kemény
                        aggastyánban valójában két ember lakozik: - egyik - a jó, öreg Mentor, a ki
                        észreveszi tanítványa arczán a felhőt s elmegy hozzá, hogy megvigasztalja, a
                        másik - a modern, az alkotmányos Cenzor Cáto, a ki a felelősség sulyos, éles
                        pallosát félelmesen suhogtatja a miniszterek feje fölött s magatartásának
                        kegyetlen határozottságával szinte félelmet kelt.</p>
				</div>
				<div type="chapter">
					<head>VIII.</head>
					<p>Ülés után Apostol és Bacsó a házból együtt távoztak. Kanut elbocsátotta
                        fogatát, melynek lovait a lóismerő képviselők erősen szemügyre vették s
                        hozzá mindjárt föl is becsülték. Abban állapodtak meg, hogy a püspök kitett
                        magáért s az ajándék, a mivel unokaöcscsét, az államtitkárt kineveztetése
                        napján lepte volt meg, megér testvérek közt is hatezer forintot.</p>
					<p>Apostol és Bacsó kiváltak a házból kiözönlő képviselők tömegéből s átcsaptak
                        a muzeum kertjébe. Pár perczig némán haladtak egymás mellett a kavicsos
                        úton. A kert kiütköző pázsitján, mely olyan volt, mint a finom, zöld pehely,
                        a leveledző cserjéken, a virágrügyeiket kipattantott fákon a tavasz
                        verőfénye ömlött el. A levegő üvegházi melegsége a tarka, világos napernyők,
                        ragyogó czilinderek egész özönét csalta a kert ösvényeire, a krajczáros,
                        fehér lóczákra.</p>
					<p>A kertet ujból birtokba vették a rendes látogatók: a gouvernante-ok, a
                        szinésziskola suhancz-kisasszonyai, a kávéházak faczér Hébéi, a muzeum
                        mögötti arisztokrata-negyed franczia, német, angol s csak elvétve magyar
                        bonne-jai. E különböző foglalkozású, de egyformán alárendelt s szegénységét
                        jókedvvel, kaczér kalapokkal palástoló kompániának is megvolt a maga
                        társadalmi hierarchiája: a gouvernante nem ült egy padra a kávéház
                        pénztáros-kisasszonyával, a konzervatoriumbeli Rembrandt-kalap távol
                        tartotta magát a gyerekorrok törölgetésének alacsony mesterségét űző
                        bonne-tól. Csak abban az egyben egyeztek volt meg mindnyájan, hogy egyformán
                        féltek a tavaszi szeplőtől s egyképen kaczérkodtak a budapesti ifjúság
                        egy-egy szépen fésült, válogatott csoportjával, mely ma tartotta első
                        tavaszi szemléjét a muzeum-kerti szépségek fölött.</p>
					<p>- Ez nem az a hely, a hol az ember kibeszélje magát. Ezt az észrevételt Bacsó
                        Kanut tette, nem találván egy csöndesebb zugot az ifjuság gondtalan
                        semmiskedésétől, léhaságában is kedves, ürességében is zengzetes kaczajától
                        visszhangzó kertben.</p>
					<p>- Igazad van. Ez a kert ma rakonczátlanabb még a tisztelt háznál is. Menjünk
                        be a muzeumi képcsarnokba. Ott senki sem háborgat. Ha egyedül akarok lenni,
                        hogy egy kissé összeszedjem magam: a képtárba menekülök. A házban, otthon, a
                        klubban örökösen zaklat a párt. Nincs egy nyugodt perczem. A képtár az én
                        pihenőm. Órahosszant elbolyonghatok ott és nem háborít soha senki.</p>
					<p>Fölmentek a képtárba. A folyosón a muzeum egy tisztviselőjével találkoztak, a
                        ki egy lábatörött, apró bálványistent vitt a karjai közt - gyöngéd,
                        dajkaszeretettel, mint valami szendergő, csecsszopó kisdedet. A
                        bálványczipelő fiatal ember maga is szinte sóbálványnyá váltan nézett a két,
                        ismert alak után. Nem volt szokva ahhoz, hogy képviselőket párosával lásson
                        a képtárhoz vezető folyosón. Ritka madár itt a képviselő! A legutóbbi
                        képtár-vita alatt váratlanul kiderült, hogy a képviselők tíz százaléka azt
                        sem tudja, hogy a képtár emeleten van-e avagy a földszinten?</p>
					<p>A képtár, mint rendesen, üres volt. Öt, hat vidéki, kékkaputos, nagycsizmás
                        látogató verődött össze csoporttá az első nagy terem fala mellett. A csoport
                        élén az egyetem elsőéves hallgatója ágált. A fiatal kalauz műértő képpel,
                        lendületes mozdulatokkal járt faluja élén - elkápráztatva az egyszerű,
                        jámbor füleket a hirlapok képtárreferádáiból szajkó módra betanult
                        műfrázisokkal, közhelyekkel.</p>
					<p>A két úr elhaladt a csoport mellett s a hollandi osztályban kezdtek
                        körülnézdelődni az olyan emberek szórakozott figyelmével, kiknek egyéb
                        dolguk lenne itt, mint Ruysdael csárdáiban, Querfurt katonaéleteiben,
                        Molenaer parasztjaiban gyönyörködni... csak azt nem tudják, hogy fogjanak
                        hozzá.</p>
					<p>Apostol hirtelen elfordult a holland humor egyik nehézkes alkotásától s a
                        közepébe vágott annak, a mi őt és Kanutot idehozta e csöndes helyre:</p>
					<p>- Most már kimondom. Kezdettől fogva bántott a dolgod - azzal az asszonynyal.
                        De hát mit tehettem! Az erkölcsjavítás hálátlan munkája fejében elég gúnyt
                        kell úgy is elszenvednem. Ma semmi sem olyan komikus, mint erkölcsösnek
                        lenni. Attól tartottam, hogy ha szólok neked: elvadítlak magamtól. Az olyan
                        embert, ki moralista hirbe jött, a bélpoklosnál is jobban kerülik ma.</p>
					<p>Apostol észrevette, hogy fölhevülése az erkölcsnemesítő egylet közgyülésének
                        szónoki stilja felé ragadja: egyszerre ráütött a szeg fejére.</p>
					<p>- Nem akartalak én agyon moralizálni, csak az észszerüség, az erkölcstelen, a
                        pogány észszerüség tanácsát ismételni: őrizkedjél az olyan nőtől, a ki,
                        míg fiatal volt, csak szeretkezett és csak mikor vénül, akkor kezd szeretni.
                        A késő szenvedély nem melegít, hanem csak éget. Olyan ez, mint mikor őszszel
                        tüzet fog a tarló: hamuvá égeti a késői virágot.</p>
					<p>Bacsó Kanut nem válaszolt mindjárt. Érezte Apostol Máté szavainak igazságát,
                        de férfiui hiuságát sértette, hogy az öreg vénülni kezdő nőnek rajzolta
                        szenvedélye volt tárgyát. Pedig hát, mi tagadás, volt biz elég ősz szál
                        abban a göndör, kurta hajban. De még is...</p>
					<p>Kedvetlenül válaszolt:</p>
					<p>- Mit tudtam én, hogy hova fog ez vezetni! Szórakozni, nevetni, a fölösleg
                        időt jól tölteni mentem én el hozzá. Salonja fel volt kapva. A társaság
                        áramlata, a melylyel én is úszom, belevitt e salonba. A sok kopár, egyhangú,
                        szintelen budapesti kaszt-salon közt ez egy valóságos oáz-salon volt:
                        pezsgő, tarka, eleven, kevés czeremóniával, sok szellemmel, mérsékelt
                        előkelőséggel, pazar vidámsággal. Nem tagadom, jól éreztem magam ebben a
                        nyilt, jókedvű salonban. Ugy találtam, hogy ez a nő, az ő kurta hajával,
                        czigarettjeivel, a párisi quartier latin-beli, de mégis delikát,
                        madárvígságával - egy igen kedves, jóizü czimbora. Ő maga sem akart egyébnek
                        látszani. Te bizonynyal husz perczig sem tudtál volna elülni e zajos,
                        bohókás s korához képest még mindig menyecskének mondható nő mellett. De hát
                        mi, többiek nem olyan anyagból valók vagyunk, mint te. Te valóságos szent
                        vagy ebben a mi pogány világunkban.</p>
					<p>- Könnyű ti köztetek szent hirébe jutni. A hol mindenki mindennap egész
                        litániát keresztül vétkezik: ott a magamfajta, szerényebb bünöst
                        kanonizálják.</p>
					<p>- Hagyd el. Te szent lettél volna az askéták között is. És nem te rajtad
                        mult, hogy engem is nem azzál neveltél. De a vérem: a Bacsó-vér nem vette
                        be. A Bacsó-vér, melytől minden Bacsó meg van ittasodva. A saját vérünk tüze
                        úgy száll a fejünkbe, mint az erős vörös bornak gőze. Minden Bacsó
                        többé-kevésbbé mámoros és a mit tesz, azt szenvedélylyel, szinte dühvel
                        teszi. Az én vérem odavisz, a hol mulatnak, nevetnek. Szeretem a munkát s
                        nem tudnék élni - a nélkül, hogy ne dolgozzam. De meg kellene halnom, hogy
                        ha nem volna alkalmam nevetni.</p>
					<p>- Pedig az élet komoly, nagyon komoly. Kevés ok van itt a nevetésre.</p>
					<p>Apostol e stoikus felsóhajtása nem zökkentette ki Kanutot az elbeszélő
                        hangulatból.</p>
					<p>- Az az enyelgő, tréfás pajtáskodás, mely engem a nőhöz kötött: egy kettesben
                        töltött óra megszokott, könnyű izgalmai közt - egész váratlanul, nem akarva,
                        hogy úgy mondjam, orozva hozott mindkettőnket olyan helyzetbe, melyből önvád
                        s szemrehányás között ocsúdtunk föl mindaketten. Akkor azt hittem, hogy e
                        pillanatnyi megfeledkezés, melynek czigarettepapir-lángként ellobbanó
                        gyönyöre sem keresve, sem kinálva nem volt: lehetetlenné tesz bennünket
                        egymásra nézve. Ugy gondoltam, hogy pajtáskodni ezután - nem lehet; másfajta
                        viszonyra pedig egyikünk sincs hangolva. Csalódtam. Ő, a ki egy perczre
                        enyém lett, noha nem vágytam birni s a ki átadta magát, bár maga sem tudta,
                        miért, hogyan: ő, e kaland óta, melybe úgy estünk belé, mint a mezőn
                        szaladgáló gyerekek az észre nem vett gödörbe: akarta a viszonyt. És én -
                        nem tudtam nem akarni...</p>
					<p>Az egyetemi hallgató, az ő, ájtatos képpel kullogó faluját bekalauzolván a
                        hollandi terembe - itt egyszerre felismerte Apostolt és Bacsót. A festett
                        vásznak szineitől káprázó s a fölfelénézésben kifáradt-nyakszirtű falusiak,
                        a mint megtudták e két ember kilétét: nem akartak többé fal felé fordulni.
                        Ez a két, élő, mozgó, földön járó nagyság jobban imponált nekik, mint
                        földijöknek, a jogásznak, «halhatatlan mester»-ei, a kikkel már úgy is
                        torkig voltak. A két férfi észrevette, hogy bámulják őket; átmentek a
                        harmadik terembe. A falu tátott szájjal kiváncsiskodott utánuk és sehogy
                        sem tudta megérteni, hogy a szélsőbal vezére, a tigrisek királya, mint
                        adhatja magát össze egy kikiáltott, hires pecsovicscsal. A vége mégis az
                        lesz ennek a természetellenes barátkozásnak - gondolták magukban - hogy a
                        kemény kurucz egyszer csak falhoz szorítja a nagy mamelukot. Ott akartak
                        lenni ennél a pillanatnál. A nagy patkós csizmák óvatosan somfordáltak a két
                        nagy ember nyomába messziről.</p>
					<p>Bacsó, mialatt a franczia-iskola képei előtt megálltak, tovább folytatta az
                        elbeszélést.</p>
					<p>- Mondom neked és elhiheted, hogy menekülni akartam e viszonyból, mely
                        részemről, nem volt sem őszinte, sem óhajtott. Minden találkozás után
                        éreztem, hogy véget kell vetni ez oktalan helyzetnek. Akkor - az a
                        boldogtalan asszony, mindent félretéve, elkezdett üldözni. Hogy a hajsza
                        feltünővé ne váljék s ne jöjjünk mindketten nevetséges helyzetbe:
                        visszatértem hozzá. Akkor láttam, hogy a játék sokkal komolyabb, mint
                        hittem: úgy fogadott magánál, akár egy istent. Leborult előttem s a térdemet
                        átkarolva sirva nevetett föl hozzám. Ez nagyon sok volt, mert nem volt
                        játék. Láttam, éreztem, hogy ez már nem szerelmi komédia, hanem egy dráma
                        kezdete. Nem szabad, hogy ez tovább fejlődjék, gondoltam hidegen. Igen
                        komoly, nagyon elszánt lettem. Megmondtam neki, hogy - nem szeretem, hogy
                        csak szemrehányást tehetek magamnak mindazért, a mi köztünk történt.
                        Jéghideg okossággal, kinos őszinteséggel beszéltem. Mintha megdermedt volna,
                        úgy hallgatott rám. Ez a szótlan összehullás az akaratlanul is megalázó
                        szavak sulya alatt megindított - jobban, mint akármi. Arról kezdtem
                        beszélni, hogy igyekezzünk mindketten visszanyerni nyugalmunkat... Ekkor
                        szavamba vágott: «Nyugalom. Ez az, a mi ér valamit. Igaz. A tanács jobb,
                        mint az adója!» Ezt mondta és aztán kiutasított: «Menjen uram, keresse
                        nyugalmát. Én már megtaláltam.» Olyan gunyosan, metszően mondotta, hogy
                        egészen nyugodtan távoztam. Azt hittem, meggyűlölt.</p>
					<p>Másnap... másnap megmérgezte magát. A morfin azonban kevés volt.
                        Kigyógyították. Elhitette mindenkivel, hogy csillapítóúl vette be a morfint
                        s az adagot eltéveszté. Mikor kigyógyult, Wollner maga vitt el hozzá. Ugy
                        fogadott, mint a ki mindent feledett. Nyoma sem volt szemében azoknak a
                        titkos, emésztő tekinteteknek, a mikkel azelőtt a társaságban annyiszor
                        megzavart.</p>
					<p>Addig tartott csak, míg egyszer magunkra nem maradtunk. Akkor rám vetette
                        régi tekintetét, azután magát is, hogy szinte megfojtott. Minden szavára
                        emlékszem, a mit akkor mondott: «Megfogadtam a tanácsot: kerestem a
                        nyugalmat. Nem tudtam megtalálni. Most már nem kell nyugalom; te kellesz.
                        Szenvedtem érted: jogom van hozzád. Vigyázz, ha még egyszer nyugalomra
                        küldesz, én még egyszer szót fogadok. De ha halni indulok ismét, nem egyedül
                        megyek: magammal foglak vinni» ... És vérszívó csókja ott égett már rajtam.
                        A vér hulláma elborított bennünket...</p>
					<p>Apostol maga elé nézve monologizált.</p>
					<p>- A vér, mindig csak a vér! A vér az oka mindennek. A vér! Mintha ki lenne
                        mentve minden, ha a vérre apellálnak!... Ennek is volt vére (és rámutatott
                        «Szent-Antal megkisértésé»-re) és mégis ellenállott. A szeges szijostor,
                        hej, elkelne most is.</p>
					<p>- Hagyd el. Elég korbácsütés volt nekem a folytonos önszemrehányás. A viszony
                        pedig kezdett nyilvánvaló lenni. Ő, mintha elvesztette volna okos, tiszta
                        fejét: hibákat, ügyetlenségeket követett el rendre. Elárult mindent. A
                        társaság, mely a vétket elnézte: a hiba és ügyetlenség iránt nem ismert
                        kiméletet. Mi a világ nyelvére kerültünk. A férj volt az egyetlen, a ki se
                        nem látott, se nem hallott semmit. Üzeneteket, meghivásokat adott át a
                        felesége részéről. A férj küldött találkozásra a feleségéhez. Vakabb,
                        süketebb volt, mint a férjek rendesen. Az asszony ezzel merészen visszaélt.
                        Szinte úgy jött ez, mintha akarná, hogy a férfi vakszeme egyszer mégis
                        lásson... Tudod, nem vagyok gyáva ember, de a veszélynek ez az oktalan
                        kisértése bántott. Őrültség lett volna agyonlövetni magamat vagy agyonlőni
                        egy embert - egy viszony miatt, melyből szerettem volna szabadulni és pedig
                        nemcsak azért, hogy érzéseim nyugalmát, szabadságát visszanyerjem. Akkor már
                        szerettem egy nőt, egy nőt, a kit úgy szántam magamnak - mint jövendőbeli
                        feleségemet.</p>
					<p>Apostol, a ki mindeddig nem nézett Bacsóra, mintegy attól tartva, hogy a
                        vallomásban foglaltak iránt kimutatott megvetéséből valami átmegy a
                        tekintetbe is, a mivel vallomást tevő tanítványát nézi: most egyszerre
                        fölocsúdott az erkölcsi ember haragos közönyéből s oda fordult Kanuthoz.</p>
					<p>- És ki az?... Ebben a hangban volt még valami abból a hidegségből, a mibe
                        közbeszólásait behűtötte az imént. Nem egészen bizott a tanítvány
                        választásában. Tartott tőle, hogy - ez is a vér dolga.</p>
					<p>- Bacsó Veron.</p>
					<p>Kanut arcza, mely az elbeszélés alatt ideges, feszült, nyugtalan volt:
                        meglágyult és kiengedett, mintha e név kiejtésével valami édes, jó érzés
                        járt volna.</p>
					<p>- Ah! Tehát az atyafiságból!</p>
					<p>Fanyar, majdnem gúnyos volt az Apostol hangja. Ismerte a familiát. Kanutot
                        kivéve, a család egy tagja felől sem volt valami nagy véleménynyel.</p>
					<p>- Rokon, az igaz, hanem távoli: a kálvinista ágból.</p>
					<p>- A kálvinista ágból csak az öreg Bacsó Péter ismerősöm.</p>
					<p>- Veron az ő leánya.</p>
					<p>- A tanítónő?</p>
					<p>- Az volt. Most hugom mellett van. A télen ő kisérte Esztikét a
                        délvidékre.</p>
					<p>- Hallottam a lányról. Rosszabb hirű apának nem volt soha jobb hirű leánya...
                        Nagyon szereted?</p>
					<p>- Szeretem.</p>
					<p>Az öreg mentor annyi roszat látott már életében, hogy - bár nagyra értékelte
                        az önzetlen szerelmet, nehezen hitt benne. Gyanakodni kezdett.</p>
					<p>- Mondd meg őszintén, nem vagy vele kénytelen, hogy ezt a leányt, a ki nálad
                        lakott, elvedd feleségül?... És Apostol, a hetven esztendős, szűzies, vén
                        gyerek elpirult attól, a mit ezzel mondott.</p>
					<p>- Nincs semmi kényszerítő ok. Ő tiszta és én szeretem.</p>
					<p>- Jól van, Kanut. A kit szeretünk s a ki méltó arra, hogy szeressük: vegyük
                        azt el feleségül. Ez az igazi észházasság. Okosan teszed, hogy házasságban
                        nem összeköttetést, pénzt, befolyást keressz, hanem feleséget. Igazi férfi
                        az, a ki csak egy dolgot köszön az asszonynak: a megosztott szerelmet.</p>
					<p>Apostol még igazibb férfi volt: ő semmit sem köszönt a nőnek. Agglegény volt.
                        De azért, vagy talán épen azért az igazi jó nőt senki sem tudta nála jobban
                        értékelni...</p>
					<p>A falu nehéz csizmái e közben nyomon érték a haza két nagy fiát. Már nemcsak
                        szemmel csodálták őket, de füllel is kémlelték - azzal a naiv
                        szemtelenséggel, mely nem tudja, hogy tolakodik. A nagyság átka beüzte a két
                        férfit a legutolsó terembe. Ott ismét magukra voltak. Kanut elmondta ott, a
                        mi még a lelkét nyomta: a megunt viszony katasztrófáját.</p>
					<p>... Wollneréktől kezdett kimaradni. A lassú elhanyagolás, azt hitte, jobban
                        czélhoz vezet, mint a hirtelen szakítás. Az asszonyszív olyan, mint az üveg,
                        ha hirtelen akarják lehűteni: könnyen megpattan; ha lassan hűl ki: nem egy
                        könnyen törik. Egy nagyon hosszú kimaradás után - még csak egyszer hivta
                        magához az asszony. Ugy hivta, hogy el kellett mennie. Akkor valami
                        közbejött.</p>
					<p>Elbeszélte kalandját a Duna-parton az utczagyerekekkel. E miatt megkésett.
                        Mikor odaért: halva volt az asszony. Megölte az atropin - és a saját zavart
                        lelke mérge, haragja - a felett, hogy azt a drámát, melyet ez utolsó
                        találkozásra kitervelt és előkészített: a véletlen megakadályozta.</p>
					<p>A boldogtalan akarta, de máskép a katasztrófát. Elváltoztatott írással
                        levelet írt Wollnernek. A levélben az volt, hogy ne menjen Wollner haza az
                        nap öt órakor, ha nem akarja, hogy hivatlan vendégnek tekintsék a felesége
                        hálószobájában. Wollner nem ismerte föl az irást; ő, Kanut, a kinek a férj
                        megmutatta, fölismerte a saját levélpapirját, melynek másik, leszakított
                        lapjára ő irt az asszonynak. Ez a levél volt a kanócz, a melynek föl kellett
                        volna robbantania a boudoir-aknát, a mit a szenvedélyes, bosszuálló asszony
                        hármójuknak ásott. Katasztrófát akart vagy botrányt. Katasztrófát, a mibe
                        elveszszen ő is, de nem egyedül, vagy botrányt, a melyben a férj megutálja,
                        megvesse s odadobja őt a szerető karjába.</p>
					<p>Wollner, a ki a levéllel hazament, az asszonyt egyedül találta. Hazament,
                        mert a levél égette a zsebét. Hazament, hogy egy, mint mondá, ostoba és
                        aljas titok terhét lerázza magáról. Megmutatta a levelet nejének, még
                        bocsánatot is kért, hogy ilyen nyomorult, rágalmazó orvtámadás ellen nem
                        tudja őt megvédeni... Az asszony, mondja Wollner, sárga lett a
                        felindulástól, de nem szólott egy szót sem, csak beburkolózott
                        selyemburnuszába, lefeküdt és kérte, hogy hagyja őt magára.</p>
					<p>Wollner szót fogadott. Azt mondja, meg akarta előbb csókolni az asszony
                        homlokát, mint szokta rendesen, ha hazulról elmegy. A nő elkapta fejét és
                        indulatos, sértő szavakba tört ki. Wollner a levél okozta idegességnek,
                        méltatlankodásnak tudta be a kitörést. Bánta, hogy a levélről csak egy szót
                        is szólott. Magával elégületlenül hagyta el lakását.</p>
					<p>Hogy aztán mi történt, azt senki sem tudja.</p>
					<p>A szerencsétlen asszonyt holtan találták a szobája szőnyegén...</p>
					<p>Bacsó elhallgatott. Hallgattak mindaketten. Kanut halvány volt azoktól az
                        emlékektől, a miket hosszú, benső vallomásában felidézett. Apostol a
                        szenvedély vad, őrült játékai fölött elgondolkozva, egy bölcsész hideg
                        nyugalmával bólintott a fejével:</p>
					<p>- Úgy van. Ahol a sors kimondja az utolsó szót, ott hallgasson el minden. A
                        te regényed véget ért, rossz véget ért, de még rosszabbat is érhetett volna.
                        Szót se róla többé!... Ne legyen több regényed. A fejed szürkül, nem vagy
                        többé regényhős. De férjnek beválsz. Akárhogy vinne is a véred, ne hagyd
                        többé magad odavitetni, a hol az életet és az érzéseket nagyon is könnyen
                        veszik. Eredj te oda, a hol erősen dolgoznak, mélyen szeretnek s nyugodtan
                        boldogulnak. Dolgozzál, szeress és boldogulj. Ismerlek, te értesz ezekhez.
                        Tudom, mit ér a szived, mit ér az erőd, mit ér az agyad. De még sem bizom
                        egészen benned mindaddig, míg egy olyan asszonyt nem látok oldaladnál, a ki
                        több, mint szerető, de sőt több, mint házastárs is, - több, mint gyermekeid
                        megszülője, szoptatója. Az kell neked, hogy a feleséged lényed értékes
                        érmének másik lapja legyen, a ki veled egyesülve, a tökéletesség hiányzó
                        része gyanánt foglalja el mivoltodban azt, a mi most benned tökéletlenség, a
                        kinek szerelme fölérjen mindazzal, a mi becses benned s a ki annyit adjon
                        neked, a mennyit kap tőled.</p>
					<p>Szertartásos, de melegségtől átjárt volt az Apostol hangja, a mint tiszta,
                        erős eszén át így megszólaltatta gyöngéd, ragaszkodó lelkét. Aztán hirtelen
                        átcsapott vidámabb tónusba.</p>
					<p>- És akkor, mikor egy ilyen nőnek bekötöd a fejét: rólam meg ne feledkezzél.
                        Ott akarok lenni. Én leszek a kikérő násznagyod.</p>
					<p>Bacsó huszonnégy óra óta most mosolygott először lelkéből.</p>
					<p>- Kezet rá.</p>
					<p>Apostol felcsapott.</p>
					<p>A falu, mely ismét rajtaütött a két, rejtőző, bujkáló nagyságon, látta ezt a
                        csattanó kézfogást. Egy kissé elképedt a parolázáson. Ni, az árgyélusát! Már
                        megint egy fuzió. Hát már a szélsőbal is!... De a megrökönyödésnek az lett
                        a vége mégis, hogy a falu egy lelkes követválasztási éljen-t bömbölt az új
                        fuzióhoz, a miből semmit sem értett ugyan, de a mely, hogy hogy nem,
                        megnyerte tetszését.</p>
					<p>A képtárőrző invalidusok ijedt képpel sántikáltak elő a szokatlan lármára...
                        A két nagy ember, az oktalan tüntetéstől megriasztva, sietve párolgott el a
                        fenséges nép bámulása elől.</p>
				</div>
				<div type="chapter">
					<head>IX.</head>
					<p>- Jól van, ha nem jön a nagymama, akkor nem megy senki. Maradjunk hát
                        itthon!</p>
					<p>Az egész asztal helyest mondott reá. Esztike, a közérzület tolmácsa, az
                        erélyes tónusból, melyen a döntő jelszót megadta, átcsapott a panaszosba. A
                        sírhatnám hang, a finom kis arcz csinált rezignácziója kedves, bohókás
                        ellentétben állott az áll s a két piros orcza nevető gödröcskéivel.</p>
					<p>- Aztán lesz, a mi lesz. A szegény Flóra, a mint odafordul a mi páholyunk
                        felé, hogy az első bátorítást tőlünk kapja majd meg: nem lát ottan senkit.
                        Azt fogja hinni, hogy szégyeljük magunkat miatta, azért nem mentünk el. Neki
                        ez fájni fog. A milyen érzékeny, bizonyosan sírni fog az öltözőben. Ha ugyan
                        rosszabb nem történik... Azt mondta tegnap, hogy majd csak nekünk énekel és
                        játszik, a nézőtérnek úgy se tudna, mert ez a nagy, idegen, követelő tömeg
                        elrémíti, torkon ragadja, kezét, lábát leköti; majd mi fogjuk megvédni a
                        nézőtér rossz igézetétől... No csak várja, szegény! Mi nem leszünk ottan.
                        Nem lesz, a ki bátorítsa. A tréma lenyűgözi játékát, énekét. A nézőtér még
                        idegenebb, még fagyosabb lesz. Flórába belefagy az ének. Tőnkre teszi magát
                        s a szerepet. Másnap a kritikákban nem lesz egy mákszemnyi dicséret sem
                        róla. Flórát nem szerződtetik. Mehet vissza Mármaros-Keszibe pulykákat
                        ültetni. Vagy elszegődhet valami csavargó, vidéki trupphoz, mely vendéglők
                        állásában játszik, faggyúgyertya mellett... Szegény jó Flórácska! Neked
                        ugyan ki fog jutni! Nem segíthetünk rajtad. A nagymama nem akarja.</p>
					<p>Az asztal, mint valami gyászkórus, lamentáló, szemrehányó hangon mondotta
                        utána:</p>
					<p>- A nagymama nem akarja.</p>
					<p>A nagymama tiltakozott.</p>
					<p>- No nézze meg az ember! Bizony még beáztatnak. Még majd a nagymama lelkén
                        szárad, ha Flóra kisasszony gixert talál adni. Látom, no, hogy a ravaszság
                        és erőszak ellen mit sem lehet tenni. Kifognak az öregen. Jól van hát,
                        elmegyek.</p>
					<p>Esztike erre nekiesett a nagymamának és össze-vissza csókolta.</p>
					<p>- Kedves nagymama... czukros nagymama... ennivaló nagymama... egyetlen
                        nagymama...</p>
					<p>A tüntetés láza átragályzott a többiekre is; megrohanták az öreg nőt s a hol
                        érték, ott csókolták. Az öreg asszony tiltakozott, védekezett; álnok,
                        hízelgő, ravasz macskáknak mondta megtámadóit; kergette, szidta őket: de
                        egész töpörödött, száraz alakján, redős, sovány, tiszta képén, melynek
                        homlokára simán tapadt a barna főkötő alól a halántékokba fésült fehér haj,
                        beesett, de még mindig ragyogó szemében, vékony, jóságos szája fáradt
                        mosolyában a nagyanyai öröm boldog elragadtatása látszott.</p>
					<p>Mikor Laczi, a huszárönkéntes, az ünnepelt nagymama képére egy katonás, teli
                        szájú csókot czuppantott rá, az öreg asszony rászólt a csókos lovagra.</p>
					<p>- Elvidd innen azt a pomádés bajuszod. Ki nem állhatom a szagát. A míg meg
                        nem mosdom, mindig érzik rajtam. Eredj, eredj. Nem kell katona-csók.</p>
					<p>A tekintet azonban, a mit a csinos, deli katonára vetett, azt árulta el, hogy
                        ez a beczézett unoka, a nagymama kedveltje.</p>
					<p>Kanutra is átszármazott ifjabb testvérei gyerekes, lármás jókedve; ő sem
                        maradt hátra a demonstráczióban, tőle is kijutott az ünnepelt nagymamának.
                        Az öreg nő felnézett a legnagyobbik unokára:</p>
					<p>- No, még az államtitkár ő méltósága is! Ilyen nagy, komoly úr sem átal
                        enyelegni. No - adja ide azt az okos, nagy homlokát, hadd csókolom hát
                        meg.</p>
					<p>Egy szép, magas, barna lány s egy sápadt, lányos-arczú, fiatal ember az
                        asztal mellől nézték a nagymama apotheozisát, a ház benső barátjainak
                        bizalmas mosolyával, a melyet a családhoz nem tartozók diszkrét tartózkodása
                        mérsékelt.</p>
					<p>Miután a nagymama megkapta a magáét, a miért a szinháztól való, falusias,
                        öregasszonyos húzódását hősiesen leküzdve - kész volt este páholyba ülni be:
                        a társaság az ebédlőből átment a salonba. A férfiak fekete kávéját itt
                        szolgálták föl s megengedték nekik, hogy szivarozzanak.</p>
					<p>Veron, a magas, szép, barna lány töltögetett a csészékbe. Telt, finom, fehér
                        kezeire önkénytelenül rátapadt a férfiak tekintete. Veron azzal a nyugodt,
                        öntudatlan bájjal végezte feladatát, melylyel bizonyos nők keze a
                        jelentéktelen, közönséges munkába is beleviszi a virágszakítás poetikus
                        kecsességét, a galamb-etetés idylli festőiségét.</p>
					<p>A huszár-önkéntes nem kért czukrot a kávéjába. A nagymama összecsapta kezét s
                        megbámulta unokáját.</p>
					<p>- Hát te hozzád mi ütött? Az egész Bacsó-család édesszájú, nyalánk, de te
                        voltál a legczukrosabb szájú. Mi történt veled, te czukortolvaj, te
                        mézpusztító?</p>
					<p>Kanut nevetett:</p>
					<p>- Hja! Ez katonai tradiczió. Az okkupáczió óta a hadsereg a kávét czukor
                        nélkül issza. Ezt ott tanulták el.</p>
					<p>A nagymama fejet csóvált hozzá. Nem értette a dolgot. Az ő Laczijának nem
                        volt köze Boszniához. Mit gyötri hát magát keserű kávéval?... És egy
                        félmarék czukrot dobott a kedvencz unoka csészéjébe; a huszár
                        szabadkozott, de aztán élvezettel szürcsölte a nagy édességtől szirup-sűrű
                        italt.</p>
					<p>A szalonban a szivarok kék füstje hosszú, vékony felhőrétegekben ülte meg a
                        levegőt. Esztike, ki odakuporodott a nagymama mellé egy alacsony zsöllyére:
                        köhécselni kezdett. A férfiak el akarták dobni szivarjaikat. Esztike
                        protestált: Oh, nem a füst az oka! Ez még a tavalyi hurut maradéka. A
                        szivarfüst nem bántja őt. Az bántaná inkább, ha ő miatta nem
                        szivaroznának.</p>
					<p>A nagymama száraz, eres keze megczirógatta unokája egészséges, telt arczát,
                        melynek rózsás, friss szinére, a szemek alá, az arcói déli nap tüze
                        odaaranyozott egy pár parányi szeplőt.</p>
					<p>- Galambom, lelkem, ezt a köhögést biz’ ott hagyhattad volna az arcói
                        völgyben.</p>
					<p>Veron igazat adott a nagymamának.</p>
					<p>- Ott ám. Csakhogy nem vigyáztunk magunkra. Úgy szaladtunk föl a hegynek,
                        mint a gyík a falra. Nem néztünk se utat, se árkot. Szóra, intésre oda se
                        hallgattunk. Aztán mikor elfogyott a lélegzetünk odafenn a tetőn, elkezdtünk
                        énekelni, hogy az egész olivaerdő visszhangozott tőle: Reszket a bokor, mert
                        madárka szállott rá... Lejövet aztán végigköhécseltük a serpentin-utat.</p>
					<p>Esztike képe hirtelen forró lett. A nagymama keze is megérezte azt. Lenézett
                        unokájára: lángba látta mindkét arczát.</p>
					<p>A legkisebb Bacsó, Gyuszi, a gimnázista, a kit eddig az foglalt el, hogy mint
                        lehetne Kanut bosnyák-szivarkáiból egy marékkal elcsenni: azzal akarta
                        elterelni a közfigyelmet a czigarett-dobozról, hogy hirtelen
                        fölkiáltott:</p>
					<p>- Milyen piros lett az Esztike arcza!</p>
					<p>Mindenki a kisasszony elvitázhatlanul pipacsszínű arczára nézett. Esztike még
                        jobban zavarba jött. Szemére hányta Veronnak, hogy árulkodó, fecsegő. Az a
                        hegynek szaladás nem egészen úgy történt. Vigyázott ő magára.</p>
					<p>A dalról, az olivák közt elhangzott dalról, a reszkető bokorról, a rászálló
                        madárról azonban hallgatott. Pedig itt volt a dolog bibéje. Ez volt a Veron
                        nagy árulása. Ezért pirult el homlokig Esztike...</p>
					<p>A lányosarczú, szőke fiatal, Zányi Feri gróf, a zeneköltő, egy enthuziasta
                        bálványozó gyöngédségével nézte ezt a lángoló lányarczot, ezt az imádandó,
                        bájos zavart, a melyet ő megértett... Annak a kedves, kicsi dalnak a
                        zenéjét ő szerezte. Tőle tanulta Esztike. Az ő dalát, vagy inkább - a
                        kettőjükét énekelte a lány az olasz ég alatt. A zeneköltő művész hiuságának
                        is hízelgett a dolog, de nem ez volt az, a mi a fiatal ember szívét kéjes
                        dobogásba hozta. Egészen más volt az.</p>
					<p>Zányi Feri, hogy ne találgassa senki Esztike titkos, édes zavarát, Veronkához
                        fordult s az arcói társaságról kezdett beszélgetést. A gróf a télen
                        Olaszországban járt és Arcón ment keresztül. Többször volt együtt Veronékkal
                        s nagyjából ismerte az ottani társaságot.</p>
					<p>- Az élet csendes, szinte falusias biz’ ott. Pedig a társaság előkelő.</p>
					<p>- Igen, de zárkózott, kasztokra oszló. Nekünk alig volt ismeretségünk. Nem
                        akartuk lekötni magunkat. Inkább magunkra voltunk. Esztikével együtt
                        tartottunk egy közös udvarlót: a dottore piccolo-t, egy kedves, kicsi, fürge
                        embert, ki napjában háromszor udvarolta végig az egész Arcó nővilágát.</p>
					<p>Esztike alkalmasnak látta a pillanatot arra, hogy boszút álljon Veronon.
                        Czélzatosan hangsulyozva a szót - azt vetette közbe:</p>
					<p>- Csak egy udvarlót? És a főherczeg?... a virzsíniás?...</p>
					<p>Veron nevetett. Esztike átadta magát a megtorlás gyönyörének.</p>
					<p>- De most már majd én árulkodom ám... Tudják meg tehát, hölgyeim, uraim, hogy
                        ő fenségét, Salvator herczeget, Veron kisasszonynak tetszett elbájolni. Ő
                        fensége a birodalom legszenvedélyesebb szivarozója bár, de ha a Kurhaus
                        parkjában velünk találkozott, kész volt a frissen gyújtott virzsíniát
                        azonnal eldobni, csakhogy Veronnak a szépet tehesse. És mondhatom, úgy
                        udvarolt, hogy jobban se kellett.</p>
					<p>Kanuton valami kellemetlen érzés villámlott keresztül. Veronnak egy nyugodt
                        tekintete ugyanekkor tévedt reá... És Kanut mosolygott huga évődésén.
                        Beleszólt a dologba. Ismerte a főherczeget. Dicsérte szabadelvűségét, nagy
                        olvasottságát, eredetiségét.</p>
					<p>Veron annyit mondott, hogy a főherczeg kissé különcz, de szellemes társalgó;
                        arról azonban nem szólt, hogy e folyton sarkában levő katonatiszt feltünő
                        figyelme néha-néha bizony terhére volt neki s hogy az elől a leereszkedő,
                        fitogtatott kitüntetés elől, mely Arcó valamennyi nőjének irigységét
                        felköltötte, igen gyakran elmenekült.</p>
					<p>A nagymama erre József nádorról kezdett beszélni, a ki elé, kis lány korában,
                        virágokat szórt egy fogadtatáskor s a ki az ő arczát megczirógatta s a nevét
                        kérdezte.</p>
					<p>Zányi Feri József főherczeget említette, a kinél a télen vadászott.
                        Elbeszélte a vadászat egy epizódját s a bonmot-t, a mit a főherczeg az
                        esetre mondott.</p>
					<p>A társaság legjobb lövője, atyja, Zányi Gábor adott okot a talpraesett
                        bonmot-ra. Az ország első lövője nem talált el egyetlen vadat sem. «Minden
                        vad nyakába egy-egy kétgarasost kellett volna akasztani: akkor a gróf elől
                        egy sem menekül meg.» Ezt mondta a főherczeg. A kétgarasnak pedig az a
                        története, hogy a híres lövő, passzióból, levegőbe dobott kétgarasosokat
                        szokott átallőni. Csak ritkán hibázott.</p>
					<p>A bonmot fölött mindenki mosolygott, egyedül Veron nem. A gróf nevének
                        említése, mint egy ütés, úgy hatott rá. Összerezzent. Az erőfeszítésben,
                        hogy elpalástolja rossz, zavaros érzését: az arcza föllángolt.</p>
					<p>Kanut látta csak Veron arczán e hirtelen változást. Megütközve, szinte
                        kérdően, hosszan nézett a szép leányra, a ki érezte e tekintetet, de csak
                        idő multán tudta viszonozni. Ez a tekintet ismét nyugodt és tiszta volt.
                        Kanut úgy érezte, mintha valami ki nem fejezhető, alaktalan, rossz sejtés,
                        hideg, sötét felhőként suhant volna át a lelkén és aztán egyszerre kisütött
                        és kitisztult minden - attól a két fényes, meleg, barna szemtől...</p>
					<p>Az inas lépett be egy levéllel. Kanutot hivatta a miniszter. A nagymama
                        legidősebb unokája, a méltóságos államtitkár legényes, szinte diákos, vidám
                        készséggel sietett a miniszterhez - azzal búcsúzva el a társaságtól, hogy
                        este a páholyban fognak találkozni... Kanut, a mint a lépcsőn lesietett,
                        rajtakapta magát, hogy vígan fütyörész és botját suhogtatja. Akár csak egy
                        jogász, a ki rendez-vousra indul. Pedig dolgozni ment. Kemény munka várt rá.
                        Hanem a kedve régen nem volt már ilyen virágos...</p>
				</div>
				<div type="chapter">
					<head>X.</head>
					<p>Planquette tiszta, szép romantikájának rokonszenves alakjai történetüket már
                        megkezdették. A poetikus zeneíró már peregtette dallamos zenéje igaz
                        gyöngyszemeit: mikor Bacsóék elfoglalták páholyukat.</p>
					<p>A nagymama nem akart előreülni; bántotta öreg szemét a légszeszlángok
                        világossága. Behuzódott a páholy hátterébe, a hol kedvére szunyókálhatott s
                        csak akkor riadt fel a csöndes gunnyasztásból, mikor a zenekar erősebben
                        dolgozott. Veron szemmel tartotta az öreg nőt s szívből megsajnálta ezt az
                        áldott, jó, falusi nénit, a ki a korai lefekvésnek évtizedek óta megszokott
                        nyugalmát feláldozta unokái kedvéért.</p>
					<p>Az unokák, Esztike és Laczi, nem találtak semmi sajnálkozni valót az öreg
                        asszonyon. Tetszett nekik a nagymama furcsa bóbiskolása s mulattak, mikor a
                        nagy dob hangjára fölserkent s olyan képpel tekintett szét, mint a ki azt
                        nézi, hogy merről jön az ellenség. Szerették ezt a jó, derék nagymamát, de
                        abban a kellemes lázban, fölhevülésben, a melybe őket a légszeszlámpák, a
                        nézőtér melegsége, a szinpad és a zene izgalma ejtette: nem érezték, nem
                        értették, hogy e komikus görnyedezés, e mulatságos fel-felriadás: érettük
                        hozott, néma áldozat, panasztalan szenvedése egy kortól gyönge, fáradt, öreg
                        testnek...</p>
					<p>A szinpadon megjelent a vendég-énekesnő, Szenczy Flóra: Lisbeth... A
                        Bacsó-páholyban Esztike és Laczi elszoruló szívvel, kővé váltan ültek s
                        aggódtak gyerekkori játszótársuk sorsán. Ránéztek s látták, hogy a festék
                        alatt holt-halvány az arcza. Fájt nekik, hogy így látják... Jó Isten,
                        segítsd meg! Sóhajtottak magukban mindketten.</p>
					<p>Az énekesnő erőltetett, szinte fájdalmas mosolylyal lépett ki a háttérből,
                        könnyű, takaros lábacskái daczára oly vontatott, nehéz járással, mintha
                        deszka helyett olvadt szurkon lépne. A lámpaláz környékezte szegényt.</p>
					<p>A karmester pálczája jelt adott. Szenczy Flóra a karmester feje fölött
                        megpillantá Esztikét és Laczit. Az összenézésben, a mit velük váltott,
                        megtalálta azt a támpontot, a mire szüksége volt, hogy önuralma össze ne
                        roskadjon.</p>
					<p>Midőn még hozzá Veron mögött észrevette a bóbiskáló nénit: e családias
                        nyugalom, e jóízű föl sem vevése a nagy, idegen tömegnek, ő rá is átragadt;
                        elmult a torkát szorító, szemeibe forró ködöt kergető igézet s egész bizton,
                        tisztán intonálta a belépő áriát.</p>
					<p>A Bacsó-páholyban alig lélegzettek, míg Lisbeth énekelt. A nagymama is
                        figyelmes lett Szenczy Flóra jól ismert hangjára és előrehajolt. Nem ismert
                        rá a kifestett, jelmezes alakban. A látcső azonban közelhozta hozzá s akkor
                        felismerte. A sötéten aláfestett szemek és a karmin szinte megijeszték.</p>
					<p>- Óh, szegény Flórácska!...</p>
					<p>Ebbe a felsóhajtásba beleszólaltatta a nemesasszony egész, orthodox
                        megvetését e kimázolt, hamis, komédiás élet iránt, s jó szíve egész
                        sajnálkozását a nemes kisasszony fölött, ki festékkel a képén,
                        maskara-ruhában keresi kenyerét.</p>
					<p>Mire Lisbeth áriája közepéig ért: egész elfogódottságát kiénekelte magából. A
                        saját hangja fölmelegítette; merevsége fölengedett s mozgásának friss
                        elegáncziája előtüntette ifjúsága kellemét, nyúlánk alakjának könnyű
                        kecsességét. - Éneke, mint a pacsirtáé, mentül tovább, minél magasabban
                        szárnyalt, annál szabadabban, erősebben csattogott... A sok zenétől
                        érzékeny, fájós-fülű zenekritikusok épebbik fülüket fordították a szinpad
                        felé s dőzsölve nyelték Lisbeth hangját, ezt az olvadt, szétfolyó
                        ezüstöt...</p>
					<p>Mikor az ária véget ért: a közönség tapsolt. A páholy lágyan ütögette össze a
                        glacéit, a karzat vörösre paskolta tenyerét... Szenczy Flóra a partiet félig
                        már megnyerte. A Bacsó-páholyban szinte sírtak az örömtől.</p>
					<p>A felvonásköz alatt Laczi látogatóba ment ezredese páholyába. Esztike leste,
                        hogy fogadja öcscsét, a közkatonát, az aranygalléros katona-potentát?
                        Bántotta, mikor látta az ezredes úr fölényes, fitymáló leereszkedését; de
                        nyomban megvigasztalódott, a mint észrevette, hogy az ezredesné, egy
                        feketeszemű, vértelen képű, szalmaszínhajú, csinos nő szívesen látott, jó
                        ismerős gyanánt, a nagyvilági asszony diskrét barátságával fogadja a fiút.
                        Attól kezdve az ezredes annál fenségesebbé és fagyosabbá lett, minél
                        bizalmasabban, élénkebben társalgott az asszony a huszárgyerekkel. Esztike
                        úgy találta, hogy az ezredesné egy pompás fess asszony, az ezredes úr egy
                        fontoskodó, csunya, morczos ember, Laczi pedig, félig szepegő, félig
                        kujonkodó, víg képpel úgy ül ott közöttük, mint valami diák, a ki maga
                        mellett érzi ugyan a pálczás, kemény instruktort, de azt a másik, nagyobb
                        hatalmat is, melynek közelében a rettenetes instruktor maga sem mer
                        mukkanni.</p>
					<p>Kanut megérkezett. Egyenest a minisztertől jött. Fáradtnak látszott, de
                        elégült mosolygása az olyan ember öntudatára vallott, a ki keményen
                        dolgozott, de nem is hiába... A nagymama kérdezte tőle, hogy mit főztek a
                        miniszterrel? Veron odafordulva hallgatta, mikor Kanut a nyilvánosság
                        emberének azzal az egyszerűségével, mely a nagy dolgokkal való foglalkozás
                        megszokásából származik, néhány szóval előadta, hogy egy igen fontos
                        törvényjavaslatot kellett az utolsó órában alapjából átdolgozni.</p>
					<p>Esztike meg sem várta, hogy befejezze - fölizgatva a páholyukra irányuló
                        látcsövek kereszttüzétől, egy igazi, vidéki kisasszony naiv kiváncsiságával
                        kezdte faggatni Kanutot, hogy ezek, meg azok, ebben és abban a páholyban
                        kicsodák, micsodák?... És ugyan elcsodálkozott, mikor Kanut bevallotta, hogy
                        ő biz’, egy-két páholyt kivéve, alig ismer itt valakit.</p>
					<p>Két, feltünően szép, ifjú leány ült a Bacsóékéval szomszédos páholyban.
                        Kanut, a ki hátul ült, nem láthatta őket. Esztike, az ő gyerekes
                        kiváncsiságával, át-átnézett hozzájuk. A két kisasszony keresetten
                        egyszerű, de értékes ruhában, feszes derékkal, hideg képpel ült helyén,
                        nagy, sötét, keleti szemük s brillánt-fülfüggőik tüzét villogtatva. E
                        büszke, majesztózus tartásból, meg abból a körülményből, hogy a nézőtér
                        gavallérjainak látcsöve ezt a páholyt szakadatlan ostromolta: arra
                        következtetett, hogy szomszédjai vérbeli herczegnők, a kik
                        incognito-páholyból nézik végig az előadást.</p>
					<p>Egyszer az egyik fönséges szépség háta mögül egy öreg ember feje tolakodott
                        előre, egy kopasz, kerek fő, nagy, szőrös fülekkel, lefelé is, oldalt is
                        görbe, nagy tapir-orral, rossz szokásból tátva tartott, szélesajkú
                        szájjal. Az egész fiziognomia sehogy sem illett be vérbeli herczegnők
                        incognito-páholyába.</p>
					<p>Az ezredes páholyából visszakerült Laczi, bár csak félév óta lakik
                        Budapesten, úgy ismerte a népszinház belsejét, mint a falut otthon.
                        Belesúgta Esztike fülébe az egész nézőtért. A szomszéd páholyban gridi Biás
                        Máté, a milliomos ül a familiájával. («A Kanut görögje», tette hozzá halkan,
                        e magyarázathoz hamisan nevetve.) Esztike kiábrándultan nézte a két örmény
                        kisasszonyt. Hát csak milliomos leányok! Nem vérbeli herczegnők!... «Kanut
                        görögje!» ... Mit mondott ezzel a Laczi s miért nevetett hozzá? Semmit sem
                        értett az egészből.</p>
					<p>Megadták a jelt a második felvonásra. A nézőtér, mely zúgott, mint egy
                        méhkaptár, elcsöndesült egyszerre. Egy páholyajtó nagy zajjal fölnyilt s a
                        Bacsóékkal átellenes üres páholy előterében megjelent Zányi Gábor gróf
                        roppant válla, vérmes, puffadt képe.</p>
					<p>A gróf a kaszinói ebédről jött, a mit a walesi herczeg tiszteletére adtak s a
                        mi estig tartott. Ő méltósága képén a behűtött pezsgő tüze lángolt, szemei
                        nedvesek voltak, mintha a bevett sok italból a szemhéjjain keresztül
                        kicsordult volna egy kevés; kövér ujjai vígan dobolták a páholykönyöklő
                        bársonyán a nóta ütemeit, a mit Berkes vonója az imént muzsikált.</p>
					<p>A nézőtér néhány zártszékese figyelmeztetően lökdöste meg egymást s
                        megbámulta a gróf urat, kit neve, kalandjai, vagyona, párbajai és gyakori,
                        de soh’sem közönséges léháskodásai emlegetett, ismert alakká tettek.</p>
					<p>A gróf a páholyokat sorra látcsövezte. A Bacsó-páholyon először csak
                        átsiklott, de azután többször visszatért rá. Veron, a makacsul ő reá,
                        egyedül ő rá szegzett üveg előtt nem tudott elfogulatlan, közönyös maradni.
                        A mit e hosszú, tolakodó nézés kifejezett: az fellázította őt. A nélkül,
                        hogy egy vonás megmozdult volna arczán, a nélkül, hogy tekintetét a
                        szinpadról levette volna: egész lénye hideg, büszke megvetést fejezett ki,
                        melyet csak az értett meg, a kinek szólott... A gróf letette látcsövét s
                        mialatt gőzölgő homlokát zsebkendőjével végig simította, valamit mormogott
                        magában s nedves szemei még csillogóbbak lettek egy erős, szinte dühös belső
                        felindulás miatt.</p>
					<p>Zányi Feri lépett be apja páholyába. A mint egymás mellett ültek: feltűnt az
                        éles különbség a vérmesképű, fekete sörtehajú, roppanttestű apa s a
                        keskenyvállú, halványarczú, puhafürtű, selymesszakállú, szőke fiú közt. Csak
                        a homlok, a széles, daczos, kemény Zányi-homlok volt az, a mi bennük közös
                        volt.</p>
					<p>A gróf ügyet sem vetett fiára. Csak mikor észrevette, hogy szomszédja
                        átköszön a Bacsóék páholyába, - vörös, kiülő szemeinek csúfolódó hunyorgása
                        közt kérdezte fiától:</p>
					<p>- Maga ismeri a Bacsóékat?</p>
					<p>- Igen.</p>
					<p>- Mióta?</p>
					<p>- A mult őszszel a vörös-kereszt hangversenyen énekelt a Kanut huga s a
                        zongorán én kisértem.</p>
					<p>- Úgy látszik, az államtitkár az egész atyafiságot felszállítja Budapestre, a
                        hol vagy ötven év előtt szerepeltek már egyszer... A nagymama, a ki most a
                        páholy hátterében gunyaszt, azokkal az ő álmos, öreg szemeivel szép napokat
                        látott akkor. A maga nagyapja sokat tudott e felől beszélni. Nem sokba mult,
                        hogy nem ez az öreg néni lett a maga nagymamája. Az apám elvette volna, ha
                        a család engedi. Igazi Bacsó-leány volt egykor ez az öreg csont. Ebből a
                        családból minden leány, minden asszony férfibabonázó, tüzes, hunczut
                        természet.</p>
					<p>A gróf idegesen rángatta kézelőit s a nagy belső és külső hőségtől nagyokat
                        fújt maga elé. Inkább magához, mint szomszédjához beszélt. Fia kedvetlen
                        arczczal fordult el. Ismerte atyját. Érezte rajta a pezsgő szagát. Tudta,
                        hogy ha be van pezsgőzve, nem válogatja szavait s ha nőkről beszél ilyenkor,
                        nincs köszönet benne. Attól tartott, hogy olyat hall, a mi fellázítja.</p>
					<p>A szinpadon, az őserdőben Lisbeth, lámpással a kezében, gyönyörűen énekelte
                        solóját. Mikor a kar is rázendített: a gróf ismét fiához fordult:</p>
					<p>- Az a kis szöszke a Kanut huga, nemde?</p>
					<p>- Igen.</p>
					<p>- Az telelt Arcóban?</p>
					<p>- Az.</p>
					<p>- Nem igen látszik, hogy szüksége volt rá. Pompás, teliképű fruska... Igaz,
                        te jártál Arcóban. Kivel volt ott a kicsi?</p>
					<p>- Egy rokonával, Bacsó Veronnal.</p>
					<p>- Azzal a szép, barna személyivel, a ki ott ül mellette?</p>
					<p>- Azzal.</p>
					<p>- Aztán milyen czímen van Kanutnál ez a leány?</p>
					<p>Zányi Feri a szinpadra figyelt s nem válaszolt atyjának. A gróf meg - kinek a
                        nyelvét a pezsgő feloldotta - mint a felhúzott zsilip a vizet, tovább
                        eresztette magából izgatott agyának zavaros eszméit.</p>
					<p>- Ezekkel a szegény rokonokból lett társalkodónőkkel soh’sincs az ember
                        tisztában... Annyi bizonyos, hogy Kanut jól megválasztotta huga barátnőjét.
                        Ennek a parvenu Bacsónak mindenben szerencséje van. Micsoda lány! Milyen
                        falat! Ördög adtát!...</p>
					<p>Zányi Feri nem állhatta tovább. Odafordult atyjához és szeme közé nézett.
                        Széles, nagy homloka piros lett a felindulástól.</p>
					<p>- Bacsó Veron olyan leány, a kiről mindenki csak tisztelettel beszélhet. Nem
                        árt, ha ezt mindenki tudja.</p>
					<p>Azzal ismét a szinpad felé fordult. Zányi Gábor tunyán, álmosan pislogott
                        fiára és vállán egyet vont.</p>
					<p>- Tisztelet!... Beh ostoba egy szó! No igen. A tiszteletet megkivánják a nők,
                        a mint megkivánják a fűzőt, a keztyűt. Ez is kell, hogy körülvegye őket. A
                        jó megjelenéshez mindez igen szükséges. Természetes... De mégis akkor érzik
                        magukat legjobban, mikor se fűző, se keztyű, se tisztelet... ismerem a
                        fajtáit...</p>
					<p>Zányi Feri felkelt s ott hagyta a páholyt. A gróf nem marasztotta. Örült,
                        hogy megszabadult e kényes, distingvált, szemérmes fiutól, a kinek finom,
                        lányos természete mindannyiszor terhére vált a méltóságos papának, a
                        hányszor egy kissé felöntött a garatra.</p>
					<p>A fiatal gróf Bacsóékhoz indult, de nem ment be hozzájuk, pedig már hatodszor
                        sétált el a páholyajtó előtt. Várta, hogy lecsillapodjék mert még mindig föl
                        volt háborodva. Apjának czinikus, lealázó szavai, a mikkel Bacsóékat
                        illette, úgy megzavarták azt a tiszta, derült rokonszenvet, a melylyel ő ezt
                        a derék családot környezte, mint a hogy a bivaly fölzavarja a patak kristály
                        vizét, mikor sáros patáival belegázol inni.</p>
					<p>Haraggal gondolt atyjára, de elégületlen volt önmagával is. Érezte, hogy azok
                        közé a passziv jellemek közé tartozik, a kik sem a maguk, sem a mások
                        igaztalan megtámadtatását visszaverni nem tudják. Volt ugyan vérében
                        bizonyos makacsság, de ez csak arra képesítette őt, hogy konokul helyt
                        álljon, de arra nem, hogy egy összeütközésben ő kerüljön felül.</p>
					<p>Már hetedszer mérte végig a páholyfolyosót s még mindig nem merte a
                        páholyajtó kilincsét megfogni. Attól félt, hogy a nők leolvassák arczáról,
                        hogy az ő jelenlétében meg voltak támadva és hogy nem tudta megvédeni
                        őket...</p>
					<p>Kanut nem várta be a felvonás végét. A minisztertől egyenest a klubba kellett
                        volna mennie, a hol vártak reá. Csak azért jött el kis időre, hogy Szenczy
                        Flórának egyet tapsolhasson.</p>
					<p>Az államtitkár úr ezt mondta, de füllentett. Nem tapsolni jött ő ide. Az a
                        vágy, mely megelőzte a püspöki ménes két telivér pejének szélsebes rohamát
                        s mely a negyvenéves férfit a húszéves ifju szilaj türelmetlenségével
                        kergette föl a szinház lépcsőjén: nem Flórát illette.</p>
					<p>Míg a fogat a népszínházhoz ért: Kanut hátradőlt az ülésen s behunyta
                        szemeit, hogy ne lásson semmit - a képen kívül, a mit belső látása állított
                        elébe. Ez a kép - Veron volt. Oly eleven vala e képzeletbeli kép, hogy Kanut
                        látta a sűrű, hosszú pillák rezgését a tiszta, mély szemek fölött, a szűz
                        vér szemérmes játékát az arcz gyöngéd barna bőre alatt, a fehér fogak nedves
                        csillogását a húsos, telivér ajkak mögött... Kanut nevetett a gyönyörtől az
                        eleven, mosolygó, lehelő kép előtt... Milyen szép, minő tökéletes és
                        mennyire szeretem! Gondolta magában - reszketve az önmagának tett
                        vallomástól. Boldognak, elégedettnek, jónak, erősnek érezte magát, hogy
                        ennyire és ily nőt szeret... És nagy optimista lévén az érzések dolgában is:
                        átadta magát a remény édes álmainak: Szeret, bizonyos, hogy ő is szeret.
                        Semmi bizonyságom nincsen ugyan erről, de, ha közelében vagyok, érzem
                        érzéseit, mint valami tiszta, gyöngéd illatot, mely arczából, beszédéből,
                        mozdulatából felém, reám árad... És kimerítve a szerelme tudatából származó
                        gyönyört: megpróbálta, hogy mintegy távlatból nézze érzései világát. De csak
                        nagyságát látta ennek: a kezdetet, a keletkezést nem tudta megjelölni...
                        Mikor először látta Veront: akkor tisztán csak arra gondolt, hogy - íme egy
                        kitünő barátné Esztike számára. Aztán csak annyi változást érzett magán,
                        hogy többet van otthon s nem szivesen távozik hazulról. És mikor, pár hóra
                        rá, Esztike és Veron elutaztak délre: akkor azt érezte, hogy a világ
                        körülötte egészen üres lett. Akkor tudta meg, hogy mi neki Veron?...
                        Szerette, a mint nőt nem szeretett soha!...</p>
					<p>Kanut, miután tapsolt Flórának, köszönt a nőknek s elkábulva Veron
                        kézszorításától - a boldog beszámíthatlanság állapotában ütközött össze
                        künn, a páholyajtó előtt egy másik, szintén nem normális állapotú úrral,
                        Zányi Ferivel.</p>
					<p>A fiatal ember fülig pirult, hogy itt kapták, ólálkodva a páholyajtó előtt.
                        Kanut azonban mit sem vett észre ismerőse zavarából. Karonfogta, egy darabon
                        magával hurczolta s beszélgetett vele. De a ki Zányit karoncsipte s a ki
                        Planquette zenéjéről s Flóra diadaláról szókat váltott a gróffal, az nem
                        Bacsó Kanut volt, hanem a konvencziónális színházlátogató, ki a
                        páholyfolyosón sétálgatni s beszélgetni szokott. Bacsó Kanut, az igazi, a
                        belső ember, nem törődött e pillanatban se Planquette-tel, se primadonnával,
                        nem magával Zányi Ferivel sem. Nem tudta, kit fogott karon, nem tudta,
                        kiről, mit beszél; csak azt az egyet tudta, hogy bucsúzóban kezet fogott
                        Veronnal s ez fölnézett reá...</p>
					<p>Kanut egész a népszinház kijárásáig sodorta magával fiatal barátját, csak
                        itt, mikor Zányi Feri nem engedte magát tovább ragadtatni, vette észre, hogy
                        kit hurczol a karján... A gróf visszatért a nőkhöz, Kanut elindult
                        fölkeresni fogatát. A mint a külső lépcsőn lehaladt, egy fiatal embert
                        látott maga előtt, ki felöltője felhajtott gallérjába fázósan behúzva fejét
                        - elmerülten szívta papirszivarkáját, minek kedvéért otthagyta az előadást.
                        Kanut kivette tárczáját, czigarettet vett elő s tüzet kért a fiataltól. A
                        mint a lámpafénynél összenéztek: megismerték egymást s meghökkentek mind a
                        ketten. Kanut az utczai udvariasság semmitmondó közhelyei alá rejtette
                        zavarát, a másik azonban egy igazi plebejus daczos gőgjével fordult el a
                        finom úrtól, visszautasító hangon, csakúgy foghegyről válaszolva annak:</p>
					<p>- Sajnálom, nem ég.</p>
					<p>Azzal eldobta az alig meggyújtott, égő czigarettet s bement a szinházba...
                        Kanut, mikor hintója selyempárnáin ült, úgy érezte magát, mint a ki egész
                        este pompás, finom fajborokat szürcsölt s mikor a könnyű, kellemes mámor a
                        fejébe kezd szállni: akkor itatnak vele valami átkozott keserűt, a mitől
                        szájize, hangulata egyszerre elromlik...</p>
					<p>Zányi Gábor, mikor ismét átnézett a Bacsó páholyba: ott látta a fiát. A gróf
                        bosszusan nézett más irányba... A kölyök ellenem tüntet - gondolta magában.
                        - Úgy látszik, itt az ideje, hogy elparancsoljuk az urfit a kisasszony
                        mellől. Kezdik komolyan venni a fiut odaát. A mi nem volna éppen baj, ha az
                        én ostoba fiam is nem venné komolyan a dolgot. No majd teszünk róla...</p>
					<p>A gróf föl akart kelni, hogy távozzék, de vendége jött: Géczy Gyuri, a
                        legfessebb vén legény az egész Budapesten. Hatvanéves, száraz, zörgős
                        venyigéhez hasonló testét egy csélcsap dandy könnyűségével csapta le az
                        egyik székre. Ő is a kaszinóból jött, de a pezsgő nem látszott meg rajta.
                        Mint aféle mindennel torkig eltelt vén róka: nem itta már a pezsgőt, hanem
                        csak szürcsölte. - Mindennel így volt e kiérdemült bonvivant: mindent
                        szeretett és tudott még élvezni, de csak lassúdan - szürcsölve, mint a
                        pezsgőt, hogy meg ne ártson. Igazi számító róka-óvatossággal alkudott meg
                        vágyaival. «Mindent... de mindent módjával». Ez volt a jelszava. Egy
                        javíthatatlan, könnyelmű, vén csontnak hitte őt az ember, valójában pedig
                        egy igazi pedáns volt, a ki az élvezésnek a tapasztalati okosság elve
                        szerint megállapított oekonómiájától el nem tért volna egy fikarcznyit.</p>
					<p>Géczy Gyuri az imént még egy első emeleti páholyban mutogatta kiütéses,
                        foltos, de gondos pecselések által rendben tartott képét. Előkelő
                        társaságban, vidám, jóvérű asszonyok közt ült, a kik a walesi herczegről s a
                        mai lakomáról meséltettek maguknak s közel húzták széküket a kikent-kifent
                        vén emberhez. Géczy Gyuri a lábait eltakaró szoknyák, az asszonyszájak
                        rácsapó, meleg párája közepett istenien érezte ott magát; de mikor
                        észrevette, hogy a páholyon egy finom, éles légvonat hajt keresztül folyton:
                        fölkerekedett és ott hagyta a nőket. Félt a rheumától.</p>
					<p>Zányi Gábor megörült a vendégének. Most már maradhat: lesz, a ki őt
                        elfoglalja. A két úr egymáshoz hajolt, kicserélték pezsgős lehelletük és
                        nézeteik Lisbeth-Flóra felől.</p>
					<p>A gróf azt találta, hogy:</p>
					<p>- Kicsit liba, de jól áll neki.</p>
					<p>Géczy Gyuri a műértőt adta:</p>
					<p>- Friss hang... és hagyja magát csiszolni.</p>
					<p>A vén legény körüljártatta csókaszemeit a páholysorokon s Bacsóékat
                        megpillantva, Kanutról kezdett pletykázni.</p>
					<p>- Nem hiszem, hogy Bacsó Kanut nem hetedik gyerek. Mesés a szerencséje.
                        Képviselőnek választatja magát: lesz belőle államtitkár. Játszik a börzén: a
                        legválságosabb napokban nyer százezret. Az asszonyok bolondulnak utána, de
                        még az asszonyoknál is jobban - a püspök nagybácsi, a ki a feketelápi
                        uradalmat bérbeadja neki.</p>
					<p>Mióta államtitkár lett, azóta gridi Biás Máté is szerelmes Kanutba. Eddig
                        csak pénzt adott kölcsön neki, most a leányát is nyomban odaadná. Nemcsak
                        adná, de már kinálja is. A mint látom, ide is utána hozta, még pedig
                        mindkettőt, hogy válogathasson. Azt hiszi az öreg, hogy a vállalatok
                        szempontjából kifizetné magát a miniszterium apósának lenni. Csakhogy Kanut,
                        úgy látszik, nem kér az atyafiságból. Pedig azt mondják, hogy nősülni készül
                        s a Wollner-féle viszonyokkal fölhagyott. Annyi bizonyos, hogy a
                        Wollner-tragédia óta nem foglalkozik az asszonyokkal.</p>
					<p>- Hanem a lányokkal. Igen, vénül a gyerek s kezd válogatós lenni... A gróf,
                        csunya, irígy nevetésbe tör ki s Géczy Gyuri kiváncsi, faggató hangon esett
                        neki:</p>
					<p>- Mi az? Valami új? Teringettét; hadd hallom én is!...</p>
					<p>Vége volt az előadásnak. Bacsóék kissé visszamaradtak, hogy a tolongást
                        elkerüljék. Mikor a kijárathoz értek: találkoztak a fiatallal, a kitől Kanut
                        tüzet kért. A fiatal ember a szemébe húzott kalap alól oldalt nézett a
                        csoportra. Veron olyan kifejezéssel tekintett vissza rá, mint a ki üdvözlést
                        vár és készül viszonozni. A fiatal azonban félrekapta fejét s köszönés
                        nélkül haladt el mellettük. Veron megütközve, megbántódva nézett
                        utána...</p>
				</div>
				<div type="chapter">
					<head>XI.</head>
					<p>A tisztelendő titkár úr azon poros, gyűrött, reverendában, a hogy leszállt a
                        Bécsből jövő vonatról, sietett a püspök lakosztálya felé. Egy bőrtáska volt
                        nála, a mit hasztalanul akart a portás, inas a kezéből kivenni. Nem adta
                        senkinek. Azzal együtt akart bemenni ő méltóságához.</p>
					<p>Csakhogy nem lehetett. A huszár a püspök dolgozószobájába vezette a titkárt.
                        Ő méltósága most fogadja a szalonban a nőegylet választmányát. Várni kell,
                        míg a fogadtatás tart.</p>
					<p>A tisztelendő titkár egy fél órája tapossa már a szoba leghosszabb
                        futószőnyegét, a házi oltár és a pápa arczképe közt: de a nőegylet még
                        mindig nem ereszti ő méltóságát el.</p>
					<p>A titkár úr az ancien regime-be is beillő finom és szép szalon-abbé. A
                        legnépszerűbb, sőt legszeretettebb pap a megye székvárosában. A nők
                        rajongnak érte - nemcsak, mert szép férfi, hanem, mert ő tartja azokat a
                        lyrai hangulatú, májusi prédikácziókat, a mikkel elragadtatásba ejti
                        nőhallgatóságát. - A nőről, a női eszményről sohasem mondtak még
                        prédikálószékből olyan kedves gyönyörű dolgokat, mint a milyenekkel a május
                        aranyszájú, szép prédikátora elbűvöli a székváros leányait és asszonyait...
                        Hanem a nőiesség kultuszának e bálványozott, ifju apostola, a mint ott méri
                        nagy léptekkel a puha szőnyeg hosszát: azt forgatja most elméjében, hogy a
                        nőegyletnek különben igen tisztelt választmánya egy kissé többet fecseg
                        odabenn, mint a mennyi megengedhető - szemben egy püspökkel, a kinek egyéb
                        dolga is van, mint asszonyságok és kisasszonyok se eleje, se vége beszédének
                        türelemmel odatartani fölszentelt füleit.</p>
					<p>Mikor a várakozó titkár a szőnyegajtó közelébe ér, mely a vörös szalonba
                        vezet s a melyen át hallani lehet a püspök nyájas, mély hangját: olyankor
                        mindig elszorul a szive s a másik ajtóra olyan képpel tekint, mint a ki
                        szeretne úgy elmenni innen, hogy ne kelljen többé soha visszajönni.</p>
					<p>A püspök végre megszabadult. A nőegylet választmánya küldetése sikerétől s a
                        püspök udvariasságától elbájoltan vonult ki a szalonból, selyemszoknyák
                        suhogásával, arany csuklólánczok csörgésével, szoprán hangok halk, derült
                        lármájával verve föl a rezidenczia góth folyosójának templomi
                        visszhangját.</p>
					<p>A püspök belépett dolgozó-termébe.</p>
					<p>- Isten hozott, fiam! - szólt vidáman a bókoló titkárhoz, kézcsókra nyújtva
                        fehér, sovány kezét. - Azt hittem, délután jösz. Annál jobb, hogy siettél.
                        Megvárakoztattalak egy kissé? A te asszonyaid voltak itt, az egész májusi
                        hallgatóság, mint nőegyleti választmány. Valami nőiparkiállítás van
                        készülőben. Elkérték a gyűjteményemet, a himzéseket, ruhákat, csipkéket.
                        Odaigértem nekik valamennyit. Hanem azért egy óra óta mindig fogják a
                        reverendámat. Azt csak a szentirás merte volna mondani, hogy mulier taceat
                        in ecclesia. Én nem vagyok szentirás: én végighallgattam az egész
                        választmányt. Biz ez nagy dolog volt. De azt meg kell adni, hogy az elnökük
                        ép oly csinos, mint szép. Olyan helyes, okos, kis beszédet tartott, hogy meg
                        kellett csókolnom a homlokát érte.</p>
					<p>A püspök szája körül, a mint beszélt, a szokás által megrögzített, papos
                        mosolygás vont éles barázdákat. Szájszéleinek ideges remegése azonban
                        ellentmondott e mosolygó redőknek. Gondtalannak, derültnek akart látszani;
                        de magas, száraz halántékain erősen kivastagodott a vérerek kék hálózata, ez
                        az érzékeny fokmérője a szép telivér fő izgalmainak.</p>
					<p>Míg beszélt a püspök, bő violaszinű talárja hátsó zsebeibe sülyesztette kezét
                        és alá-felsétált, maga elé nézve. A tréfás, könnyű szavak mögött bántó,
                        nehéz gondolatok vívódtak. A titkár belátott ura lelkébe és szánta ezt, a
                        még ki nem mondott aggodalmak által nyugtalanított, derék öreg embert.</p>
					<p>A püspök a sétát abbanhagyva - megállt az ablaknál s egy pillanatnyi
                        hallgatás után - félhangon, mint a ki fél is, szégyel is egész hangon
                        kimondani valamit, visszaszólt a titkárhoz - anélkül, hogy reátekintene.</p>
					<p>- Elvégezted?</p>
					<p>A titkár ránézett a bőrtáskára, aztán kivette zsebkendőjét, megtörölte
                        homlokát s a jeles májusi szónok, a műbeszédek mestere nem volt ura egy árva
                        szónak. A rosszat jelentő, zavart köhécselésre a püspök megfordult. A
                        bőrtáskát, a szobaoltár térdeplőjén, csak most vette észre.</p>
					<p>- Hogyan? Hiába jártál?</p>
					<p>Hangja remegésében a csalódott ember bosszúsága szólott. A titkár ismételte
                        főnöke szavait.</p>
					<p>- Hiába jártam.</p>
					<p>A püspök idegesen markolta össze mellén az arany nyaklánczot, és - a
                        bőrtáskát folyton szemmel tartva - sétálni kezdett.</p>
					<p>- Magával a czégfőnökkel beszéltél?</p>
					<p>- Ő vele magával.</p>
					<p>- Sokalta?</p>
					<p>A titkár torkát ismét szorította valami; köhécselni kezdett. A püspök igenlő
                        válasznak vette a hallgatást, tovább beszélt:</p>
					<p>- Nos, akkor maradnod kellett volna s engem levélben értesíteni. A
                        föltételeken változtattam volna. Nem megy az ilyen dolog mindjárt első
                        szóra. Ezt gondolhattad. Azt meg jól tudtad, hogy mi a helyzet itthon, hogy
                        ma-holnap...</p>
					<p>A püspök kétszer végig járta a szobát, mintha időre volna szüksége, hogy
                        hozzáedzze magát ahhoz a vallomáshoz, a mi Magyarország első, leggazdagabb
                        püspöke szájából vagy igen tréfás, vagy rettentően komoly szatiraként
                        hangzott.</p>
					<p>- Hogy ma-holnap azzal az izenettel küldi vissza a csizmámat a suszter, hogy:
                        a püspök csizmáját nem foltozom hitelbe, mert nem tud fizetni.</p>
					<p>Aztán megállt a titkár előtt:</p>
					<p>- Még nem mondtad, mennyire becsülte. Az eféle embereknek műértő hirük van,
                        de nem értenek máshoz, mint az ércz és a kő felbecsüléséhez. A műbecs: az
                        semmi ő előttük. Egy közönséges zálogházi becslő tudatlanságával nézte
                        bizonyosan az egész gyűjteményt. Nos, mennyire értékelte?</p>
					<p>- Kétszáztíz forintra.</p>
					<p>A titkár belesápadt ebbe a két szóba... A püspök azt hitte, rosszul
                        hallott?</p>
					<p>- Mit? Mennyit mondtál?</p>
					<p>- Kétszáztíz forintot. Azt mondta, ennyit ér, de ennyit sem adna rá.</p>
					<p>A püspök elképedt; száraz, finom arczának mozgékony vonásai kőmerevvé váltak,
                        eleven, okos, kék szeméből eltűnt minden melegség. A titkárt megrémítették a
                        rámeredő, üveges szemgolyók... Aztán elfutotta a vér a püspök arczát, s egy
                        epés, szarkasztikus kaczagás rohamától megrázva - magához tért az öreg.</p>
					<p>- Kétszáztíz forintot!... Eszénél volt az ember? Tudta, miről van szó? Látta?
                        Tapintotta? És te jól hallottad? Beszélj hát! Mit hallgatsz? Hogy
                        történt?</p>
					<p>A titkár azzal a kínos habozással beszélt a hogy ahhoz szólunk, a kit
                        szeretünk s a kit mégis kénytelenek vagyunk megszomorítani:</p>
					<p>- Bocsásson meg méltóságod, hogy olyat mondok, a mi lelkét megbúsítja. Valami
                        félreértésnek kell lenni a dologban, a mi majd kiderül s az Isten mindent
                        jóra hoz... Úgy tettem, a mint parancsolva volt. Elmentem a muzeumba.
                        Előmutattam meghatalmazásom. Maga az igazgató is ottan volt az átadásnál.
                        Megnéztünk minden pecsétet. Semmi törés nem volt egyiken sem. Úgy vettem át,
                        a mint azt Bacsó Fülöp úr a kiállítás után őrizet végett oda letette volt.
                        Lepecsételve adta oda, lepecsételve adták ki. Leltár szerint való átadás nem
                        történt sem akkor, sem mostan. Én a pecséteket ott törtem föl a bécsi
                        szállóban, ahova a czég főnökét meghívtam. Mikor tudattam vele küldetésem
                        czélját, diskréczió kikötése mellett, s megneveztem nagyságodat: kijelenté,
                        hogy a gyűjtemény nagyobb részét hirből már ismeri: örömét fejezte ki a
                        fölött, hogy e híres darabokat egyszer már láthatja; segített nekem a
                        pecséteket leszedni.</p>
					<p>A mint a csomaggal kész voltunk s ő néhány műtárgyat kifejtett takarójukból:
                        alig hogy megnézte azokat, megütődve pillantott rám. Azt hittem, kicsinyli
                        a látottakat. Kibontottam s elébe tettem - a kelyhet és a billikomot.
                        Hosszan, fejcsóválva nézegette azokat s aztán egyszerre a szemem közé
                        nevetett: Mit akar tisztelendő úr, ezekkel a dolgokkal? Engem hisz
                        együgyűnek, vagy önmaga a naiv? Így szólt és látva arczom megütközéséből,
                        hogy nem értem, hová czéloz, vállat vont s mialatt távozni készült, csak
                        annyit mondott még...</p>
					<p>Az elbeszélőnek elakadt a hangja, a mint a püspöknek lecsillapult, most már
                        csak kiváncsi arczára nézett... Micsoda kifejezése lesz e szép, okos, öreg
                        arcznak, ha megtudja, a mit még nem tud.</p>
					<p>- Nos, hát mit mondott még?</p>
					<p>A kérdező hang egész nyugodt volt.</p>
					<p>- Azt, hogy valamennyi műdarab - utánzat.</p>
					<p>A püspök nevetett. Ez már a dolgában biztos és a más együgyűségén mulató
                        ember nevetése volt.</p>
					<p>- Az a firma ostobább, mint hittem. Én vagyok a hibás. Máshoz kellett volna
                        küldeni tégedet. Sajnálom, hogy egy tudatlan kalmár előtt ezt a szégyent ki
                        kellett állanod. Azt mondhattad volna, hogy maga az anyag, a kövek...</p>
					<p>Egyszerre valami homályos gyanútól megkapatva, rémületbe döntve, a bőrtáska
                        felé mutatott:</p>
					<p>- Mutasd. Hamar.</p>
					<p>És mialatt ideges kezei halántékain a lüktető, tüzes vérereket símogatták,
                        széles, erős mellén a nyakláncz nagy aranykeresztje hevesen szállott föl s
                        alá - az erős, belső megindulás miatt.</p>
					<p>A titkár föltette a táskát a püspök iróasztalára. Bacsó Gergely beleejté
                        magát magashátú, dolgozó székébe. Föl akarta nyitni a táska zárát, de
                        reszkető kezei nem tudták a kulcsot a nyilásba dugni. Visszaadta a kulcsot
                        a titkárnak.</p>
					<p>A zár kettőt csettent: selyempapircsomagok, skatulyák, bőrtokok heverték meg
                        nagy csomókban az iróasztal zöld posztóján szétszórt nyitott füzeteket,
                        kitárt hirlapokat, elolvasott leveleket. A püspök lázasan pattantotta fel a
                        tokokat s maga elé ontotta a Bacsó-gyűjtemény híres műkincseit.</p>
					<p>Ott feküdtek az ismert, pompás ritkaságok egy halomban. Az ó-ezüst lágy
                        barnafehérségéből, az arany enyhe csillogásából - szikraszóró, színes
                        parazsak gyanánt ütköztek ki a drágakövek... A püspök ismerte gyűjteménye
                        minden egyes kövét, a műdarabok minden zománczát, vésetét, ornamentikáját...
                        És abból, a mit maga előtt látott, magáénak nem vallhatott semmit. Idegen,
                        hamis volt itt minden. A kövek hazug, festett csillogásából hiányzott: a
                        tűz, a kristály lelke, az ércz anyagából: a nemesség, a munkából: a
                        művészet. A püspök szeme káprázott. Két kezébe vette a gyűjtemény két,
                        legbecsesebb darabját: Janus Pannonius híres góth-kelyhét és a
                        renaissance-ötvösség gyönyörű remekét: a Thurzó-billikomot és egyiket a
                        másik után vitte a szeméhez. Kétségbeesetten erőlködött rajta, hogy
                        felismerje bennük kincseinek kincsét. A zománczokat, az öntött, áttört,
                        vésett munkákat, a domborműveket - mind apróra nézte rajtuk... aztán messze
                        eldobta magától. A súlyos ércztárgyak nagyot koppantak a padló-szőnyegen s
                        messze elgurultak.</p>
					<p>Megsemmisülten esett hátra a püspök székében:</p>
					<p>- Szemétre való hitvány utánzat. Nem az enyém egy sem. Meg vagyok lopva.
                        Jóságos Isten! Ki tette ezt?...</p>
					<p>Aztán az undor és a kétségbeesés mozdulatával mutatott az imitácziókra:</p>
					<p>- Takard el, takard el... nem nézhetem... nem akarom látni... ez a szemét
                        megöl... megöl.</p>
				</div>
				<div type="chapter">
					<head>XII.</head>
					<p>A vármegyeházi gentry-kaszinó egy elzárt termében öt úr ülésezett. Nem kártya
                        forgott az asztal zöld posztóján, hanem egy úr becsülete, aféle kétes
                        becsület, melyről jegyzőkönyvet kell fölvenni, hogy benne higyjenek.</p>
					<p>A váregyházi becsületbiróságok örökös elnöke, Bacsó Fülöp ül az asztalfőnél.
                        Igazán hiteles becsületnek Váregyházán csak az olyat tekintik, melyet Bacsó
                        Fülöp is elismer szóval vagy hallgatag. A jegyzőkönyvileg hitelesített
                        becsületre, pláne, csak akkor adnak valamit, ha az erkölcsi látlelet Bacsó
                        Fülöp által is alá van írva. Egy szóval: Váregyházán,
                        becsület-kérdésekben, Bacsó Fülöp az orakulum. Ő az a szilárd, erkölcsi
                        tekintély, melyre rá van építve az egész Váregyház összes becsülete. És ez
                        igen megnyugtató a váregyházi lovagias urakra. Szilárdabb, megbízhatóbb
                        becsület-alapot nem találhattak, mint azt a férfiút, a ki unokaöcscse a
                        váregyházi püspöknek és hőse egy sor véres, halálos párbajnak. A püspök
                        öcscsében tisztelték a vámok, a regálék, birtokok bérbeadóját, a püspöki
                        díszebédek rendezőjét, az uradalmi vállalatok, tisztségek osztogatóját; az
                        egykori párbajhősben pedig rettegték a biztoskezű lövőt, vivót, a ki annyi
                        ellenfelét fektette már véresen a gyepre.</p>
					<p>Igaz, hogy - csak fektette. Nem fekteti többé. Utolsó párbajánál a sors
                        ellene volt: ép bőrrel és mégis sulyosan sérülve távozott a gyepről. A mi
                        vele történt: az nem közönséges. Az ellenfél golyója eltalálta a halántékát.
                        Egy iszonyú koppanás után, melytől szemei vérszikrákat hánytak s koponyája
                        alatt egy bomba pattant százezer darabra: a golyó a száraz, ruganyos
                        hajzaton megcsúszott s lesiklott. Bacsó Fülöp rémséges fejszaggatások,
                        fülzúgások árán megmenekült: de a fejidegei odavoltak örökre. Az a félarcza,
                        melyet a golyó ért, halott lett; de minden erősebb fölindulás alatt
                        feléledt, hogy görcsösen eltorzuljon. A kik látták ez elváltozott félarczot
                        vonaglásaiban: azok nem felejtik azt el... Azóta Bacsó Fülöp került minden
                        fölindulást. Jégbe hűtve tartogatta magát. Nagy fegyelmezettség által
                        ráerőszakolta a vértelen élőhalott arczra egy viaszlárva
                        mozdulatlanságát...</p>
					<p>Ott ült ez a hullaképű, szótlan, fagyos ember a zöld asztal mellett s míg a
                        négy becsületbiró a mosásba került lovagi becsület foltjainak
                        kiszappanozhatósága fölött disputált: havannáját egykedvűen, hallgatagon
                        szivta...</p>
					<p>Akkor hirtelen dörömbölni kezdtek a titkos törvényszék tárgyaló termének
                        becsukott ajtaján. Mindenki megbotránkozott az illetlen háborítás fölött; de
                        ki kellett nyitni, mert valaki kívülről oly hangon kiabált, mintha a
                        váregyházi kaszinónak égne a teteje.</p>
					<p>Bacsó Fülöp egyik intimusa, egy kövér, apró ember dugta be bodorított, kerek
                        fejét.</p>
					<p>- Bocsánat, uraim, de fontos ok, nagyon fontos ok...</p>
					<p>És a lépcsőfutástól képéből kikelt kis doktor egyenesen Bacsóhoz intézte
                        további szavait.</p>
					<p>- Méltóságos uram, a rezidenciában nagy bajnak kell lenni. Utánam küldtek.
                        Azt gondoltam, hogy feljövök méltóságodért. A kocsim lenn vár. Nincsen idő
                        késni.</p>
					<p>Az elnöknek csak a szemöldöke rándult kissé össze. Boszantotta, hogy ez az
                        ember így beront ajtóstól. Ő tisztelte a formákat s megkivánta, hogy mások
                        is tiszteljék. Ezenkívül nem hitt a doktornak. Ismerte őt arról az
                        oldaláról, hogy buzgalmában túlhajt minden dolgot. Ha fejfájós beteghez
                        hívják: annyi műszert visz magával, hogy elég lenne egy csatatéri kórháznak
                        s olyan lelkendezve rohan, mintha a halállal együtt futna versenyt. Bacsó
                        Fülöp nem oszlatta föl az ülést. Azzal a hideg gúnynyal, melybe mások iránt
                        érzett megvetését hűtötte, csak ennyit szólott:</p>
					<p>- Kedves doktor, maga azért siet, mert fél, hogy mire odaér, elmúlik a nagy
                        baj. Nos - hát csak siessen.</p>
					<p>A becsületbirák mosolyogtak a tréfán, mely a tárgyalás rideg formaságai után
                        őket mintegy felüdíté.</p>
					<p>De a kis doktornak nem volt kedve nevetni. Ez egyszer nem nagyított.</p>
					<p>- Méltóságos uram, a szélütéssel nem lehet tréfálni. Félek, hogy már
                        is...</p>
					<p>Bacsó Fülöp csak azért nem sápadt el, mert fölösleges vér nem volt az
                        arczában. Az a gondolat, hogy a nagybátyja meghalhat s hogy akkor a
                        püspökségnek s azzal együtt a püspöki jószágigazgatóságnak is egyszerre vége
                        lesz: úgy furódott be agyába, mint valami nyílvessző. Mint mikor a golyó
                        megkoppant a koponyáján: olyat érzett mostan. Idegei, mintha tüzes
                        sodronyokká váltak volna: égették a fejét. A viaszlárva összement. A
                        meghökkent férfi eltorzult arczczal kelt föl a helyéről s elfordult, hogy
                        ne lássák, a mi vele történt... Egy pillanatig tartott az egész és az erős
                        ember összeszedte magát. Feloszlatta az ülést. Majd folytatni fogják...</p>
					<p>Az elnök távoztával a becsületbirák elszéledtek a kártyatermekbe. Az eset
                        híre felizgatta a whistező, tarokkozó, ferbliző kompániákat. A jury-tagok, a
                        keverés alatt támadt szünetekben, elbeszélték, mint változott el az elnök
                        arcza a szélütés hírére. Mintha csak őt érte volna. Kiment a formájából. Nem
                        lehetett ráismerni.</p>
					<p>- Nagyon a lelkére vette. Jó rokon. Szíve van.</p>
					<p>Ez volt a kaszinói, hangos közvélemény. De volt egy másik is: a néma
                        közvélemény, a mit még átaltak kimondani a kaszinói tagok. Azt gondolta
                        magában mindenik, hogy Bacsó Fülöpben nem a rokon jó szive döbbent meg. Ez
                        a kihült, érzéketlen ember érzelmi megindulásokat még szimulálni sem tud...
                        Csak megijedt, mint a hogy megriad a patkány, mikor a hajó lyukat kap s a
                        gondatlan életet, lakomákat biztosító patkányparadicsom sülyed a
                        mélységbe.</p>
				</div>
				<div type="chapter">
					<head>XIII.</head>
					<p>Bacsó Béni házának virágos, zöldbokros s egy pompás parkba átmenő udvarát a
                        váregyházi ujság gyakran emlegette, de soha sem másként, mint magyar
                        Trianon-t. Ez ugyan csak annyit bizonyított, hogy a váregyházi ujság
                        szerkesztőjének, Trianon-t illetőleg, meggyőződése az, hogy ez egy igen
                        jókarban tartott, árnyékos kertecske, a hol egy-egy vasárnapi potya-ebéd
                        után, jó dolog a lugasban bock-szivarok mellett kávét szürcsölgetni. Ám az
                        elnevezés rajta maradt a kerten s ha a váregyházi regényolvasók Trianonról
                        olvastak, a Bacsó Béni zöld udvarában jártatták meg fantáziájukat.</p>
					<p>A váregyházi Trianon ez alkalommal nem annyira egy rococo édenre, mint inkább
                        egy faluház udvarára emlékeztet - biróválasztáskor. A szimmetrikusan nyirt
                        bokrok kanyargós, zöld sikátoraiban, a virággruppok körül, a lugasok,
                        gloriettek közelében - avas bőrködmönök, fakó daróczok nyüzsögtek sűrüen. A
                        japáni noszpolya czukros illatába, a fajrózsák tüzes, pompás leheletébe, a
                        jázminok finom, édes szagába vastagon vegyűl a fényesre zsírozott üstökök,
                        hájjal kent csizmák, esőverte ködmönök, pálinkás lehelletek rettentő
                        bouquet-ja. Trianon-nak keserű, nehéz, parasztillata volt; szinte megfult
                        belé.</p>
					<p>De, hajh, kedves illat ez most a Bacsó-hölgyek kényes orridegeinek. Mert a
                        miből ez az, egész Trianon-t elborító, zsiros szag kiárad: az nem paraszt
                        mostan, de a ház vendége, várt és szivesen látott vendég: százas
                        küldöttsége a lápfenéki kerület választóinak, kiknek Bacsó Bénihez van nagy
                        bizodalmuk. Azért vannak itt, hogy neki ezt megmondják.</p>
					<p>A Bacsó-ház női az oszlopos tornácz könyöklőjére dőlve jó szemmel nézik
                        Lápfenéknek szine-javát. Bacsó Kamilla kisasszony, a Béni nővére, takarosan
                        kifestve s befüzve, csipőig kihajol s egy sokat próbált ártatlanság merész
                        naivságával jártatja békateknő lorgnette-jét a napbarnított arczú, erősnyakú
                        parasztokon. Bacsó Béni két nagy leánya, Katicza és Lenke, Lápfenék két don
                        Juanjára, a segédjegyzőre s a kántortanítóra pazarolják édes mosolygásuk.
                        Bacsó Béniné a küldöttséget vezető lápfenéki jegyző udvarlását fogadja, ki
                        ezüstgombos zrinyiben, sarkantyus csizmában és vörös orral ágál a száz
                        választó élén... A Trianon-ba beszabadult száz paraszt szájtátva nézi a
                        folyosó freskóit, a kerti dekorácziókat, a kiöltözött, mosolygó hölgyeket s
                        eltelve a látnivalókkal, szeretné már tudni, hogy mikor térnek a dolog
                        velejére: a pálinkás hordóra, melyet nem lát még, de a szagát érzi.</p>
					<p>A folyosó hátteréből, a konyha tájáról sokat igérő, édes zene hallszik: ezüst
                        tálczán csörömpöl sok apró üvegpohár. Két inas dugóhúzóval erősen dolgozik.
                        A szakácsné sárga, omlósbélü kalácsot szeldel. A ködmön és a darócz kedvéért
                        fárad itt mindenki. Ő érttük van szedve az a kosár virág is, melyből a
                        Bacsó-hölgyek gyöngéd ujjacskái száz csokrot kötöttek. Oda van az szánva a
                        száz zsiros süvegre, kucsmára, - a mellé a vérszinű toll mellé, melyre Bacsó
                        Béni neve aranynyal van nyomtatva.</p>
					<p>Bacsó Béni még mindig késik. Azzal hagyta vissza a szalonban a lápfenéki
                        uradalom tisztjeit, bérlőit s a helyi ujság redaktorát, hogy átmegy a
                        dolgozószobába - fölvenni a fekete kabátját. A méltóságos úr félórája, hogy
                        oda van s a kabát még mindig nem akar fölmenni... A valóság az, hogy ő
                        méltósága még mindig ingujjban és óriási trémában próbálgatja fölmondani
                        magának a százas küldöttséghez intézendő beszédet. Az eredmény az, hogy a
                        lápfenéki hazafiság választottja kétségbeesetten gyüri nadrágja zsebébe a
                        beszéd szövegét s aztán merő feketében, halványan visszatér suitejéhez,
                        hogy, isten nevében, vigyék ki a népnek.</p>
					<p>A mint Bacsó Béni kilép a tornáczra, a jegyző egy dirigáló karmester
                        mozdulatával lendít a kalapján s a ködmön-, darócz-kórusból a lelkesedés,
                        mint valami sortüz, egyszerre bődül ki. Trianon - őserdővé válik, melyben
                        száz irókéz-indián csataordítása reszketteti meg a falevelet, riasztja föl a
                        glorietteken tollászkodó galambokat.</p>
					<p>A lápfenéki jegyző karmesteri kucsmája ketté vágja az éljenek és
                        szetreaszké-k orkánját, kiemelkedik a lelkes ködmönök és daróczok sorából,
                        ráveti szemét a lápfenéki hazafiság leendő oszlopára s megereszti
                        hangját:</p>
					<p>- Méltóságos úr! Mélyen tisztelt elvtárs! Nekem jutott a szerencse, hogy
                        Lápfenék választóinak szine-javát, a férfiak férfiait, e díszes és nagy
                        gyülekezetet szined elé vezessem. Eljöttünk és elhoztuk a begöngyölített
                        szent zászlót, a kerület szűz lobogóját, hogy a te kezeid bontsák azt ki a
                        harcznak küszöbén, hogy te add azt át minekünk s mi átvéve azt tőled,
                        magasra emeljük s diadalra vigyük... A zászló, melyet a nép erős karja,
                        ime, átnyujt neked...</p>
					<p>A nótárius úr e lendületes szónoki figurához érve - oldalt fordul, hogy a
                        hivatolt szűz zászlót, mely eddig vizszintesen feküdt, a bokrok közé rejtve,
                        a nép erős kezéből, a lápfenéki harangozó markából átvegye s további
                        eljárás illetőleg kibontás végett Bacsó Béninek ünnepélyesen odakinálja. A
                        harangozó azonban, mintha soha semmiféle instrukcziót nem kapott volna ez
                        iránt: meg sem mozdult helyéről, hanem azt az embert bámúlta, a ki
                        váratlanúl megjelenvén Trianon-ban - sem a pillanat magasztosságával, sem a
                        díszszónak rhetorikai képeivel nem törődött, hanem jobbra-balra lökdösve a
                        férfiak férfiait - utat hasított magának a folyosóra vezető lépcsőig s ott a
                        lápfenéki Cicero tyukszemén keresztül rátört a nap meghatott hősére.</p>
					<p>- Béni, siess a rezidencziába. Haldoklik a püspök.</p>
					<p>A zászlóbontó, ünnepelt hazafi, fejében a rosszúl bemagolt frázisokkal, képén
                        a koczaszónok komikus trémájával - egyszerre fölocsúdik a komédiázásból. A
                        theátrális láz helyett kitör rajta az olyan szinész igaz ijedtsége, a ki
                        éppen ágálni készül a sugólyuk előtt, mikor a fejére szakad egy égő
                        szuffita.</p>
					<p>Bacsó Béni hátat mutat most diszszónoknak, százas küldöttségnek, szent
                        zászlónak, mindennek. Rohan be a kalapjáért, futtában adva ki a parancsot,
                        hogy fogjon be a kocsis. A nők kéztördelve, jézus-máriázva követték a család
                        fejét. A míg a kalap előkerült (a mibe idő telt, mert a fejét mindenki
                        elveszté) Bacsó Béni zavart fővel lótott-futott szobáról-szobára. A
                        felesége, a ki legelőbb tért magához, megállította s a fülébe súgott:</p>
					<p>- Vidd magaddal Lenkét.</p>
					<p>Ez a leány volt a püspök keresztleánya, kedveltje. Bacsóné úgy gondolkodott,
                        hogy ha az ember válik a világtól: óhajtja látni maga mellett azokat, a
                        kiket szeretett. E mellett azonban az forgott eszében, hogy ha a végrendelet
                        irására sor találna kerülni: nem árt, ha emlékeztetőül ott áll az ágynál a
                        kedvelt keresztleány. Bacsó Béni nem fogta föl egészen az asszony rejtett
                        intenczióját, de megfogadta a tanácsot.</p>
					<p>- Jól van. Öltöztesd föl.</p>
					<p>Bacsóné lázas kézzel adta leányára az admirál-kék toilettet. Ez illett a
                        szép, szőke gyerek Mária-arczához. Ebben látta őt a püspök utoljára s ebben
                        találta őt leginkább bájosnak. A keresztatyai ajándékot, a gyönyörű
                        opál-keresztet is nyakába kapcsolta s e közben utasításokat sugott fülébe a
                        remegő leánynak, ki szerette ugyan a bőkezü keresztapát, de megijedt a
                        gondolattól, hogy egy haldokló ember ágyához fog menni.</p>
					<p>- Nagyon szeretett téged: légy hálás iránta. Menj az ágyához, ápold
                        szeretettel. Ha mást nem tehetsz: igazítsd a feje alját. Azon légy, hogy
                        észrevegyen.</p>
					<p>Mikor a fogat kirobogott a kapun, a Trianonba visszamaradt küldöttség nem
                        tudta, mit cselekedjék. Az a «józan paraszt ész», melyet annyi közmondás
                        dicsér: egy pillanatra megállott a zsiroshaju fejekben. A «férfiak férfiai»
                        bökkenőre jutottak. Ők azért jöttek ide, hogy a püspök unokaöcscsének, a
                        püspökségi erdők felügyelőjének felajánlják a lápfenéki kerület bizalmát. De
                        mi lesz akkor, ha meghal a püspök, ha Bacsó Béni nem püspöki unokaöcs többé!
                        Itt hagyják-e nála a lápfenéki hazafiak bizalmát avagy hazavigyék? Ez itt a
                        bökkenő!...</p>
					<p>A nótárius maga is úgy találja, hogy a lápfenéki szűz lobogó dolga egy kissé
                        kétséges. Félrehivja az öt falu biráját s az esővíz-felfogó nagy vörös kád
                        mellett tanácsot tart velük. Hallgatóságnak odamennek a jegyzősegéd s a
                        kántortanító.</p>
					<p>Az oszlopos tornácz ezalatt kiürül. A püspökségi bérlők, gazdatisztek a hátsó
                        kis-ajtón egymás után mind elpárolognak. A hirlapszerkesztő legelől old
                        kereket; a nyomdába siet, hogy az eshetőleges külön kiadás felől
                        intézkedjék. A házbeliek közül nem mutatja magát senki. A nők a szalonba
                        bujtak össze s az ablakredőny közein a rezidenczia felé robogó fogatokat
                        nézték, megnevezve azok tulajdonosait:</p>
					<p>- Ez a főispán... Ez a püspöki fogat. Pater Justus ül benne: a gyóntató-atya,
                        a szentségeket viszi... Ez a nagyprépost... Egyfogatu bérkocsi. A közjegyzőt
                        viszi...</p>
					<p>Bacsó Béniné felháborodik lelkéből, hogy ez az ember ilyen pillanatban
                        egyfogatura ül. Milyen lassan döczög, mintha el akarna késni... Aztán a
                        szegény nagybácsin kezdenek sajnálkozni és saját lamentácziójuktól sírásra
                        fakadnak. Bacsó Kamilla óvatosan törli szemeit, hogy a sós víz a képén
                        barázdát ne mosson...</p>
					<p>Az esővizes kád mellett ülésező csapat ezalatt meghozta a határozatot. A
                        százas küldöttség maradjon itt helyben s várja be a dolog végét.</p>
					<p>A ködmönök és daróczok, unaloműzésből elbotanizálnak a trianoni flóra
                        ritkaságai közt. Csoportok verődnek össze s űzik a falusi élet egyszerű
                        szórakozásait; huszonegyeznek az istenszobrok talpazatán, belepökdösnek a
                        szökőkut medenczéjébe, elpipázgatnak a gloriettek köré kuporodva... Így
                        telik el egy hosszú óra.</p>
					<p>Akkor, egyszerre, zajjal vágódik ki a Trianon-ba vezető rácsajtó. A
                        váregyházi lap kihordója megjelen s eltünik, hátrahagyva a lap rendkívüli
                        kiadását, melyen nedves még a nyomdafesték.</p>
					<p>A negyedrét lapról messzefeketéllett a kompaktbetüs, keretes czímirat:</p>
					<p>† BACSÓ GERGELY</p>
					<p> püspök</p>
					<p>A jegyző átfutotta a jelentés kesergő, lapos közhelyeit s a harsányszavu
                        falu-tribun most egy halottbemondó melancholikus hangján szólott a
                        népéhez.</p>
					<p>- Temetés lesz... nem zászlóbontás. Atyafiak! Meghalt a püspök...</p>
					<p>Először magyarul, aztán oláhul mondta el a gyászhírt. Mindenki a jegyző köré
                        csoportosult. A százas küldöttség és vezetőik némán néztek össze.
                        Megértették egymást. A darócz felcsapta a süveget, a ködmön a kucsmát. Nincs
                        itt többé kit megsüvegelni. Jó lesz innen takarodni - hamar. Elkezdett a
                        tömeg a kapu felé oldalogni, a jegyző legelől - olyan képpel, mint a ki
                        szökőben van s attól fél, hogy féluton elcsipik. Mintha minden deputáns egy
                        lopott libát vitt volna a felsője alatt, olyan csöndben somfordáltak ki a
                        hátsó kapun. Pár percz alatt tiszta lett Trianon. A harangozó, a küldöttség
                        zászlóhordozója, a kapuból visszaszaladt s lehajolt az ottfeledett,
                        eldugott zászló után... Aztán egyet gondolt, ott hagyta a földön és nyargalt
                        a többi nyomába...</p>
					<p>A konyhában összegyült cselédség alattomos félhangon tárgyalta a gyászesetet.
                        Ők tudták legjobban, hogy mire épült e fényes háztartás, a melyet
                        szolgáltak. Veszélyt, krachot szimatoltak.</p>
					<p>- Oda a püspökség! Sohajtott a kulcsárné.</p>
					<p>- Oda az uraság! Folytatta az inas.</p>
					<p>- Oda a szolgálat! Tette hozzá a szobalány.</p>
					<p>A szakácsné, a ki kinézett, hogy az agár bele ne faljon a lápfenéki
                        küldöttségnek szánt kalácskészletbe, bekiáltott a tornáczról:</p>
					<p>- Megszökött a deputáczió. Egy fia sincs belőle.</p>
					<p>A kulcsár vihogott:</p>
					<p>- Nem adok egy hetet, a kutya is szökni fog majd innen.</p>
				</div>
				<div type="chapter">
					<head>XIV.</head>
					<p>- A féltuczatos Bacsóék semmit se tudnak még.</p>
					<p>Ezt gondolta magában a helyi ujság szerkesztője, a mint a nyomda felé sietve
                        - elhaladt egy földszintes, régimódi, de kaczéran restaurált ház előtt,
                        melynek nyitott ablakain keresztül zongorahang, víg társaság lármája,
                        ki-kitörő nevetése s egy zaklatott papagály zsémbelése ütötte meg fülét.</p>
					<p>A féltuczatos Bacsó-háznál mindig víg az élet, de ma a jókedv be sem fér a
                        házba: az ablakon át kicsordul belőle s elönti az utczát.</p>
					<p>Odakünn a rossz hir terjed, szétszivárog. Mint a tó vizén a hullámkarika: úgy
                        nő a hirnek e sötét gyűrűje Váregyház városban. Már a külvárosi kalyibák
                        szegényei is tudják, hogy a jólelkű püspök halállal vivódik s szomoruan
                        adják tovább a hirt. Még a váregyházi ghetto, a folyó másik oldalára
                        proskribált zsidó-vég orthodox rabbiját is felkeresi a hír a biblia mellett.
                        A vén levita a zsoltárokra fordít s olvasni kezdi: «Küldjön neked segítséget
                        az Úr és a Sionból oltalmazzon téged... Hogy örülhessünk szabadításodnak és
                        Istenünk nevében zászlót emelhessünk...»</p>
					<p>Csak a Bacsó Dóri házát nem érinti a hír sötét gyűrűzése. Máskor innen árad
                        ki minden hír: most elkerüli azt. A frivol, üres lármától a ház mintegy
                        megsiketült s nem hallotta, mint sóhajt föl odakünn a város - szánva azt a
                        jó öreget, kinek ütött az ő órája.</p>
					<p>Az emberek, a kiknek az útja e gondtalan, zajos ház előtt elvezet: megállnak
                        egy perczre s a fejüket csóválják. Ilyen órában ilyen vígan lenni! Úgy
                        látszik, nem tudnak semmit az esetről!... És minden megállónak megfordult a
                        fejében, hogy fölkapaszkodva az ablakig - bekiáltson azon: Lassabban,
                        hölgyeim, uraim, haldoklik a püspök!... Hej, oda lett volna a ház nagy jó
                        kedve!... De nem tette meg senki. Bizonyos kárörömmel hallgatta mindenki,
                        hogy hahotáznak, semmiskednek ott benn. Az élősdi fajnak kevés a barátja. Az
                        élősdi Bacsók közt pedig legélősdibb a Bacsó Dóri népe. Egy tiz tagból álló,
                        fényes here-család, mely tíz évvel ezelőtt csak nagy vásár idején lakott a
                        városban, máskor pedig künn nyomorgott egy olcsó, silány kincstári bérleten,
                        s örült, ha jóllakhatott savanyú krumplival. Most meg nagy-lábon él,
                        szerepet játszik, hangot ad s a kincstári földek burgonyája után a püspöki
                        üvegház ananászát falja. A váregyházi közönség szeme káprázik ugyan az
                        előkelő, fényes életmódtól: de háta mögött megszólja, gúnyolja a féltuczatos
                        Bacsót, a hatleányos apát, kinek pucczos kisasszonyaiból kitelik egy kisebb
                        bál női közönsége.</p>
					<p>Azzal a gondolattal megy mindenki tovább a mulató ház ablakai alatt: Csak
                        nevessetek... nem soká nevettek!</p>
					<p>Bacsó Dóri benn ül a pipázójában, bizalmas kettesben, egy benső barátjával.
                        Bacsó Dóri, ez a gőgös parvenu, vendége számára maga választ pompás
                        csibukjai közül, maga tölti azt meg aranyos, selymes latakia-dohánynyal s a
                        saját szájával éleszti rajta a gyujtó tüzes taplót. Piffl Tamás pedig, a
                        váregyházi félmilliomos, a városi regále-bérlő két pofára fujja az udvarias
                        házi úr szemébe a füstöt. Piffl Tamás egész rendén valónak találja, hogy
                        ennél a háznál őt így kiszolgálják. Teringettét! Egy ma prolongálandó,
                        tizezer forintos váltónak zsiránsa csak megérdemel egy csibuk jó
                        dohányt, meg egy darab taplót!... A vastag pénzes zsák, mint egy ökör a
                        szalmán, elnyulik a keleti szőnyeggel letakart pamlagon s boldog
                        elégedettségéből csak az az egy hiányzik, hogy ingujjra nem vetkőzhet s
                        czipőit le nem rughatja. Pedig váltig biztatja az előzékeny gazda:</p>
					<p>- Egészen mint otthon, édes Piffl uram!</p>
					<p>Piffl uram azonban moderálja magát s a mennyire tőle telik, illedelmes marad
                        s nyálát inkább lenyeli, semhogy a szőnyeget leköpje. A mi pedig ebben a
                        mérsékelt kényelemben is boldoggá teszi őt, az nem a Bacsó Dóri dohánya,
                        kedveskedése, divánja: hanem az a fesztelen, csengő hang, a melyen a fiát
                        hallja belekiabálni abba a zsivajba, a mely a szalonból egészen ide
                        hallszik.</p>
					<p>A Rudi udvarol... Piffl Tamás apai szive jóleső büszkeséggel hallja ezt
                        távolból. Míg Bacsó Dórival közös üzleteik felől cserél eszmét: füle ott van
                        a harmadik teremben. Hogy jár a szája a kölyöknek! Milyen merész! Milyen
                        öntudatos! Hogy tud a nők nyelvén!... Hiszen, a mi azt illeti, benne, Piffl
                        Tamásban is megvan a szerencsefi elbizottsága és szemtelen is tud lenni,
                        hogyha kell: de gyáva, esetlen, meghunyászkodó lesz, nyomban, a mint
                        rangban, műveltségben fölötte álló nők közé, a szalonba kerül. Ez a kölyök
                        ott is otthon érzi magát... A regále-bérlőnek imponál a fia hangja s
                        tallérjai diadalmas csengésénél is kedvesebb zene ez az arrogáns suhanczhang
                        - apai fülének.</p>
					<p>A Rudi gyerek félév óta lumpol - azon a czímen, hogy halálból szerelmes Bacsó
                        Dóriék barna Laurájába. Piffl papa, mint regále-bérlő, a korhelyek felől
                        nincs rossz véleménynyel, de mint családapa, nem türne lumpot maga körül.
                        Rudi korhelykedésére azonban szemet húny. A kölyök szerelmes - menti őt
                        magában - addig lumpol, a míg meg nem házasodik... És Piffl uram arra
                        gondol, hogy a zsiránsi viszony, mely a püspök atyafijához köti, még
                        szorosabbá és bensőbbé is válhat. Az egykori pálinkafőzőnek ábrándjai
                        vannak. A hányszor elmegy a püspöki lak előtt, mindig arra gondol, hogy fog
                        majd a kapus a nagy ezüst furkóval tisztelegni neki, ha a püspökhöz, mint
                        kedves komájához, el-eljön vizitbe.</p>
					<p>Bacsó Dóriéknak két szalonjuk is van. A régimódi ház nagy, kongó szobáiból
                        kettő is megtelik, ha Bacsóék fogadnak. Most még egy harmadik terem is
                        megtellett. A váregyházi «Jó szív» melynek Bacsó Dóriné a fővédasszonya,
                        készül a szombati nagy előadáshoz. A «Jó szív» lázasan működik a három
                        teremben: az a becsvágy dobogtatja, hogy felibe kerüljön a váregyházi «Jó
                        lélek»-nek, mely a mult szombaton nagy hangversenyt adott.</p>
					<p>A hangversenyző «Jó lélek», előkészületeivel, óriási plakátjaival,
                        manővereivel, verbuválásaival, sikereivel vérig szurkálta a vetélkedő «Jó
                        szív»-et. Ezt a kölcsönt vissza kell fizetni s az elbízott «Jó lélek»
                        szarvait letörni. Mert már is nagyra nőttek! Ez a lim-lom, szedett-vedett
                        szatócsnép, ez az ordináre «Jó lélek» mer versenyre kelni az előkelő «Jó
                        szív»-vel, minek élén egy Bacsó Dóriné, született csetneki Porhányi Laeticia
                        áll!...</p>
					<p>Az egyik teremben a hangversenyben résztvevők próbálják a partiejukat. Bacsó
                        Tilda szólója van soron. Egy fiatal úr kiséri zongorán. A hangversenydarabok
                        beoktatója, a váregyházi zeneauktoritás, a székesegyházi főkántor, Bacsó
                        Dóriné ő méltóságával hallgatja a szép szonátát. Ő méltóságát egy régi szép
                        emlék érzékenyíti el és mélyen felsóhajt:</p>
					<p>- Ezt énekeltem én huszonöt év előtt. Emlékszik, kántor úr?</p>
					<p>Oh, hogy ne emlékeznék! Félig akkor, az alatt őszült meg, míg csetneki
                        Porhányi Laeticia hangját a tribünre ráidomította.</p>
					<p>- Emlékszem. Oh, ki ne emlékeznék. Nem lehet azt elfeledni. Az volt a diadal.
                        Ötször hívták méltóságodat ki.</p>
					<p>- Hétszer, kérem, hétszer. Nyolczadikszor már nem akartam kimenni. A sok
                        bókolástól derekam megfájdult.</p>
					<p>Aztán egy elnéző, de a nyilatkozás szükségét érző kritikus fölényes
                        arczkifejezésével teszi hozzá ő méltósága:</p>
					<p>- Tilda csinosan énekel, de nekem úgy tetszik, hogy nagyon is egyszerüen. Ma
                        minden olyan természetes. Régen ez nem így volt. Ma mindenki a maga hangján
                        énekel. Az én időmben olyan hangot adtunk, mely éppen nem hasonlított a
                        magunk hangjához. Mi feldolgoztuk, átváltoztattuk a hangot. A régiek
                        művészek voltak, a maiak naturalisták.</p>
					<p>A főkántor e képtelen zenei elmélettől elkábítva, kék pápaszeme mögött
                        behúnyta szemeit s hallgatott... Tilda egy természetes gixerrel befejezte a
                        szólót. A hallgatóság tapsolt.</p>
					<p>A szomszéd szalonban, a sarokpamlag körül a két legifjabb Bacsó kisasszony,
                        egy menyecske, egy öreg néni s két fiatal úr felolvasó próbát tartanak egy
                        darabból. Egyik sem reczitál: szaval, szinez valamennyi s követi az
                        instrukcziót.</p>
					<p>- Ohó, majd csak a szinpadon, majd csak a szinpadon!... szabadkozik a szép
                        Bacsó Laura, a kit Piffl Rudi, az instrukczió szerint, egy merész
                        karmozdúlattal át akar ölelni.</p>
					<p>A harmadik teremben a «Jó szív» allegoriájának élőképét komponálják. Ez lesz
                        a fénypontja a szombati estének. Ezzel adják meg a kegyelemdöfést a
                        legyőzendő «Jó lélek»-nek. Ennél az előkészületnél dobog a «Jó szív» a
                        leglázasabban. Ez a terem a leglármásabb s a szoprán és althangok
                        szenvedélyes versenye csak akkor szűnik meg: ha a váregyházi első női
                        szabó-üzlet kaczkiás első segédje hallatja édeskés, rábeszélő hangját, a
                        mint selymét, bársonyát, szöveteit dicsőíti.</p>
					<p>A székek karjáról kibontott végselymek, mint fényes, pompás zuhatagok omlanak
                        le színjátszó törésben. A nagy alabástrom Mária-szobor, a vallásosságot
                        fitogtató szalon tüntetése, elvész a bársonyok hamvas redőiben. Az istenanya
                        kitárt két karján szövetek, csipkék csüngenek. Az imazsámoly fedve van a
                        hiuság haszontalan tarka limlomjával. A nők vitatkozva, újjaik közt
                        morzsolgatják a selymek ruganyos anyagát, dédelgetve czirógatják a bársony
                        hamvas szinét. Divat- és jelmezképek járnak kézről-kézre. A társalgás
                        ideges, izgatott. A szövetek igézetétől lázassá vált nők egyszerre
                        beszélnek. A boltoslegény éneklő hangja számítással szítja az izgalmas
                        hangulatot...</p>
					<p>Akkor künn a csöndes utczán, a ház előtt felsivít az ujságáruló gyerek éles
                        vércsehangja:</p>
					<p>- Vegyenek Váregyházi Hirlapot... Külön kiadás... Bacsó püspök hirtelen
                        halála... Négy krajczár... Vegyenek Váregyházi Hirlap-ot...</p>
					<p>A saját lármájától süket ház nyitott ablakfülei még ezt a hangos kiáltást sem
                        hallják. Csak a főkántor neszeli meg az utcza halálmadarának artikulált
                        huhogását. Ott hagyja a méltóságos asszonyt a pamlag sarkában s az ablakhoz
                        rohan. Az ujságáruló kölyök felad hozzá egy külön kiadást. Akkor már többen
                        vannak az ablaknál s Bacsó Tilda felsikolt, mikor a gyászkeretben
                        megpillantja a nagybácsi nevét. A főkántor ijedt, sietéstől hadaró nyelvvel
                        kezdi olvasni a bevezetést.</p>
					<p>Mint felhőtlen égből lecsapó villám, úgy érte városunk társadalmát a
                        gyászhír, hogy bálványozott püspökünk, a fényeslelkü egyháznagy, a
                        lángelméjű tudós, a páratlan emberbarát, a kifürkészhetetlen isteni akarat
                        által váratlanúl elszólíttatott. Midőn lesujtva...</p>
					<p>Tovább nem olvashatta. Bacsó Dóriné, ki gőgösen leeresztett Mária
                        Terézia-tokájától egész a homlokáig hamuszínű lett a hírre, az egykori
                        tanyai gazdasszony konyhai nyerseségével rikoltotta rá a főkántorra:</p>
					<p>- Mit olvas itt ez az ember? Micsoda komisz tréfa ez?</p>
					<p>A szomszéd szalon közönsége kéztördelve, megilletődött arczczal jelent meg a
                        küszöbön. Egy urat toltak maguk előtt, a ki most jött, még a kalapját is
                        kezében tartotta.</p>
					<p>- Fájdalom, igaz... Onnan jövök... Vége van.</p>
					<p>Ez az ember az alispán volt. Ennek hinni kellett. Ez nem szokott rossz
                        tréfákat űzni... Bacsó Dóriné rohant az urához.</p>
					<p>- Dóri! Hallottad?... Oh, hisz ez borzasztó! Te itt pipázol, mialatt a
                        bátyád... Ott kellett volna lenned. A többiek bizonynyal mindnyájan ott
                        voltak. Előttünk eltitkolták, hogy ne lehessen ott, hogy ne lásson téged, ne
                        gondoljon reád... Ilyen a te familiád. Ismerem a fajtát. Eddig is ők faltak
                        fel előttünk mindent. Eredj, rohanj, ne hagyd magad kifosztani. Veled
                        megyek. Te soh’sem bírtál velük. De ha én ráteszem valamire a kezem: az nem
                        övék többé... Gyere, siessünk...</p>
					<p>Dóri úr az asszonyi nyelv e szilaj rohamától elbódítva, nem fogta föl a
                        zagyva beszéd tragikus értelmét!</p>
					<p>- Mi az? Nem értem. Mi történt?</p>
					<p>- Nem érted, szerencsétlen! Az történt, hogy meghalt Bacsó Gergely.</p>
					<p>Ezzel a felkiáltással egyszerre elérzékenyítette önmagát, zokogva borult az
                        ura nyakába. De még ez asszonyos megindúlásban is az élősdi faj önző, aljas
                        kétségbeesése jajgatott ki belőle.</p>
					<p>- Istenem, mily borzasztó csapás ez! Mindent elvesztettünk... Tönkre vagyunk
                        téve... Mehetünk vissza a kincstári bérletbe... Oh! Dóri, Dóri! Mi lesz
                        belőlünk?...</p>
					<p>Aztán könnyein keresztül észrevette Piffl Tamást s egyszerre megbánta, hogy
                        idegen előtt bevallotta ingyenélő, koldus mivoltukat. Hirtelen más hangba
                        csapott át s magasztalni kezdte a megboldogult embert. E közben kiadta a
                        rendeletet, hogy a kocsi álljon elő s ő maga adta fel urára a fekete
                        kabátot.</p>
					<p>Piffl Tamás letette a félig kiszívott csibukot. Részvétét fejezte ki a
                        családot ért gyász felett. E közben azonban a váltó-prolongálás motoszkált
                        fejében. A felől tisztában volt, hogy az ő neve többé nem kerül egy lapra
                        Bacsó Dóri barátja nevével. Piffl Tamás kiábrándult. A püspöki portás nem
                        fog neki soha tisztelegni az ezüstös buzogánynyal. Oda a sógorság, oda a
                        komaság! Ennek bizony hátat lehet fordítani. Szegény hoppon maradt,
                        tönkrement népség ez itt. Nincs neki közöttünk többé mit keresni... Elment,
                        felkereste a fiát s megfogta a csuklójánál.</p>
					<p>- Gyere fiam! Ne alkalmatlankodjunk ily szomorú helyen.</p>
					<p>És illedelmes, busongó képpel vonult ki a Bacsó-házból. Künn az utczán pedig
                        odafordúlt a fiához:</p>
					<p>- Hallod Rudi! Én jó apád vagyok, szeretlek. Hanem, ha még egyszer beteszed a
                        lábad Bacsó Dóriékhoz: leütöm a derekad.</p>
					<p>- Miért, tata?</p>
					<p>- Azért, mert Bacsó Laura feleségnek nagyon olcsó, szeretőnek meg nagyon
                        drága egy Piffl Rudinak... Gyere haza, megtudod a többit.</p>
					<p>Piffl Tamás után többen kezdték elhagyogatni a gyászoló házat. Egy asszonyság
                        Bacsó Dóriné legintimebb híve s a mamája annak az úrfinak, a ki Tildát
                        zongorán kisérte: hirtelen rosszúl lett s a fia karjára támaszkodva tudott
                        csak elmenni. A derék asszony egész hazáig lamentált:</p>
					<p>- Borzasztó! borzasztó! Délelőtt még ott járt a nőegylet. A püspök maga volt
                        a jókedv. És most halva fekszik... Vajjon végrendeletet hagyott-e hátra?
                        Vajjon egyáltalán, volt-e neki mit eltestálni!... Ezek a Bacsóék jó emberek,
                        csak egy kissé könnyen élt mindenik. Bizony, ha hozzá fértek, nem kimélték a
                        püspökség pénzét. Azt mondják, csaknem visszaéltek a püspök jóságával. De mi
                        lesz, most velük... Oh azok a szegény lányok! Hozzá vannak szokva a könnyű,
                        úri módhoz. Annak most vége van. Mit fognak csinálni? Jó, hogy legalább
                        adtak nekik nevelést. Most lehet belőlük gouvernante, táviró, postás, több
                        eféle. Oh szegény gyerekek!...</p>
					<p>Aztán hirtelen odafordúlt ez is a fiához.</p>
					<p>- Fiam, ha szeretsz, hagyj föl a Tildával. Nem te hozzád való...</p>
					<p>A saját üres lármájától az imént süket ház ezalatt néma lett. A szalonok
                        kiürültek. A «Jó szív» kegyes komédiásai elhordták magukat. Tőlük most már
                        nyugton lehet a várhegyi «Jó lélek». Nem lesz liczitálás, hogy ki bírja
                        jobban? A fővédasszony zárt kocsiban robog a püspöki lak felé, hogy a mire
                        lehet, «rátegye a kezét». A felvidéki szűkölködőkkel nem törődik többé. A
                        saját insége az, a mi elfoglalja.</p>
					<p>A hat Bacsó kisasszony csöndesen sirdogál az elhallgatott termekben... Az
                        elegáns, dallamos beszédű szabósegéd pedig szemkápráztató sietséggel
                        kapkodja össze szétheverő szöveteit és rohan az üzletbe, a hol nyomban
                        kiírják valamennyi Bacsónak számláját, a mik kétes követelésekké váltak
                        mától fogva.</p>
				</div>
				<div type="chapter">
					<head>XV.</head>
					<p>Mire Bacsó Béni eljutott a rezidencziába, a püspök már az ágyban feküdt s
                        körülötte álltak az orvos, a titkár, Fülöp és a káptalan egy tagja. A püspök
                        ült inkább, mint feküdt. A párna hófehér szövetétől élesen vált el a
                        vértolulástól feszült arcz sötétpiros szine. Az orvos könyökig felgyürkőzve,
                        maga rakta föl a beteg főre a borogatásokat, mindannyiszor hallatva egyet a
                        szenvedők ágya mellett inkább szokásból, mint bátorításkép használni szokott
                        orvosi közhelyekből.</p>
					<p>- Minden jóra fordul. Csak nyugalom és türelem. Már is javult a helyzet.
                        Leküzdjük a bajt. Csak bátorság és türelem.</p>
					<p>De egészen fölösleges volt türelmet javallni a beteg püspöknek. Besüppedve
                        vánkosába, kábult mozdulatlanságában hasonlított a hajótörötthez, a kit a
                        hullám halálra paskol s aztán kidob a partra és bedagaszt a lágy homokba.
                        Saját fellázadt vérének agyára rohanó hullámától lesodortatva, megszédítve
                        fekszik az ágyon ez a szegény hajótörött is, s a halálban sincs több
                        nyugalom, türelem, mint e béna testben.</p>
					<p>Perczekig feküdt így... És mikor az az iszonyú mély zúgás, mely a szivéből
                        agyára fölvágtató vér Niagara zuhogása volt, egy pillanatra alábbhagyott: az
                        elsodort, megszédült öntudat magához tért és önmagáról jelt akara adni. A
                        száj megmozdúlt, a nyelv erőszakolta a szokott mozgásokat. A beteg organum
                        erőlködve adott néhány hangot, de nem adott szavakat. A körülállók nézték,
                        hallgatták a béna száj e fájdalmas, meddő erőlködését s tehetetlenül álltak
                        az ágy körül.</p>
					<p>Az orvos kalkulusait zavarták a beteg erőlködései. Könyörgésre fogta a
                        dolgot:</p>
					<p>- Méltóságos uram!, Esedezem, kérem, maradjon nyugodtan. Nem kell erőszakolni
                        semmit. Minden jóra fordul. Csak nyugalom, teljes feltétlen nyugalom.</p>
					<p>A flaneltakarón fekvő kéz azonban megmozdult és intett, hogy írni akar. A
                        doktor tiltakozni készült, de a püspök rászögezte szemét; a lágy, kék szem
                        most olyan volt, mint egy hideg, szürke aczélgolyó, melyre ráleheltek:
                        homályos, megtörött. De a látákat elfutó hideg párán is áttört az erős
                        akarat kifejezése, a mely még parancsolt. Az orvos megadta magát e
                        tekintetnek. Arra gondolt, hogy vannak esetek, mikor valaminek a kijelentése
                        szükségesebb, mint maga az élet. Azt is beismerte magában, hogy ha betege
                        még egyszer elveszti öntudatát, azt többé vissza alig fogja nyerni.</p>
					<p>A titkár egy bőr-irattáskát tett az ura elé. A püspök nagy, kusza betűket
                        vetett a papírra. Hagyjanak magamra. Csak Fülöp maradjon.</p>
					<p>Mindnyájan átmentek a szomszéd terembe. Béniben a szív elszorúlt, mikor
                        kivezették. Mert nem akart menni. Oh, nem atyafiúi aggodalom miatt! Azt
                        hitte, hogy ime itt a végrendelet pillanata, most kellene neki résen
                        állania. Egy pillanatra fölmerült a szándék benne, hogy megragadja az
                        ágyvéget s nem engedi magát kivezettetni. De a társadalmi ember illendőségi
                        érzete megfékezte benne a kapzsi, féltékeny rokon önző aggodalmát. Aztán
                        attól is félt, hogy ha jelenetet csinál, fölizgatja a beteget s rossz vége
                        lesz a dolognak. Kimenet azonban, siránkozó képpel nézett rá Fülöpre,
                        mintegy arra kérve ezt a hideg embert, hogy gondoljon ő rá is. És mikor már
                        künn volt: ott maradt jó közel a szőnyegajtóhoz s épebbik fülével
                        visszahallgatódzott. Nem bízott Fülöpben, a ki ugyan testvére volt, de a
                        kiről föltette, tudta, hogy megvan benne a nagy kártyások lelketlen
                        vakmerősége, mely arra ösztönzi, hogy saját szerencséjén kivül mással ne
                        törődjék. Az aggodalmas ember mérgesen nézte lányát, a ki vörösre sírt
                        szemekkel ült a terem nyitott ablakánál, a hová vitték, mikor a beteg
                        megpillantásakor hirtelen rosszul lett. Csak legalább ez a lány állna ott az
                        ágynál! Hiába hozta magával. Nem tud ez mást, csak pityeregni.</p>
					<p>Az orvos, hogy foglalkoztassa magát, míg dolog nélkül van, odament a síró
                        kisasszonyhoz s mint aféle legény-ember, félig a részvét, félig az udvarlás
                        hangján elkezdte azt vigasztalni. A püspök keresztlánya elpirult, mert nem
                        tudta, hogy mikor félájultan kihozták s az ablakhoz tolt divánra fektették:
                        az apja vagy az orvos volt-e az, a ki mellfüzője zsinórján tágított.</p>
					<p>A titkár nem szól senkihez, szép Apolló-fejét lehorgasztja, s a fájdalomtól
                        és egy utálatos tett tudatának felháborító érzetétől hol szomorú, hol
                        haragvó arczát gyakran fedi el a két kezével.</p>
					<p>A mult századbeli barokk-kandallón egy régi óra tikktakkol, sebesen, mint egy
                        lázas szív.</p>
					<p>Egyszerre, mintha görcs fogta volna el, serczegve megállott. Babonás
                        ijedtséggel néz oda mindenki. Az óra azonban nem állt meg, csak ütéshez
                        készült. Az ezüst harang megcsendült; ütéseit mindenki számlálta.</p>
					<p>Fogatok mennydörgő robogása hallatszott a kapu alatt. A püspök előkelő
                        ismerősei jöttek a beteg állapota felől tudakozni. Lágy, óvatos léptek
                        taposták a terem vastag szőnyegét. Senki sem beszélt hangosan. A suttogva
                        ejtett szókat, lemondó kézmozdulatokat bánatos fejrázások kisérték. Maga az
                        orvos is, a ki az imént még maga volt az optimizmus: a vállait kezdte
                        vonogatni, a mint konzultálás végett meghivott kollégáinak a helyzetet
                        magyarázta.</p>
					<p>Elnémult mindenki, meghajolt minden fő, mikor jött a legmagasabb látogató: az
                        Ur az ő beteg szolgájához. Pater Justus, a kapuczinus gvárdián, fehér
                        karingben, a szakramentumokkal belépett a terembe. A fehérszakállu, komor
                        askéta, mellére hajló fejjel, se jobbra, se balra nem nézve haladt át a
                        termen. Senki sem tartotta föl. Ki merte volna várakoztatni az élet és halál
                        urát, az utolsó vigasztalót, a végső reményt... A páter belépett a belső
                        szobába.</p>
				</div>
				<div type="chapter">
					<head>XVI.</head>
					<p>A mint a püspök és Fülöp magukra maradtak: a szélütött ember épen maradt keze
                        rámutatott az íróasztalra, a melyet a titkár letakart volt selyempapirossal.
                        Fülöp nem értette ezt a mozdulatot. A püspök leírta, mit akar: Takard föl -
                        nézd meg - és mondd, te tetted-e?</p>
					<p>Fülöp a takarót fölemelte. A Bacsó-műkincsek utánzatainak hamis csillogása
                        sárgászöld viszfényt vetett a meghökkent ember vértelen képére. Egy
                        pillanatig kővé váltan állott a vádoló bűnjeleknél, aztán visszament az
                        ágyhoz, leült a szélére, megfogta nagybátyja jobb kezét, közel hajolt a
                        beteg fejéhez, hogy halkabban beszélhessen.</p>
					<p>- Hallgass meg. Oly igazán szólok, mintha gyónnék. Vedd annak és oldozz fel.
                        Én tettem. A szükség vitt rá, a mit az utolsó időig titkoltunk előtted.
                        Tudatlan, könnyelmű sáfáraid voltunk. A püspökség tönkre ment alattunk. A
                        hitel megszünt. Mindent eladtunk, a mi eladható. A pénztár kiürült. Fedezni
                        kellett a folyó kiadásokat; ki kellett adni a rokonság apanage-át; nekem is
                        voltak tartozásaim, becsületbeliek. Ez volt a helyzet. Hogy a legrosszabbat
                        elkerüljük: rátettem a kezem műgyüjteményedre. Nyolczvanezer forint zálogot
                        kaptam rá. Négy hó óta élünk ebből az összegből. És húszezer forint, tovább
                        már nem odázható adót és egy csomó függő adósságot fizettem ki belőle. Mikor
                        a gyüjteményt elzálogosítám, azt hittem, hogy négy hó mulva, az idei
                        termésre kölcsönt vehetek föl. E közben a szőlők tönkrementek, a földeket az
                        ár elöntötte. A rossz kilátások miatt nem kaphattam kölcsönt. Most tehát
                        tudsz mindent. Nagyon sokat és igen sokat vétkeztünk ellened. A főbűnös
                        azonban itt van szemed előtt. Nem tagadom, én vagyok a baj legfőbb oka. És
                        nincs más mentségem, mint az, hogy nem való voltam a helyre, a hová állítál.
                        Az utolsó uradalmi ispán jobb jószágigazgató lett volna én nálam. Tönkre
                        gazdálkodtam mindent. Az én kezem volt rajtad a legnagyobb csapás.</p>
					<p>Elhallgatott. Fáradt, hideg tekintetét le nem sütötte a vallomás alatt.
                        Merően nézett rokona arczába... Nem számított rosszúl. Azzal, hogy mindent
                        magára vett, nem szépítve és nem mentve semmit: jobban védte magát, mintha
                        az áltatás legügyesebb fogásait használta volna föl. A tönkre tett áldozat,
                        ki oly közel volt ahhoz, hogy ő maga is itélő birája elé álljon: nem tudta
                        elitélni szerencsétlen kezű, megtévedt sáfárját. De oda volt, egészen oda
                        volt. Hörgő dadogása, vonásainak fázó reszketése mutatta, hogy szenved.
                        El-elkóvályodó öntudattal, tétovázó kézzel, a püspöki gyűrű köveinek
                        reszkető csillogása közt írta feleletét:</p>
					<p>- Isten legyen irgalmas minekünk. Ő itéljen mindnyájunk felett.</p>
					<p>Egyszerre mintha ketté vágták volna, megszűnt agyában a vérörvény zúgása. Az
                        imént mintha vaskapcsok szegezték volna fejét párnájához: most
                        megkönnyebbültnek, szabadnak érezte. A roham megállott, vagy inkább csak
                        fönnakadt, mint a hogy az elragadt ló fennakad, fölágaskodik egy pillanatra
                        a mélység szélén, a melybe aztán aláhull és összetöri magát. A püspök szinte
                        csodálkozott, hogy ő az ágyban fekszik, mikor állapota egészen normális.
                        Semmit nem érzett s a helyzetet mintha nem értette volna. Az agyából
                        visszafutó vér elsodorta az utolsó óra alatt történtek emlékét... Különös
                        tekintettel nézett maga körül.</p>
					<p>Hanem a mint az asztalon meglátta az üveg és érczszemetet: a fölháborodással
                        emlékei is visszatértek, de csak a műgyüjteményeért reszkető, szenvedélyes
                        régész emlékei. E pillanatban nem tudta, hogy ő egy püspök, a ki koldússá
                        van téve, hogy beteg ember, a kinek élete csak egy hajszálon függ, csak arra
                        gondolt, hogy Janus Pannonius kelyhe és a Thurzó-billikom idegen kézben
                        vannak és hogy azt onnan vissza kell szerezni. Élete egyetlen, erős
                        szenvedélye, a műgyüjtő tudós rajongása uralkodott rajta. Az életösztön ama
                        végső erőfeszítésével, mely az elmerülőt a vizszínéig még egyszer
                        fölsegíti: párnáiról fölemelkedett. Az összpontosító akaraterő még egyszer
                        úr lett a széthúzó, pártütő organumok felett. Visszakapta hangját,
                        beszélt.</p>
					<p>- Vissza kell venni... Mindent visszavenni.</p>
					<p>A karját fogta Fülöpnek s belebocsátkozott a dolog üzleti oldalába:</p>
					<p>- Tudod mit? Eladjuk a sági erdőségből a harminczezer vén fát. Vevőt keresünk
                        az én eldugott, 68-iki, drága boraimnak. Meghosszabbítjuk a bérleteket s
                        összecsináljuk az egész összeget.</p>
					<p>Fülöp hallgatott. Mit tegyen? Megmondja, hogy nemcsak a vén fák, de az egész
                        sági erdő rég ki van már vágva, hogy az eldugott, féltett, 68-iki hordók
                        régen üresek már, hogy a bérletek meg vannak hosszabbítva... A püspök tovább
                        tervezgetett.</p>
					<p>- A zálog lejártáig meglesz az a pénz: annyi időnk van még?</p>
					<p>Mennyi időnk!... Az öreg embernek csak annyi ideje volt, hogy ezt még
                        kimondja. Az ő lejárata már bekövetkezett... A roham megújult, elbocsátá
                        rokonának karját s mintha erős ökölcsapás érte volna homlokát: hanyatt esett
                        és kinyúlt az ágyon... Fülöp az ajtóhoz sietett, hogy az orvost
                        beszólítsa.</p>
					<p>Pater Justus akkor lépett be a szentségekkel. Fülöp kitért a kapuczinus
                        útjából s kiszólt a doktorhoz.</p>
					<p>A váregyházi fakultás valamennyi kitünősége követte a házi orvost: de a mint
                        ránéztek a nyitott-szájú, mozdulatlan-szemű, hátraszegzett főre: látták,
                        hogy az ő dolguk itt véget ért. Még egy sikertelen kisérletet tettek, hogy a
                        testet életre hozzák...</p>
					<p>Mindnyájan meghajoltak, mialatt a gvárdián mély hangja imát mormolt a halott
                        fejénél...</p>
					<p>A gazdátlan palota ormára fölrepült a fekete lobogó. A székesegyház harangja
                        megkondult. A püspök lakosztályában a káptalan feje és a közjegyző a püspök
                        iratait vették pecsét alá. Fülöp hidegen, méltósággal, mint egy gyászoló
                        királyi ház főudvar-mestere, a nagy szalonban fogadta a város előkelői
                        részvétét s ebben az imponáló, szertartásos, majesztózus szerepben az
                        atyafiság nem merte, nem tudta őt megközelíteni. Csak sóhajtozva s inkább
                        kárvallott, mint bús képpel jártak körülötte - azzal a kérdéssel emésztve
                        magukat, hogy azután a gazdálkodás után, a mit ők folytattak: akad-e még itt
                        valami, a min osztozzanak?...</p>
				</div>
				<div type="chapter">
					<head>XVII.</head>
					<p>Bacsó Kanut még a temetési fáklyák füstjét sem mosta le arczáról, hanem a
                        mint nagybátyja mögött becsapták a székesegyház kriptája ajtaját: Esztikével
                        és Lászlóval együtt a legelső vonattal visszaindult Budapestre. Ez a sietség
                        tulajdonkép menekülés volt. Menekülés a családi nagytanács elől, mely a
                        temetés után Fülöpnél gyült össze.</p>
					<p>Most, hogy a vidéken, uradalmi tisztségekbe, sine curákba eldugott Bacsók is
                        összeverődtek, most, hogy a közös csapásra együvé bujt az egész, széthúzó,
                        gyülölködő atyafiság, mint a hogy a varjak összegyülnek, amikor éheznek:
                        csak most lehetett látni, hogy mennyi here dobzódott a püspökségi kaptárban.
                        De még milyen herék! Nagyétvágyú, követelő, válogatós herék, a kik között az
                        utolsó uradalmi kasznár sem lehetett szalon, libériás cseléd, fogat nélkül.
                        Ennyi és ilyen here nemhogy egy püspökséget, de egy királyságot is föl
                        tudott volna tíz év alatt falni.</p>
					<p>A családi tanács egy gyászoló udvar czeremóniás búsongása között helyezkedett
                        el a pompás szalonban. A fekete ruhák, fátyolok, keztyűk, mint valami komor,
                        sötét felhők ülték meg a garszon ember vidám, kaczér, fényüző szobáját.</p>
					<p>A tanács azzal kezdte, hogy fáklyafüsttől vörösre mart szemeit törölgette,
                        sóhajtozott s a megboldogultnak erényeit magasztalta. Azután a Kanut gyors
                        eltávozását hozta szóba az egyik atyafi:</p>
					<p>- Akárki mit mond: Kanut nem jó rokon. Mért sietett úgy el? Azért, hogy ne
                        kelljen velünk együtt lenni. Amióta államtitkár: fennhordja az orrát. Isten
                        mentsen, hogy közülünk valaki ő reá szoruljon. A mi engem illet, tudom,
                        mivel tartozik egy Bacsó magának. Inkább meghalnék, semhogy alkalmat
                        nyujtsak egy ilyen gőgös, szívtelen rokonnak arra, hogy lealázó kegyét
                        éreztesse velem.</p>
					<p>Valamennyien, Fülöpöt kivéve, osztották az indignálódott atyafi nézetét.
                        Mindnyájan sértve érezték magukat és senki sem akart hátul maradni a
                        fennhéjázó rokon elitélésében. A Bacsó-család fönséges, büszke haraggal
                        száműzte kebeléből a vértagadó, perfid embert... És ezalatt minden Bacsó
                        megállapította már magában, hogy mit fog kérni az államtitkártól. Ki
                        képviselőséget, ki hivatalt, ki kincstári bérletet, ki mást. Egyik-másik
                        méltatlankodónak ott volt már az oldalzsebében a folyamodása. A rokoni
                        önérzetnek e haragos kitörése csak azért volt, hogy egymás előtt terveiket
                        leplezzék. A legtöbbje már az éjjeli vonattal készült Budapestre, hogy a
                        számkivetett rokont lefoglalja a maga számára. Mert a ki legelőbb tartja a
                        tarisznyát: annak jut a legtöbb. A koldusok és az ingyenélők princzipiuma
                        ez.</p>
					<p>A tanács, mely összeillésekor egy méltóságban gyászoló udvar volt,
                        föloszlásakor hasonlított az olyan piaczhoz, melyet a jégeső nagy hirtelen
                        szétver... Előbb azonban az történt, hogy a tanács legidősebb tagja, a
                        féltuczatos Bacsó Dóri fölvetette Fülöp előtt a hagyaték kérdését.</p>
					<p>- Te voltál mellette az utolsó perczig. Neked tudnod kell, hogy van-e
                        végrendelet s ha van, miként intézkedik s ha nincs, mit várhatunk?</p>
					<p>Halotti csönd támadt a nyilt kérdés nyomán. Minden szem a kérdezettre tapadt.
                        A hátulálló, harmad- s negyedrendű Bacsók fölágaskodtak s előkelőbb rokonaik
                        vállán, fején keresztül éhesen tátották szemüket s szájukat Bacsó Fülöp
                        felé, mint a vércsefiókok, mikor várják a jó falatot.</p>
					<p>Fülöp, a kinek száraz, fás, önző lelke nem lágyult el, mikor a mindenéből
                        kifosztott, halálba kergetett öreg ott haldokolt szeme előtt, a ki mialatt a
                        halott ágya mellett imádkozni letérdelt, terveket szőtt meghajtott fejében,
                        hogy mint lehetne az asztalon fekvő bűnjeleket eltávolítani, vagy, ha ez nem
                        sikerül, úgy valamikép magát tisztára kimosni: ez a romlott, hideg,
                        érzéketlen ember nem tudott közönyös maradni a rászegezett tekintetek
                        előtt.</p>
					<p>A kedélytelen, rideg férfi mulatott magában. A mint maga előtt látta e mély
                        gyászt fitogtató, tetőtől-talpig fekete, tisztes társaságot, a melynek
                        minden tagja czinkostárs volt a meghalt öreg pap kifosztásában,
                        tönkretevésében: eszébe jutott, hogy ezek között nincs egy, a ki őt azzal
                        nem gyanusította, hogy mindent a maga javára zsebel el és nekik csak a
                        hulladékokból juttat. A hány ingyenélője volt a váregyházi püspökségnek, az
                        mind azt hitte, hogy jobban menne a dolga, ha Bacsó Fülöpöt elvinné az
                        ördög. Keveselték a prédát, a mi nekik jutott s rámorogtak arra, a ki a
                        zsákmányt köztük kiosztotta.</p>
					<p>A prédaosztó főczinkos titkos kárörömmel nézte a hálátlan, a gyanusító
                        bandát, mely még egyszer összegyűlt, hogy valamin, akármin, de
                        megosztozzék. Akadt olyan, a ki azt hitte, hogy a püspöknek eldugott pénze
                        volt. Nehányan a műkincsekről álmodoztak. A tájékozottabbak nem sokat
                        reméltek, de eljöttek, hogy hátha mégis...</p>
					<p>Fülöp megfeledkezett arról, hogy ő maga is egy minden erkölcsi és anyagi
                        támpontot elveszített ember: csak arra gondolt, hogy elérkezett végre a
                        pillanat, mikor boszút állhat az atyafiságon. Az a felszólítás, melyet
                        Bacsó Dóri intézett ő hozzá, olyan volt, mintha a rokonság még egyszer és
                        utoljára oda tartotta volna telhetetlen, kapzsi tenyerét, hogy osztalékot
                        kapjon. Nos - a válasz, a mit ő adni fog, olyan lesz, mintha ő e követelő,
                        nyitott tenyerekbe - egyszerűen beleköpne. Végre megalázhatja, kirughatja e
                        haszontalan népséget, melyben nincs meg még a tolvajok testületi szelleme
                        sem, mert soha sem ismerték el, hogy a főtolvajnak tízszeres rész jár ki a
                        közös ragadmányból.</p>
					<p>Azzal a túlzott udvariassággal, mely alá a művelt ember szokta gúnyját,
                        megvetését félig elrejteni, válaszolt Dórinak:</p>
					<p>- Kedves rokon, engedje meg, hogy azzal az őszinteséggel szóljak, a melylyel
                        rokon-rokonhoz beszélhet. Hiszen mindnyájan egy test, egy vér vagyunk.
                        Bizalom és őszinteség volt a jelszavunk eddig, legyen az a jövőre is. A
                        család nagy érdekei csak így óvhatok meg. Azt hiszem, mindnyájan egyetértünk
                        ebben.</p>
					<p>A gyászfátyolos női kalapok helyeslően bólintottak. Valahol hátul egy
                        harmadrendű Bacsó úgyvanozni kezdett. Bacsó Béni, a ki legjobban ismerte
                        Fülöpöt, gyanus szemmel kezdte nézni az udvarias szónokot. Nagyon simán
                        kezdi. Ennek rossz vége lesz.</p>
					<p>Fülöp Bacsó Dórinére, erre a legkövetelőbb, legnagyzolóbb élősdire nézett,
                        mintha hozzá beszélne.</p>
					<p>- Igen, voltam mellette. Úgy szólván, karjaim közt múlt ki. Nem akarom
                        végperczeit leirni. Mért okozzak több bánatot az önök úgy is szomorú
                        szivének. A szegény öreg nem soká szenvedett. Kevéssel az utolsó percz előtt
                        önökre gondolt, az ó szeretett jó rokonaira. Eszébe jutott mindaz, a mit
                        önöknek, mondjuk, nekünk köszönhet. És ez őt nagyon meghatotta... Isten
                        legyen irgalmas minekünk! Így szólt az áldás, mit fejünkre mondott. És így,
                        kedves rokonaim, mi az Isten irgalmára vagyunk most már bízva.</p>
					<p>Dóriné, a ki született Porhányi Laeticia létére, nem birt azzal az
                        éleselműséggel, mely a szavak mögé rejtett értelmet kiérzi: alkalmasnak
                        látta a pillanatot arra, hogy szemeit törölgesse.</p>
					<p>- A mi pedig a végrendeletet illeti: végrendelet nincsen. Arra a kérdésre,
                        hogy várhatunk-e valamit: nem teljes bizonysággal ugyan, de némi
                        alapossággal felelhetem azt, hogy igenis - várhatunk.</p>
					<p>Az a halk mozgolódás, mely a végrendelet szónál támadt a szalonban: most
                        erősebben ujult meg. Mindenki fészkelődőtt. Mintha kellemes viszketegséget,
                        csiklandozást érezne. Igen... viszketett a sok Bacsó-tenyér, csiklandozta
                        az a gondolat, hogy, tehát mégis, markolni fog valamit.</p>
					<p>Fülöp felállott, hogy annál jobban láthassa a tanács tagjait. Két kezét
                        nadrágja zsebébe csúsztatta, lábait szétvetette s az egykori huszárkapitány,
                        a perfekt gavallér egy csúfolódó gamin szemtelen, kihívó állásával hajtotta
                        meg magát az atyafiság előtt. Nem tudta tovább mérsékelni magát. Rikácsoló,
                        gonosz hangon tört ki belőle a visszafojtott, dühös gúny.</p>
					<p>- Hogy mit várhatunk, méltóságos uraim és asszonyaim? Tudják, mit várhatunk?
                        Akarnak konkrét feleletet? No jó... Minden Bacsó, a ki a püspökség ügyeit
                        kezelte, várhat - egy-egy idéző levelet a miniszteri biztostól, a ki le van
                        küldve, hogy mindnyájunknak körmét rendre megvizsgálja. Ezt várhatjuk, drága
                        atyafiság, ezt és talán még rosszabbat is.</p>
					<p>A kik ültek, felugráltak, a hátulállók az előttük levőket taszigálták. Tizen
                        is beszéltek egyszerre. Megrohanták Fülöpöt. Szidták, kérdezték, vallatták,
                        fenyegették. Mindnyájan, de különböző módon meg voltak ijedve. Hűtelen sáfár
                        volt valamennyi, ludasnak érezte magát mindenik, de egy sem hitte, hogy a
                        fosztogató garázdálkodás miatt még valaha kérdőre is vonják: a meglepődés
                        tehát általános vala. Csakhogy az ügyesebb, óvatosabb manipulánsok az első,
                        pillanatnyi megrökönyödésből magukhoz térve - visszanyerték önuralmukat, míg
                        az iskolázatlanabb elemek szinte érezték már, hogy valaki fogja hátul
                        gallérjukat... A nők látva férjeik sápadt, kikelt arczát, nem értették
                        egészen a dolgot, de veszélyt éreztek s abban a hitben, hogy az Fülöptől jő,
                        megvető, villámló szemekkel méregették s fenyegető állást foglaltak el
                        körötte.</p>
					<p>Fülöp éles, maró hangja túlkiáltotta a rokonság lármáját.</p>
					<p>- Hagyják abba, kérem. Nem ér a lárma semmit. Önök mindnyájan tudják, hogy a
                        püspökséget tönkretették s a tönkretevők mi vagyunk. A kinek a lelkét nem
                        nyomja semmi: az a kezét tegye össze s várja be a biztost. De a kit zseniroz
                        a miniszteri küldött: az menjen haza és mosakodjék, a míg még nem késő. Az
                        idéző levél talán már otthon vár reájuk.</p>
					<p>A jégeső nem verhet jobban széjjel piaczot, mint a hogy a családi nagytanács
                        szétrebbent. Haragot, indignálódást tettető, lelkiismeretük tisztaságát
                        hangoztató alakok siettek le a lépcsőn, ugrottak föl elősiető fogataikba,
                        nem búcsúzva egymástól, nem merve egymás sápadt, zavart képébe nézni s nem
                        felelve, vagy csak idegesen, letorkolóan, durván az asszonyoknak, kik
                        kérdéseikkel rossz időben alkalmatlankodtak... Fülöp, a mint ablakából utána
                        nézett szétkotródó atyafiságának, érezte, hogy még neki is joga van megvetni
                        ez embereket:</p>
					<p>- Nyomorultabbak vagytok mindnyájan én nálam. Az utolsó órában is
                        megcsaltátok volna, a kit megloptatok. Én legalább nem hazudtam akkor.</p>
					<p>Ezt gondolta s aztán a nyitott ablakon át - utána köpött vérbelieinek...
                        Azzal megfordult, bement a dolgozószobába s a mig ott alá- s felsétált,
                        gyakran tekintett egy hosszú keskeny sötét bőrtokra, mely ott feküdt az
                        iróasztalon... Ekkor valami jutott eszébe. Megállt a szoba közepén,
                        fölnézett a mennyezetre és hosszan eltünődött. Egyszerre vállat vont,
                        elutasító mozdulatot tett, odament az asztalhoz s a bőrtokot becsukta az
                        asztalfiókba...</p>
				</div>
				<div type="chapter">
					<head>XVIII.</head>
					<p>Mikor Kanut másnap megérkezett Budapestre: a hirlapok már hozták a hirt a
                        váregyházi püspök nagy temetéséről... Maga az érsek szentelte be a nagy
                        halottat, a királyné megkoronázóját, az ország első püspökét... A
                        gyászpompáról hosszú táviratok szóltak.</p>
					<p>De ugyanekkor a lapok első oldalán czikk jelent meg a váregyházi püspökség
                        belső dolgairól. Valamennyi czikk azzal kezdte, hogy elismeréssel szólt a
                        megboldogult főpap humanizmusáról, tudós érdemeiről, felvilágultságáról,
                        papi erényeiről... De míg a magyar klérus e büszkesége - a vallásnak, az
                        emberiségnek s a tudománynak élt, - folytatták a czikkek - azalatt lelketlen
                        üzelmek folytak a nagy ember háta mögött, a püspökség vagyonában. Azok,
                        kikre a püspökség gazdasági vezetését bizta: helyzetükkel hallatlanul
                        visszaéltek... Ezután jött a leirása annak, hogy mivé lett a püspökség a
                        rossz sáfárok keze alatt. A kép sötétebb már nem lehetett volna. Egy szélső
                        lap azzal a kategorikus felkiáltással végezte: «A váregyházi püspökség
                        nincs többé. Elpusztították azok a tatárok, a kik Magyarország egyházi
                        javaiban «papi rokonok» néven és időszaki dulásaik után eléggé ismertek!»...
                        Még a kormány óvatos lapja is kijelentett annyit, hogy: «A váregyházi
                        püspökség ügyeinek rendezése végett miniszteri biztost küldött ki a
                        kormány.»</p>
					<p>Kanut már künn, az állomáson értesült a szenzácziós czikkekről. A kiszállónál
                        beleütközött egy képviselőtársába, a ki eddig elvétve, tartózkodva mert
                        dörzsölődni hozzá, most azonban zajosan, tüntetve rázogatta kezét, mintha
                        meg akarná győzni, hogy, a történtek daczára, az ő jóindulatára még mindig
                        számíthat. A szenvedelmes barát roppant kikelt az ujságczikkek ellen s mikor
                        észrevette, hogy Kanut még egy betűt sem látott belőlük: rohant a
                        hirlapárushoz és egy egész nyaláb ujsággal tért vissza.</p>
					<p>Esztike és László, kik előrementek, a fogatba üléskor nem vették észre
                        bátyjuk arczán az olyan ember boszúságát, a ki önhibáján kivül jut kétes
                        helyzetbe és nem tudja, hogyan szabaduljon?</p>
					<p>Míg a két fiatal a kocsi-ablak üvegén át a kerepesi-úton nyüzsgő, kora
                        reggeli Budapestet nézte - az ébredő város egészséges lármájától elkapatva,
                        temetésről, gyászról megfeledkezve - gondatlanul fecsegett, Kanut
                        bepillantott egyik-másik lapba s izgatottsága egyre fokozódott. Ő, a ki
                        szokva volt az ellenzéki sajtó támadásaihoz, a kit a legkiélezettebb guny, a
                        legdurvább kiméletlenségek ki nem hoztak soha a sodrából: most fázott,
                        didergett a testén végigszaladgáló, hideg, rossz érzések folytán. Pedig nem
                        róla volt szó és nem őt bántották. De a gyanu, a vád olyanokat terhelt, a
                        kik az ő nevét viselték, a kik hozzá tartoztak. Most értette csak egészen
                        Bacsó Fülöp szavait, a mit a megérkezésekor súgott a fülébe:</p>
					<p>- A temetés után térj vissza azonnal. Olyan dolgok fognak itt történni, a
                        mitől magadat távol kell tartanod. Zavaros lesz itt a helyzet. A püspökség
                        ügyei nagyon rosszul állnak. Ne ártsd magad semmibe. Majd értesítelek. Csak
                        térj vissza gyorsan. Őrizkedjél a rokonságtól. Még én tőlem is. Borzasztó
                        egy nép vagyunk mi.</p>
					<p>Most már mindent tudott. A helyzet, a mit háta mögött hagyott, nemcsak
                        zavaros, de piszkos erősen. Hálával gondolt Fülöpre, hogy nem igyekezett
                        visszatartani őt s a családi tanácsba bevonva - az erkölcsi részesség
                        gyanujába keverni. Más azt cselekszi. Akármit tett Fülöp, akárhogyan
                        gazdálkodott: ő el nem itélheti. Irányában nyiltan, önzetlenül járt el,
                        okoskodott Kanut.</p>
					<p>De az igazság az volt, hogy Fülöp éles esze tisztán tekintette át a homályos
                        helyzetet. Érezte, hogy - ha van szabadulás, csak Kanut által lehet. A
                        csávába, melybe nyakig estek, nem szabad őt magukkal rántani. Nem azért nem
                        volt szabad, mert Kanut távol állott a püspökség dolgától: hanem, mert ő az
                        egyetlen Bacsó, a ki szilárd erkölcsi támponton és gyanun felül áll s a ki a
                        többi, sülyedő Bacsónak segítséget nyújthat. Természetes, hogy első sorban -
                        ő neki, Fülöpnek...</p>
					<p>Mikor a fogat bekanyarodott a Sándor-utczába, a képviselőház megpillantásakor
                        az ötlött eszébe, hogy a püspökség dolgát az ellenzék bizonyára szóba fogja
                        hozni. Már látta, mint válnak kesernyésekké, nervózusokká a kultuszminiszter
                        máskor vidám, fürge vonásai, mikor őt kérdőre vonja a miniszterek
                        tanácskozó-termében.</p>
					<p>Odahaza másik meglepetés várt rá. A nagymama, kit unokatestvére, a püspök
                        hirtelen halála úgy meghatott, hogy ágyba esett utána: már fölkelt és
                        sebbel-lobbal pakolt.</p>
					<p>Az egész cselédszemélyzet az öreg asszonynál volt és segített pakolni. A
                        nagymama utraöltözötten, táskával a karján ült egy láda tetején s onnan
                        osztá rendelkezéseit. Veron kérő, csillapító arczczal állt az öreg
                        előtt.</p>
					<p>Az unokák jöttére a málházás félbeszakadt. Kanut csodálkozva nézte a
                        készülődéseket. Mit jelent ez? Ki akar utazni?</p>
					<p>- A nagymama hazakészül... Magyarázta Veron.</p>
					<p>Az unokák üdvözlő ölelése által körülvett öreg nő zavarodottan hallgatott a
                        faggató, kérlelő, szemrehányó kérdésekre:</p>
					<p>- A nagymama itt tudna hagyni minket?</p>
					<p>- Ráunt talán az unokáira?</p>
					<p>- Hiányzik valamije? Nem tudunk eléggé a kedvében járni?</p>
					<p>- Mondja, édes nagymama, mivel bántottuk meg?</p>
					<p>Kanut valami különöst vett észre az öreg nő szemében: valami ijedtséget,
                        nyugtalanságfélét. De az imént olvasott dolgok sokkal inkább megzavarták
                        belsőleg, semhogy e tekintet értelmét kutathatta volna. Elküldte a
                        cselédeket és segített leszedni a nagymamáról az utazó köpenyt.</p>
					<p>- Hova gondol a nagymama? Azt hiszi, oly könnyű innen szabadulni? Aztán hova
                        menne? Senki sem várja otthon, Mármarosban. De meg úgy egyeztünk, hogy az
                        őszt s a telet itten tölti nálam. Én azt hiszem, nem adtunk rá okot, hogy
                        elálljon egyezkedésünktől. Mondja meg őszintén, mért akart elmenni ilyen
                        szökve, - hírünk, tudtunk nélkül.</p>
					<p>Az öreg nő nem tudta, mit mondjon. Rég lehiggadt, csöndes, jó lelke ma reggel
                        óta föl volt zavarodva. El akart mindent titkolni. Marasztó unokáinak azt
                        szerette volna mondani: Ne tartsatok vissza, de jöjjetek ti is. Menjünk el
                        mindnyájan. Ne is nézzünk vissza. Kanut, Laczi, Esztike, ne kérdjetek
                        semmit, csak fogadjatok szót a nagyanyátoknak és kövessétek őt. Menjünk haza
                        Mármarosba, csak ottan jó nekünk!...</p>
					<p>Mint az öreg anyagólya, mikor kemény, ártó, őszi szél kezd már fujdogálni: a
                        nagymama is élükre akart állni az övéinek és elvinni őket más, nyugodt
                        vidékre. Mert utálatos, rossz szél fujdogált itt. Ilyet ő még nem ért meg.
                        Pedig ő sem volt mindig a nagyvilági zajtól iszonyodó, falusi asszonyság.
                        Látott ő már izgalmas napokat. Látta a világot rossz és jó oldalról. De
                        ilyen rossznak, kegyetlennek, mint ma: nem látta még soha...</p>
					<p>Mikor a korán ébredő öreg nő, még ágyban fekve, magához kérte a reggeli
                        lapokat, hogy Bacsó Gergely temetéséről olvasson valamit: a felbontatlan
                        lapnak az első oldala kötötte le figyelmét. Azt hitte, meghal attól, a mit
                        ottan olvas. Nem az idegei voltak megtámadva; a régi nagyasszonyok nem
                        ismerték ezt a boudoir-nyavalyát. A nemes asszony lelke s a nagyanya szíve
                        esett össze benne. Első gondolata az volt, hogy hazamenekül. Mint a kit
                        árvíz környékez: úgy sietett pakolni. Meg volt győződve, hogy túl nem éli a
                        családnak meggyaláztatását. Haljon meg hát otthon, ha már meg kell
                        halni.</p>
					<p>Most, hogy unokáit maga mellett látta, szemrehányást tett önmagának, a miért
                        nélkülök akart menekülni. Elviszi őket is. Mindnyájan itt hagyják ezt a
                        gyalázkodó, rosszlelkű világot.</p>
					<p>Csakhogy a míg ezeket gondolta, az az ijedtség okozta erély, a mely törődött
                        testét az ágyból kisegítette, lassankint elhagyta. Vissza kellett az öreget
                        fektetni az ágyba.</p>
					<p>Mikor később Kanut a miniszteriumba indult, betért egy pillanatra az öreg
                        asszonyhoz. Veront találta nála. Az öreg csöndes, de még mindig zavart s
                        megilletődött volt. Megfogta az unokája kezét:</p>
					<p>- Maradj, kérlek, kissé. Mondanék valamit.</p>
					<p>Veron az ajtó felé indúlt. Az öreg nő marasztotta.</p>
					<p>- Maga is Bacsó-leány... Meghallgathatja... Magukról beszélek.</p>
					<p>Aztán Kanuthoz fordult. Erőltette, hogy szilárd legyen a hangja.</p>
					<p>- Olvastad a lapokat?</p>
					<p>Kanut most értette meg az öreg asszonyt... Veronra nézett. Vajjon olvasta-e ő
                        is? gondolta magában... Az a visszanézés, a melylyel Veron válaszolt, olyan
                        volt, mint egy jó barát kézfogása egy rossz, nehéz órában, még ennél is
                        több: egy bizó nő tekintete, a mely imigy beszél: Akármi történt és fog
                        történni: tudom, hogy nálad nincs becsületesebb, jobb és bátrabb férfi!
                        egyébbel mit törődjem!</p>
					<p>Kanut megnyugtatni igyekezett a megrémült öreg nőt. Az ujságok mindenből nagy
                        dolgot csinálnak. Ez a mesterségük. Az ilyen lárma azonban csak mától
                        holnapig tart. Nem kell tőle megijedni.</p>
					<p>A nagyanya - látva unokája határozott arczát - nem sokat bízott indítványa
                        sikerében, de azért megtette:</p>
					<p>- Mégis... lásd, jobb volna, ha itt hagynók ezt a rossz világot. Van annyim,
                        a miből otthon mindnyájan...</p>
					<p>- Nem úgy, nagymama. Itt fogunk maradni. Nem szerezzük meg ellenségeinknek
                        azt az örömet, hogy elfussunk előlük. Ez annyi lenne, mint magunkra venni a
                        támadók vádját. A ki hibázott, bűnhődjék, de másért mi nem
                        vezekelhetünk.</p>
					<p>- Szent Isten! Hát lehetséges volna, hogy valamelyik Bacsó...</p>
					<p>- Bizonyosat semmit sem tudok. Az az egy látszik valószínűnek, hogy a Bacsók
                        a püspökségben rosszul gazdálkodtak. Fájdalom, az ilyesmi nem újság mi
                        nálunk...</p>
				</div>
				<div type="chapter">
					<head>XIX.</head>
					<p>Kanutot a hivatalban az a bürokratikus, jól fegyelmezett monotonság fogadta,
                        melynek nincs se izgalma, se véleménye, se hangulata. A miniszteriumi
                        gépezet szabatosan, fennakadás nélkül végezte munkáját; a rendeleteket,
                        utasításokat, döntéseket, határozatokat sürüen ontotta az adminisztráczió
                        nagy csatornája. A külső világ lármájával itt senki sem törődött. Legalább
                        úgy látszott.</p>
					<p>Ebben a megszokott munkakörben Kanut visszanyerte egész nyugalmát és
                        hidegvérét. Mikor déltájban a képviselőház ülésére ment: a folyosón lézengő
                        hirlapírók, kik a mai szenzácziós czikkek hatását lesték itt, csalódottan
                        néztek utána:</p>
					<p>- No, ez nincs meghatva... Úgy látszik, az államtitkár nincsen
                        érdekelve...</p>
					<p>A házban nagy volt az izgatottság. A lapok rendkívüli kiadásai jártak
                        kézről-kézre. A pétervári merénylet borzasztó részletei elvonták a
                        figyelmet minden egyébről. Az előadó szónokra a gyorsírókon kívül senki sem
                        figyelt. Kanutot észre sem vették, csak mikor a miniszterelnök kezet fogott
                        és beszélgetett vele.</p>
					<p>Kanut érezte, hogy ez a kézfogás és bizalmas szóváltás - tüntetés mellette.
                        Az elnök, a ki maga iránt feltétlen, korlátlan bizalmat követelt, maga is
                        feltétlenül megbizott azokban, a kiket egyszer barátságára, erkölcsi és
                        politikai benső közösségre méltóknak itélt volt. Hűség és odaadás volt ebben
                        a parlamenti zsarnokban, a ki mindent feláldozott a hatalom érdekének, de a
                        ki, a politikai hajóskapitányok szokásától eltérve, nem dobálta ki hajójából
                        vihar idején azokat, kik nélkül a hajó tán könnyebben szabadulna...</p>
					<p>A második, a ki hozzásietett, Apostol Máté volt. Ez mellé ült a padba és ott
                        maradt jó ideig. A hegypárt csúcsa görbén nézett e miatt a vezérre, de mikor
                        visszatért közéjük, hallgatagon huzódtak meg a minden kritikán felülálló,
                        erkölcsi nagyság előtt, a ki a maga, szilaj pártja fölött épen olyan
                        vasfegyelmet tartott, mint a miniszterelnök a tulsó oldalon.</p>
					<p>A pétervári tragédia annyira háttérbe szorítá az itthoni dolgokat, hogy a
                        váregyházi püspökség ügye az ellenzéki pártklubbokban is csak lanyha
                        érdeklődést tudott fölkelteni. Az ellenzék tétovázását a kormánypárt
                        fölhasználva - maga interpellált. A kultuszminiszter igéretet tett, hogy a
                        miniszteri kiküldött jelentése beérkezésekor megadja a választ. Ezzel az
                        ügy, egyelőre, lekerült a napirendről.</p>
					<p>Kanutra nézve azonban csak most kezdett akuttá válni a püspökség dolga. A
                        váregyházi Bacsók egyszerre, csomósán, mint éhes sáskaraj, megérkeztek
                        Budapestre. Mikor Kanut este a klubból hazament, a behajtott névjegyek, zárt
                        borítékok egész asztagát találta asztalán. Kanut látta, hogy nyakán van az
                        egész atyafiság. Másnapra igérte mindenik a látogatást, a mihez a
                        hangulatot úgy készíték elő, hogy az öreg asszonyt, Esztikével együtt, sorra
                        megríkatták - ellamentálásával a kétségbeesett, vigasztalan, nyomorult
                        helyzetnek, a miben ők vergődnek.</p>
					<p>Kanutnak eszébe jutottak Apostol szavai: Légy óvatos! Ez a rokonság, mely már
                        egy püspököt megevett, meg tud enni egy államtitkárt is. Ne engedd, hogy
                        kikezdjenek. Ha egyszer beléd harapnak: prédává válsz te is... Föltette
                        magában, hogy óvatos, ha kell, könyörtelen is lesz... De - hogy fölindult,
                        szánakozó nagyanyját és hugát megnyugtassa, megigérte nekik, hogy a kik
                        megérdemlik, azokat segíti.</p>
					<p>Teljes gyászpompában tartá másnap felvonulását Kanuthoz a Bacsó-familia.
                        Bérkocsin érkeztek, de saját liberiás inasai ültek künn a bakon.
                        Fenntartották a rangot, bár koldulni jöttek.</p>
					<p>A nagyasszony ágya mellett verődött össze a szomorú tábor. Ott várta be
                        mindenik, a míg sorra kerül. Kissé bánatosak, de reménykedők, megnyugvók és
                        egymás iránt végtelenül gyöngédek valának. Valósággal megtestesíték a
                        keresztény család ideálját s szelíd kedveskedésükkel, Kanutra halmozott
                        magasztalásaikkal megvesztegették a nagyasszony szivét. Az öreg nő évtizedek
                        óta nem érintkezett a váregyházi rokonokkal s most, hogy maga körül látta
                        ezt az előkelő, nyájas népet, megfoghatatlannak tetszett előtte, hogy ily
                        embereket büntetlenül lehet megtámadni az ujságokban.</p>
					<p>Csak Veront nem vezette félre az atyafiság finom farizeuskodása. Abból a
                        tekintetből, melylyel a visszamaradtak az után a rokon után néztek, a ki,
                        rákerülvén a sor, az államtitkár-rokonhoz belépett, vagy arra, a ki tőle
                        kijött: tisztán olvasta azt a féltékeny kapzsiságot, mely ezeket az
                        embereket egymás ellen ingerli. Az atyafiság pedig a felszedett, szegény
                        rokon alázatosságának nézve Veron megvonuló hallgatagságát - őt úgy
                        tekintette, mint a ház egy benső cselédjét, ki véletlenül jelen van. Veron a
                        dölyfös koldusok sértő mellőzésével semmit sem törődött. Csak egy gondolat
                        foglalkoztatta: az, hogy ezek az emberek tönkretették azt, a ki jót tett
                        velük. A szerető nő féltő ösztönével aggódott Kanutért. Az ellenség gyanus
                        szagát érezte e beparfümözött fekete ruhákon.</p>
					<p>Kanut csak délfelé szabadult ki rokonai kezéből. Ezek a siró asszonyok, kik
                        boldogtalan gyermekeikről úgy beszéltek, mintha már elzüllve, utczára dobva,
                        megbélyegezve látnák azokat; ezek a sápadt, komor apák, kik a hirlapok
                        vádjaival szemközt, nevük szeplőtlenségét és öngyilkosságot emlegettek, ha
                        Kanut oda dobja őket a vád súlyos következményeinek: nehézzé tették az
                        államtitkár óráit ezen a délelőttön. A kezére hullatott asszonykönyek, a
                        férfimellek kétségbeesett fölsóhajtásai, a gyermekeikre apelláló szülők
                        esdeklése - feledtették Kanuttal Apostol szavait. Nem tudott erős,
                        könyörtelen lenni... Ki volt kezdve már is. Az egyik Bacsó kötelező
                        igéretet, a másik ajánlólevelet, a harmadik aláirt váltót, a negyedik pénzt
                        vitt el magával. Egy sem távozott el tőle üresen... Az élősdi faj éhes
                        pióczái hozzáférkőztek rokonuk testéhez és a szívást megkezdték...</p>
					<p>Kanut annyira kifosztatta magát, hogy mikor délben Holzknecht Poldi egy
                        jelentéktelen tőzsdei differenczia kiegyenlítése végett beállított hozzá:
                        kénytelen volt a megbizottat délutánra rendelni magához.</p>
					<p>Ez az eset jobban megzavarta, mint a szczénák az atyafisággal. Először
                        történt, hogy börze-ügynökének nem tudott pénzt adni. Fölindultan sietett el
                        hazulról. Egy pillanatra benézett a képviselőházba. Az első csoport, melyhez
                        csatlakozott, egy ismertnevű képviselő dolgairól beszélt, a ki játszott a
                        börzén s nem tudott fizetni. A társaság meg volt botránkozva a csúnya eset
                        fölött s Kanut elpalástolva felindulását, elitélte maga is a játékos
                        urat.</p>
					<p>A mint azonban a folyosó végén Apostol alakját látta feltünni, Kanut, a
                        szigorú biró olyan formát érzett, mint mikor suhancz korában elgombozta a
                        játékra való pénzt. Hirtelen kérdezősködni kezdett egy miniszter után, a
                        kiről tudta, hogy nincsen a házban... Aztán sebbel-lobbal elszelelt a
                        folyosóról.</p>
					<p>Röstelkedve e nagy emberhez nem méltó öntudat és viselet fölött: megfogadta
                        magának, hogy fölhagy a börzei megbizatásokkal. Addig, míg csak képviselő,
                        kaszinótag volt, megjárta. De most már itt az ideje, hogy véget vessen a
                        Holzknecht Poldival folytatott viszonynak. Gyanakodott ugyan, hogy nem ő az
                        egyetlen a minisztériumban, ki az aranyborjunak hódolgat titokban, de azért
                        belerögzítette a föltevésbe magát, hogy szerencséjét azon a téren nem keresi
                        többé.</p>
				</div>
				<div type="chapter">
					<head>XX.</head>
					<p>A míg Kanut a képviselőháztól gridi Biás Máté palotájáig ment: az imént
                        érzett röstelkedést valami nyomasztóbb érzés váltotta föl benne. A temetés
                        óta átélt izgalmak közt alig volt ideje magára gondolni. Csak most jött
                        világos tudatára annak, hogy ő tulajdonkép egy egyszerü, szegény, miniszteri
                        beamter, a ki, fizetésén kívül, mire sem számíthat. Bacsó Gergely halálával
                        dugába dőlt a terv, hogy ő a feketelápi uradalmat a püspökségtől bérbe fogja
                        venni. A mennyit az előbbi bérlő, annyit fizetett volna ő is. Ez a milyen
                        tisztességes üzlet, olyan hasznos is lett volna. Számított is erre a
                        haszonra. Az előkelő, nyilt háztartás költségei részben abból kerültek volna
                        ki.</p>
					<p>Eddig nem érezte a nagy háztartás terhét. Esztike csinos gombostűpénzt kapott
                        püspök nagybátyjától. Laczit a nagymama pénzelte. Ő neki magának bőven elég
                        volt a fizetése és a haszon, a mi papirokba fektetett apai örökségéből s a
                        szerencsés tőzsde-játékból származott.</p>
					<p>Jövőre más számítással és máskép kell élni. A nyilt háztartást nem szabad,
                        nem lehet föladni. Állása, összeköttetései utalták rá erre. Aztán itt a
                        huga, az eladó lányság legszebbik szakában - egészen boldoggá téve egy jó
                        társaság derült tónusa, finom kedvtelése és egy derék ifjú félre nem érthető
                        érzései által. Nem volt szabad őt kiragadni a körből, melyhez hozzá
                        akklimatizálódott. A mármaros-keszi csipke-rózsabimbó egy félév alatt
                        gyönyörű fajrózsává nyilott a budapesti talajban. Nem lehet azt többé
                        visszaültetni a mármarosi társadalom parlagi földjébe.</p>
					<p>A Bacsó-ház tehát nyilt, úri ház marad. A költségvetést azonban, a
                        reálitásoknak megfelelő alapra fektetve - a mennyire lehet, redukálni kell
                        majd. Példát fog szolgáltatni a pazarló, könnyelmü Bacsóknak, hogy mint
                        lehet okos számítással fentartani az ernyőt.</p>
					<p>Ha aztán Esztikét egy szép napon hazulról elviszik: akkor ő az ernyőt kissé
                        összébb huzza. A társaságnak eleget élt már ő; megpróbálja magának is élni.
                        Oh, nem troglodyt-életmódra készül. A fészekrakás munkájában fogja magát
                        újra megifjítni.</p>
					<p>Ez a gondolat elüzte tőle az anyagi törődések nyomasztó, rosz hangulatát. Oly
                        vidáman ment fel a Biás-ház lépcsőjén, mint képviselő korában akárhányszor,
                        mikor egy-egy átlegénykedett kaszinói éj után eljött apjának öreg barátjához
                        egy kupicza édes örmény pálinkára és egy huszonnégyórás kölcsön
                        kötésére.</p>
					<p>Az öreget ott találta a bank-irodába nyiló szobájában. A vén örmény
                        kordovánszin arczáról leolvasta Kanut, hogy megjelenése meglepetést s örömet
                        okozott. Ámbár az öreg ravaszkodni akart s igyekezett közönyös maradni. Mert
                        haragot táplált. Tervei voltak barátja fiával, mióta ez államtitkárrá lett.
                        Kanut azonban kitért Biás uram szándékai elől, mintha semmit sem tudna
                        felőlük, vagy mintha nagyon is tudna. Egy idő óta nem mutatkozott itt.</p>
					<p>Ám az öreg nem azért volt örmény, hogy ne legyen érzéke a diplomácziához. Ugy
                        üdvözölte Kanutot, mintha ez csak tegnap járt volna itt utóljára. A nagy
                        tapir-orr csalhatatlan szimata megérezte Kanuton, hogy mi járatban van,
                        mielőtt ez, nem sokat teketóriázva, előadta a látogatás czélját.</p>
					<p>- Oh, kérlek. Akármikor és akármennyit. A vén Biásra mindig számíthatsz
                        te.</p>
					<p>És egy sort írt egy papírlapra, megnyomta a villany-csengőt, s a falnyiláson
                        át az írást kiadta. A következő perczben bankjegycsomag súrolta a falnyilás
                        márványlapját.</p>
					<p>Mialatt Biás bankjegyeket számolt az asztalra, oly hangon, mintha hajóhidról,
                        vihar idején, matrózokat dirigálna, nagyokat kiáltott!</p>
					<p>- Mit szólsz a pétervári dologhoz? Éppen most olvastam. Kérlek, ez
                        borzasztó!... Az egész utczán végig, mindenütt nihilisták bombával kezükben!
                        Persze, hogy a szegény czár nem menekülhetett... Én nagyon sajnálom azt a
                        boldogtalant. Igaz, hogy egyszer úgy is meg kell halni, de így... A szegény
                        nagybátyád is, bizony hamar bevégezte. Oh, be kár is érte! Ha életben marad:
                        érsek, bibornok, talán pápa is lesz belőle!... Milyen kár, jó Isten!...</p>
					<p>A mint átadta a kért összeget Kanutnak, meghalkította hangját:</p>
					<p>- Te talán tudsz felőle, hogyan intézkedett a megboldogult a műkincsről, a
                        miket Fülöp idehozott hozzám? Meg voltak, tudod, egy kissé szorúlva.
                        Ilyesmi a legrendezettebb gazdaságban is előfordul néha, hát még a
                        hol...</p>
					<p>Észrevette magát, abban hagyta és közönyösen tette hozzá:</p>
					<p>- Nyolczvanezer forintot adtam rá. Százezernél többet megér. Akármikor
                        eljöhettek érte.</p>
					<p>Aztán látva Kanut nagy megütközését, másra vitte a beszédet és ismét a
                        hajóhidról kezdett kiabálni:</p>
					<p>- Egy pohárral az édesből! Van egy féléve, hogy nem kocczintottál az öreg
                        Biással. No - nem akar ez szemrehányás lenni. Tudom én, hogy az államtitkár
                        úr nem igen ér rá pálinkázni menni az öreg örményhez. De mégis...</p>
					<p>Ünnepélyes, pofaszakállas, fehérkeztyüs szolga hozta ezüst tálczán az
                        ivókészletet.</p>
					<p>A mint összeütögették a kristálypoharakat az asztalra tett, aranyozott
                        abroncsú hordócska fölött: ruhasuhogás neszelt elő az ajtószőnyeg mögül s a
                        félrevont függönyszárny bársonyrojtjai közt megjelent az egyik
                        Biás-kisasszony barna, piros arcza. Kanut megpillantásakor a fejecske
                        visszavonult. Biás úr azonban rákiáltott a visszaijedt szüzecskére.</p>
					<p>- Bejöhetsz, Leona. Jó barát van nálunk.</p>
					<p>És széthajtotta az ajtószőnyeg szárnyait.</p>
					<p>Kisült, hogy a függöny mögött ott rejtőzött mind a két kisasszony. Kikocsizni
                        indultak s búcsúzni jöttek az apától. Keztyüs kacsóikat bizalmasan tették
                        Kanut tenyerébe. A nagyobbik, azzal a fiús bátorsággal, mely az anya nélkül
                        felnőtt lányokat jellemzi, rátámadt Kanutra:</p>
					<p>- Nagyon kényessé lett, a mióta méltóságos. A multkor, mikor azt a nagy
                        beszédet tartotta: ott voltunk a karzaton. Huszszor is meglátcsöveztük. Még
                        éljeneztük is - a legyezőnk mögött. Volt is miért! Egyszer sem nézett
                        föl.</p>
					<p>És ugyancsak veregette hozzá napernyője végével a tölgyfa-parkettet. A
                        kisebbik leány nem szólt, csak kerekre nyitotta nagy, keleti szemeit, s
                        kedves duzzogással nézett föl Kanutra, ki mosolyogva mentegetődzött és
                        javulást igért.</p>
					<p>- No, béküljetek ki, szólt az öreg tréfás unszolással. Kocczintsatok, igyátok
                        ki a békepoharat.</p>
					<p>A kisasszonyok szabadkoztak. Pálinkát inni! Az kellene csak! Az öreg azonban
                        kiadott rajtuk, hogy bele-belekóstolnak néha az édes italba. A kisasszonyok
                        rettentőn szégyelték magukat. Kanut azonban kijelentette, hogy ez nem
                        pálinka, csak aféle házi, ártatlan nyalánkság. Ez megnyugtatta őket.
                        Ujjacskáik közé fogták a poharat s kalapos fejük kaczér megbillentésével,
                        kecses, trillázó kaczagás közt kocczintottak Kanuttal.</p>
					<p>De csak éppen megnedvesítették kicsi, duzzadt ajkaikat s aztán
                        kivillantották, nyalakodva, piros nyelvük hegyét, mint a czicza, mikor édes
                        tejet ivott... Kanut nem tudott közönyös maradni ez előtt a ránevető,
                        elegáns két gyerek előtt, a kik tele fecsegték fülét bohóságaikkal,
                        megkaczagtatták pajkos ötleteikkel. A szeme nedvessé lett már a sok
                        nevetéstől s vérmes természete úgy érezte magát e hunczutkodó, jókedvü
                        társaságban, mint a hal a vizben... Biás papa szőrös, nagy füléig piros volt
                        az örömtől, hogy kisasszonykáit és barátja fiát együtt látja ismét.</p>
					<p>Az inas jött jelenteni, hogy a fogat előállott. Mikor bucsúzás közben
                        kiderült, hogy a leányok is, Kanut is Budára mennek át: az öreg Biásnak az
                        az ötlete jött, hogy vigyék a leányok Kanutot magukkal. Leonának tetszett az
                        indítvány.</p>
					<p>- Jó lesz. Elviszszük a miniszteriumig... ha ugyan ő méltósága engedi magát
                        általunk vitetni.</p>
					<p>Engedte bizony. Az államtitkár ebben a rég nem érzett, legényes hangulatban
                        vígan ült be a fogatba, a nagyobbik lány mellé. A kisebbik leány, Hajnalka,
                        velük szemben foglalt helyet... Biás papa az ablakból úgy nézett a kocsi
                        után, mintha már a templom felé látná azt robogni. Örömében még egy nagyot
                        húzott az édes, piros szeszből s aztán sietett a tőzsde-biróságba, a hol ő
                        volt az egyik elnök.</p>
					<p>A kocsizó társaság jókedve csakhamar megcsappant. Az utczán, a
                        nyilvánosságban kihült az a vidám tűz, mely odafönn a szobában mindnyájukat
                        fölmelegítette. Azokból a sűrű üdvözlésekből, a mikkel a képviselőházból
                        kiözönlő csoportok Kanutot köszönték: egyszerre megértette a két
                        kisasszony, hogy ők egy nagy embert visznek kocsijukon. Ez a tudat nyomta
                        is, büszkévé is tette őket. Feszesen, majesztózusan ültek s a világért nem
                        nevettek volna.</p>
					<p>Ebben a hideg, erőszakolt tartásukban Kanut többé nem találta őket
                        szeretetreméltó, pompás gyerekeknek. Az affektált komolyság rosszul illett e
                        gödrös állakhoz, e szikrázó, élénk szemekhez s ezekhez, az alacsony
                        homlokba kaczéran hulló froufroukhoz. Kanutnak, a mint így kikeményítve
                        látta a két, bohó gyereket, hogy, hogy nem, eszébe jutott egy
                        soubrette-szinésznő, a ki egyszer, szükségből, Stuart Máriát játszotta
                        Mármaros-Kesziben. Az is ilyen furcsa feszességgel adta a királynét.</p>
					<p>A mint kikanyarodtak a váczi-utczából: Esztikével s Veronnal találkoztak a
                        sarkon. Kanut nem vette észre őket, csak a lányok, a kik a kocsiból
                        kiköszöntek új barátnéiknak. Kanutot, maga sem tudta miért, bosszantotta ez
                        a találkozás, de még inkább az, mikor Leona el kezdte mesélni, hogy két
                        évvel ezelőtt mint vettek órákat az angol nyelvből Verontól s mint szöktek
                        meg az órák elől, mikor ráuntak a tanulásra s nem végezték el a feladatokat.
                        Alig várta Kanut, hogy a miniszterium kapujában leszállva, megköszönhesse a
                        nők szivességét. Mikor fölment a miniszterhez, olyan szánom-bánom-félét
                        érezett a fölött, hogy szürkefejű, komoly ember létére ezzel a két
                        ugrifüles leánynyal, mint valami benfentes, nyilvános udvarló, mutogatta
                        magát.</p>
					<p>Más valakit is boszantott az eset. A Veron bosszúsága azonban inkább fájdalom
                        volt. Mikor Kanutot együtt látta a Biás-lányokkal: eszébe jutott, hogy,
                        mielőtt Esztikét Arcóba kisérte, már hallott valamit, hogy a milliomos Biás
                        házánál nagyon szivesen látott vendég Kanut. Akkor ez a hir nem érdekelte
                        őt. Később elfeledtették az impressziók, a miknek Kanut közelében
                        átengedte magát. Most ez a hir, mint valami észre nem vett, régi seb,
                        fölujult és fájdalmat okozott.</p>
					<p>Ezzel az eltitkolt fájdalommal szivében - kisérte Esztikét a váczi-utcza
                        boltjaiba s mialatt izlésével s tapasztalataival segítségére volt a
                        bevásárlásoknál: megsebzett, panaszkodó szivét erős, büszke értelme azzal
                        torkolta le: Mi közöd hozzá? Mi vagy te? Félig komorna, félig társalkodónő.
                        Annál rosszabb rád nézve, ha többnek hitted magadat. És még rosszabb is
                        lesz, ha véget nem vetsz e kétes helyzetnek. Nem az a te hivatásod, hogy
                        szegény rokon czímen edd kenyerét előkelő atyafiságodnak és még hozzá
                        fizettesd is magad. Arcóban még megjárta: ott félig ápolónő, félig anya
                        voltál egy beteg gyermek oldalán. De itt, Budapesten nincs többé szükség
                        rád. Menj dolgodra. Eredj vissza az iskolába. Ott a helyed, nem itt...</p>
					<p>Esztike, a boltjárás, bevásárlás, fizetés lázában észre sem vette barátnője
                        arczán az önmagával elégületlen, fellázadt kedély rosszul titkolt küzdelmét.
                        Csak mikor hazafelé indultak, tünt föl előtte Veron szótlansága. Félig
                        gyermek volt még, de már a nő finom érzékével fölruházva. Már sejtelme volt
                        ama hirtelen támadó, hideg felhők felől, mik át-átsuhannak egy szerető nő
                        lelkén és elborítják azt sötét árnyékukkal... Nem tudta, hogy Veron szeret,
                        nem tudta, hogy mi fáj neki, mégis értette ezt az elborulást és fiatal,
                        sugaras kedélye egész melegségét rábocsátá Veronra, hogy e szomoruságot
                        fölengesztelje... És mi ne sikerülne a jó szivnek és az ifjúságnak! Veron
                        nevetett barátnője kedves bohóskodásain... De ugyanekkor már föltette
                        magában, hogy délután szólni fog Kanutnak s a hó végével elhagyja a házat.
                        Ez az elhatározás volt az, a mi nyugalmát, kedvét visszaadta...</p>
					<p>Kanut nem volt meglepődve, mikor Veron kijelenté, hogy feladatát, a mire a
                        mult őszszel vállalkozott, befejezettnek gondolja s azt hiszi, hogy nincs
                        többé szükség rá. Egyenesen, nyugodtan állt Kanut előtt, mint a ki egy-egy
                        szerződéses állapotot fölmond s a felelet felől nincs semmi kétsége. Kanut
                        leültette, ő maga állva maradt s egy összehajtott táviratot dugott a
                        zsebébe. A táviratban Fülöp tudatta, hogy útban van Budapestre. Kanut
                        hivatta. A minisztertől jövet sürgönyzött Váregyházra. A műkincsek dolga nem
                        hagyta nyugodni.</p>
					<p>Mikor Veron, váratlanul belépve hozzá, tudatta véle elhatározását, egy
                        pillanatig arra gondolt, hogy Veron talán tud valamit a ház anyagi
                        helyzetéről és attól fél, hogy teherré vált. De nyomban érezte, hogy e
                        föltevéshez hamis úton jutott. Más ok után kutatott és azt hitte,
                        megtalálta.</p>
					<p>El akar távozni - gondolta Kanut - el akar távozni, mert büszkesége nem tűri,
                        hogy oly helyzetben éljen, a mely nem ró reá határozott kötelességeket, a
                        miknek teljesítése jogczimet adjon a családban elfoglalt álláshoz.</p>
					<p>Kanut tudta, hogy Veron tavasz óta készen tartja tanítónői oklevelét,
                        bizonyítványait, hogy reflektálhasson az első, hozzá illő, üres állomásra.
                        De erre alkalom még mindeddig nem nyilt. És nem nyilott most sem. Veron nem
                        tudta, hova megy, ha innen távozik. A czél csak az volt, hogy ne legyen itt
                        többé.</p>
					<p>Kanutnak magának is az volt a terve, hogy ha a váregyházi Bacsók zavaros ügye
                        valamikép rendezve lesz s ha a nagymama segítségével a háztartás az új
                        állapotnak megfelelő mederbe jut: beszél a kultuszminiszterrel s kieszközöl
                        Veronnak valami jó helyet. És majd, ha visszaadta neki korábbi
                        függetlenségét: csak akkor fog hozzá úgy közelíteni, mint férfi szokott a
                        nőhöz, a kiről esze, ízlése, ösztönei, érzése azt mondják: ez az, a kivel
                        együtt kell égned, hogy egymás tüzében, lángjában összeforrjatok egy egész
                        életre.</p>
					<p>Addig, míg Veron az ő házánál van, ő rá nézve megközelíthetetlen. Éppen mert
                        nagyon közel van. Megsértené Veront, megalázná önmagát és a háza méltóságát:
                        ha azokat a pillanatokat, a mik alatt, véletlenül, magukra, négyszemközt
                        vannak, egy türelmetlen széptevő mohóságával titkos udvarlásra használná föl
                        alkalomnak.</p>
					<p>Semmit sem árult most sem el abból, a mi lelkében rejtőzött. Meg volt
                        győződve úgy is, hogy Veron megérti őt, mint ő megérté Veront. Egész
                        egyszerüen szólott a leányhoz:</p>
					<p>- Ne mondja, kérem, hogy önre többé nincs szükség. Ez így nagyon rideg.
                        Mondjuk úgy, a hogy gondolja. Ön vissza akar térni a független állásba, a
                        mit kedvünkért elhagyott. Nincs jogunk hozzá, hogy ebben önt
                        megakadályozzuk. Azt pedig tudjuk, hogy nem azért akar elmenni, hogy
                        elhagyjon és elfeledjen minket. Csak egy kérést engedjen meg, Veron. Ne
                        menjen azonnal.</p>
					<p>Veron érezte, hogy ez nem a forma kedvéért való marasztás. Kitalálta, mire
                        gondol Kanut.</p>
					<p>- Nem, nem azonnal. A míg a nagymama föl nem kél, nem fogom elhagyni.</p>
					<p>Aztán, hogy ne úgy tünjék föl, mintha csak ez az irgalmassági cselekedet
                        tartaná őt vissza, hozzá tette:</p>
					<p>- De különben is várnom kell, míg valami állás kinálkozik.</p>
					<p>- E felől nyugodt lehet. Az az én kötelességem, hogy az állomásért, a mit
                        miattunk elhagyott, kárpótolva legyen.</p>
					<p>- Nem lehet szó kárpótlásról, mert azt az állomást elhagytam volna akkor -
                        úgyis.</p>
					<p>És mint a ki egy oly megaláztatásra gondol, melynek emléke is föllázítja
                        vérét, szűz homloka fehérségéig láng borította el...</p>
				</div>
				<div type="chapter">
					<head>XXI.</head>
					<p>Kengyel Valér, a hirlapiró, albérlője volt a vén Bacsó Péternek. Azt a szobát
                        lakta, a mely üressé vált, mikor Veron, a mult év őszén, délre utazott Bacsó
                        Esztikével. Az öreg ember, ki a családot úgy tekinté, mint «az előitéletes
                        kor egy ostoba nyügét», hogy magára maradt: úgy érezte magát, mint egy olyan
                        magános maczkó, a ki megszokta, hogy másod magával lakjék egy ketreczben.
                        Nem volt inyjére, hogy egyedül maradt. Albérlőt fogadott; egy fiatal embert,
                        a kivel már régen összebarátkozott.</p>
					<p>A leányával nem törődött többé. Azelőtt se volt rá valami nagy gondja.
                        Közönyösen látta maga mellett felnőni meghalt felesége egyetlen gyermekét.
                        Hogy miképen és mivé nőtt fel ez a leány: alig tudott róla. Szépségével nem
                        törődött, okosságát észre sem vette, jósága iránt érzéketlen volt. Mikor a
                        politikai kalandorság hányatásai, meg az idő úgy összetörték már, hogy föl
                        kellett hagynia a csavargó, «ma itt, holnap ott» élettel: mint az
                        időjárásban kifáradt, vén vadkan egy félreeső, sűrű bozótban, úgy vonult meg
                        Budapesten. A gyermek, a kivel együtt bolyongott, itt serdült fel hajadonná.
                        A meghalt anya szelleme őrködött-e fölötte, vagy, a mi egyre megy, az attól
                        öröklött jó hajlamok belső ösztönzése volt utmutatója: elég az, hogy a
                        czinikus, mogorva, vén apa mellett komoly, tiszta értelmű, lelkében erős, de
                        szivében gyöngéd, szép szűzzé fejlődött. A mellett, hogy rendben tartotta a
                        semmivel nem törődő, fanatikus apát s megóvta azt a rohamos elzülléstől: az
                        élet egész komolyságával ismerős, számító fő előrelátásával gondoskodott
                        saját jövőjéről.</p>
					<p>Mikor kezében volt a tanítónői diploma s a kitartó munka e gyümölcsét
                        fölmutatta atyjának: azt hitte, hogy a munka dicsőítésében megőszült
                        szocziálista-apa bántó, de megszokott közönye fölenged egy pillanatra és
                        megdicséri őt. Biz’ ebből semmi sem lett. A munka fanatikusa vállat vont és
                        rámorgott a diplomára.</p>
					<p>- Minek az? Butákat nevelni egy ostoba rendszernek. Tanítani a szolgaságot, a
                        filiszterek morálját, a szenteskedők erényét, a vaskalaposok tudományát!
                        Ostobaság az egész!...</p>
					<p>Mikor Veron a főváros egyik leányiskolájába akart volt bejutni: kérte apját,
                        hogy kisérje el az iskolaszék tagjaihoz. Ezt azért tette, mert hallotta,
                        hogy a tanügybarátok egynémelyikénél túlon-túl meleg fogadtatásban szoktak
                        részesülni a szavazatkérő fiatal tanítónők. Apja kereken megtagadta
                        kérését.</p>
					<p>- Mit? Azt akarod, hogy ott kuncsorogjak azoknak a filisztereknek az
                        előszobáiban, a kiket eddig ütöttem, leszidtam? Jobb, ha eltagadod, hogy én
                        vagyok az apád. Könnyebben czélhoz jutsz. Aztán, a hogy én ismerem ezeket a
                        jómadarakat, szivesebben látnak, ha egyedül mégysz, mint másodmagaddal.
                        Annyit mondhatok, hogy ha megakarod őket nyerni, hagyd itthon a büszkeséged.
                        Mert, tudd meg, hogy a filiszter ingyen semmit nem ád.</p>
					<p>Veron elfordult a roszszájú öregtől. Egyedül járt szavazatok után. Egy óra
                        sem mult el, mikor már visszatért. Utoljára Zányi Gábornál volt. A gróf
                        százszor többet törődött verseny-istállójával, mint Budapest összes
                        tanintézetével. De vagyonára, nevére, állására való tekintetből belevitték
                        az iskolaszékbe. Veron alig volt nála néhány perczig. Mint a kit kergetnek,
                        úgy sietett haza. Fátyolát mélyen lehuzta arczába. Ahányszor útközben
                        ismerőssel találkozott, még inkább meggyorsította lépteit, hogy meg ne
                        szólítsák. Érezte, hogy - ha felnyitja száját, felindulása sirásba fog
                        kitörni. Otthon egész nap nem beszélt apjával, ki - látva a leány kisírt
                        szemét, sápadt arczát - egy darabig forgó szemekkel sétált a szobában, aztán
                        elment a «Makk hetes»-be és a mi vele ritkán esett meg: késő éjjel, bekapva
                        jött haza.</p>
					<p>Harmadnapra Veront megválasztották. A nem várt siker őt lepte meg leginkább.
                        Első gondolata az volt, hogy nem fogadja el. És úgy is tesz, ha sértett
                        büszkesége szavára hallgat egyedül. De a nyomorúság, mely évek óta néma,
                        titkolt vendég volt a háznál: így, tél elején, rendesen nagyon is hangosan
                        kiabált ki a vékonyan fűtött szobák hideg sarkaiból. Erre hallgatott most és
                        azzal beszélte le föllázadt önérzetét, hogy ez állás tisztessége fölötte áll
                        az emberek tisztességtelen voltának, a kik azzal rendelkeztek.</p>
					<p>De csak egy évig maradt meg a helyén. Egy iskola-ünnepélyen megismerkedve
                        Bacsó Kanutékkal s később összebarátkozva Esztikével - készséggel szegődött
                        mellé kisérőül, mikor ez délre ment. Apja most tanusított életében először
                        érdeklődést lánya dolga iránt. Ezt pedig úgy mutatta ki, hogy epés dühének
                        egész fekete záporát ráereszté Bacsó Kanutékra. A kálvinista Bacsók régi
                        gyülölete beszélt az öregből a katholikus Bacsók ellen, a kiknek őse
                        Karaffa-korában, az eperjesi piaczon szemük közé nevetett a vesztőhelyen
                        átkozódó, kálvinista atyafiainak, a kik után jószágokat örökölt.</p>
					<p>Veron szokva volt atyja indulatos kitöréseihez, ez a vérgyülölet meglepte őt
                        mégis. De szándékát nem másította meg. Azzal vált meg apjától, hogy keresete
                        felére, mint eddig, ezután is számot tarthat. Bacsó Péter tiltakozott. Nem
                        fogad el olyan pénzt, a mely Bacsó Kanut kezén ment keresztül.</p>
					<p>És visszautasította az első pénzküldeményt, melyet Veron Arcóból küldött
                        volt. Egy óra mulva már megbánta tettét. A nyomorúság, melyet Veron
                        jelenléte korlátozott, enyhitett: most falhoz szorította az elhagyott öreget
                        és megtörte makacsságát. Elment a postára és kivette az utalványt. A
                        bankjegyeket előbb leköpte s aztán összegyürte s úgy dugta zsebébe. Azon az
                        éjjelen ismét beborozva került haza s zavaros fővel éjfél utánig ült
                        albérlője ágya szélén, akadozó nyelvvel szidva a pápista Bacsókat, a kik az
                        ő becsületében gázolnak...</p>
					<p>Az albérlő, Kengyel Valér türelemmel hallgatta a boros öreg
                        nyelvbicsaklásait. Ezt a vén fecsegőt ő nagyra becsülte, de nem a becsülés
                        szokott értelmében. Kengyel a számító egoisták közé tartozott, a kik minden
                        velük érintkező embert kizsákmányolnak a maguk hasznára. Az öreg Bacsó,
                        ránézve, igen kihasználható, becses objektum volt. Világlátottsága,
                        encziklopédikus ismereteinek rengeteg volta, nyelvismeretei,
                        zsurnalisztikai tapasztaltsága hasznossá tették rá nézve az öreget. Egy
                        egész bánya volt ez az ultra-vörös filozófus, bánya, a mit Valér kedvére
                        aknázhatott ki.</p>
					<p>A ki látta utczai sétákon, kávéházakban, bormérésekben ezt a kifogyhatatlan
                        bőbeszédűségű öreget, a mint a népgyűlések öblös hangján és széles
                        deklamácziójával beszélt állandó kisérőjének, Valérnak: azt gondolta
                        magában: - íme, egy illedelmes, jó gyerek, a ki tisztelettel és ásítás
                        nélkül tűri a vén apa darálását.</p>
					<p>Kengyel azonban nem a «jó gyerek» türelmes füleivel, hanem az élelmes,
                        szemfül zsurnaliszta éhes tudvágyával hallgatta a vén czimborát. Sok
                        földet berepült ez az öreg vészmadár, míg szárnyai bírták; sok dolgot
                        látott, sok rejtett mélységnek nézett fenekére. Annyit látott, annyit
                        tapasztalt, annyit tudott: hogy Kengyel Valér szinte belevénült a rémséges
                        tapasztalati tudás meghallgatásába. Csak egyet nem tudott az öreg: megélni
                        abból, a mit tud. Kengyel Valér jobban értett ehhez. Neki haszna volt az
                        öreg tudásából. Játszva, őgyelgés, korcsmázás közben megtanult tőle angolul
                        és oroszul. Anekdotáit, mint érdekes visszaemlékezéseket dolgozta föl
                        alkalomnak adtán. A szenvedélyes, forradalmár lélek haragos felbuzdulásait,
                        kikelését a kormányrendszerek és társadalmak ellen följegyezte, feldolgozta
                        s maga is meg volt lepetve, mily eredeti, kegyetlenül határozott, vakmerő és
                        jól irányzott sortűz gyanánt ható, mindent leterítő kritikai érvelés
                        nyilvánul azokban a nyom nélkül szétfoszló gondolatokban, a miket az öreg
                        csak úgy kifújt magából, mint a hogy az erősen fűtött gőzgép kifújja a
                        felesleges gőzt. Kengyel Valér kisebb, politikai s társadalmi tanulmányokat
                        írt, a miknek vad erélye, éles logikája, bámulatos eredetisége és erősen
                        vörös tónusai kiríttak ugyan a mi politikai, napi irodalmunknak erős,
                        forradalmi allüröktől ment hangjából: de érdekessé tették irójukat s
                        olvasottakká dolgait.</p>
					<p>Az öreg maga olvasta legnagyobb gyönyörrel «a tanítvány» czikkeit s
                        beleszerelmesedve saját beszéde visszhangjaiba: nagyra volt «a fiúval», a ki
                        őt meglopta s a ki az ő tollaival díszelgett, hivalkodott a budapesti
                        forumon.</p>
					<p>Elhatározta, hogy a maga módja szerint, kiképezi Kengyel Valért.
                        Engesztelhetetlen lényének egész ádáz haragját, a «rothadt világ» ellen,
                        átörökíti e fiatal emberre. Veszedelmet nevel a filiszterek nyakába. A dolog
                        könnyen fog menni, mert a fiú már is szépen tud gyűlölni. Rászületett
                        erre.</p>
					<p>Csakhogy a tanítvány egész más módon gyűlölte a rothadt társadalmat, mint az
                        ő mestere. A czinikus öreg vad haragjában volt valami az ótestamentomi zsidó
                        próféták átkozódó fölindulásából. Ő is, mint azok, kétségbeesve és
                        magánkívül - amiatt, hogy szavai pusztába hangzanak: megátkozta korát. De
                        még ebben a dühös elragadtatásban is bízott abban, hogy eljön majd a jobb
                        kor.</p>
					<p>Valérban nem ez az önzetlen gyűlölet, nem a világjavító rajongás tehetetlen
                        haragja dolgozott. Az ő gyűlölködése egészen szubjektív, magán gyűlölet
                        volt. Az bántotta, hogy nem ülhetett azok közt, a kik az élet
                        villanyvonatának első és második osztályáról szóló jegyekkel utaztak. Az
                        fájt neki egyedül, hogy ő csak a vegyes vonaton és ott is csak a harmadik
                        osztályon utazik. Szeretett volna jó társaságban, tele tárczával gyorsan és
                        akadály nélkül utazni életének czélja felé. Gyorsan és komfort-tal utazni;
                        elsuhanni az apró, jelentéktelen állomások mellett és csak nagy és fényes
                        stácziókon tartani pihenőt. E helytt az volt a sorsa, hogy egy zsúfolt,
                        lassú, hitvány vegyes-vonaton szorongott mindenféle söpredék nép közt,
                        nyomorúságos, kis állomásokon, tűrve a hosszú, hiú várás gyötrő unalmát. Ez
                        elkeseríté. Gyűlölettel nézett a villámvonat után, mely nem akarta
                        fölvenni. Lelkéből kivánta, hogy felforduljon és utazói összetörjék
                        magukat. Persze, ha sikerült volna felkapaszkodnia: megbecsülte volna ő a
                        kiváltságosak fényűző vonatát. Sőt derék, helyre utitárs lett volna ő
                        ottan. Ösztönei, vérmérséklete, igényei, mind oda utalták s nem a «vegyes»
                        kompánia közé.</p>
				</div>
				<div type="chapter">
					<head>XXII.</head>
					<p>Valért anyja, egy szép, ideges, szívbajos nő, elkényeztetett úrfinak nevelte.
                        Tizenhat éves korában még a mamája keze választotta haját homlokán kétfelé s
                        kötötte meg nyakkendője csokrát. Egy úrficskájába belebolondult anyán kívül
                        még egy zongora-tanítónő és egy házi mamzell kényeztették a fiút. Puha, női
                        kezek czirógató bánásmódja alatt kényes, lágytermészetté puhult ő maga
                        is.</p>
					<p>Gyermekkora egyetlen férfiismerőse: a magántanár is, a ki otthon iskolázta,
                        úgy bánt az ideges, halvány úrfival, mint egy átöltözött, finnyás
                        kisasszonnyal. Cornélius Nepost bonbonok közt vétette be véle s az ábrázoló
                        mértant csokoládészeletekkel illusztrálta előtte.</p>
					<p>Abban a korban, mikor a fiúnak pajtások kellenek, a kikkel az iskolapadban
                        leczketudásban, a mezőn pedig hunczfutkodásban, erőben versenyezzék - korán
                        hozzá törve így magát az élet eszményi és fizikai versenyéhez: Valér
                        czimborái: mamája, angóra macskája, a zöld kakadu s a komorna voltak.</p>
					<p>Ebben a környezetben simává és hajlékonynyá puhult benne minden. Kölyök
                        korában a fiúság édes, szilaj ösztönei helyett nőies bágyadtság,
                        szenzitivség nyilatkozott benne. Addig óvták széltől, a nyilvános iskolák
                        kényelmetlen padjaitól, rossz levegőjétől: míg elselymesedett s ellágyult
                        egészen. Értelme azonban, az ostoba nevelés daczára is, - jól fejlődött. A
                        koponyája nem puhult el. Ideges volt, mint egy leány, de eszes, mint az
                        ördög.</p>
					<p>Egy este anyja migrainről panaszkodott. A fiú úgy volt már szoktatva, hogy
                        mikor a mama migrainjét emlegeti: hagyja őt magára és vonuljon
                        szobájába.</p>
					<p>Ez a sűrűn fellépő migrain különös egy betegség volt: szeszélyes és követelő.
                        Egyszer azt kivánta, hogy megkocsikáztassák, másszor, hogy gyalogsétára
                        vigyék, majd meg hogy zárt szobában gyógyítsák. De kocsiban, sétán, szobában
                        - egyedül kívánt lenni mindig. Legalább Valér azt gondolta, hogy ha ő nincs
                        a beteg mama mellett: úgy nem lehet ott más sem. Hitt a migrainben és
                        sajnálta a mamát.</p>
					<p>A legutolsó migraines estén a betegség még a mamzelt sem tűrte közelében.
                        Valér óvatosan csókolta meg anyja fehér arczát, nehogy ez érintéssel is
                        fájdalmat okozzon. Azután lefeküdt.</p>
					<p>Jóval éjfél után arra virradt föl, hogy a mamzell egészen festetlen,
                        kréta-szinű képpel, hiányos fogsorral, egy szál fehér szoknyában és égő
                        gyertyával ágya előtt áll, karjánál fogva rázza s a szaladástól,
                        megrettenéstől ziháló mellel kiáltoz:</p>
					<p>- Jőjjön, édes Valér! Jőjjön a madámhoz. Nem tudom, mi történt, de félek;...
                        Siessen, kérem. Legyen készen rá, hogy veszélyben látja őt... Istenem,
                        irgalmazz!</p>
					<p>Valér anyjához rohant. Fekve találta egy rendkívül széles, alacsony divánon -
                        debardőr jelmezben: csipkés, selyem nadrágban, bársony-mellénykében,
                        trikó-harisnyában, pillangós czipőben. Mellfűzője föl volt nyitva, keztyűs
                        két tenyerét egymásra fektetve nyomta szive fölé. A csupasz mellre
                        összehajtott, vizes törülköző tapadt... Itt volt a zongora-tanítónő is -
                        olasz apródnak öltözve, vérvörös trikóban, fekete zekében, strucz-tollas
                        barettában és friss áztatású törülközőt facsart a mosdó-edény fölött... A
                        fekvő debardőr fejénél egy idegen férfi állott, az orvos, frakkban, fehér
                        nyakkendősen, a hogy a bálteremből egy eszeveszett keringő forgatagából
                        kiragadták. Ott állott a beteg fejénél, a kit nem ismert, a kiért, mert
                        hivatása rótta rá, ott hagyta az álarczos bált. Most, megtéve a magáét, a
                        digitális hatását leste, nem igen sok reménynyel.</p>
					<p>A debardőr, szegény, már nagyon oda volt. Párnákkal feltámasztott felső
                        testét meg-megrázta egy konvulzív roham. A rizspor alatt kékbe kezdett már
                        átmenni az arcz fakó szine. A beteg szív roncsaira a halálos kór az utolsó,
                        szétzúzó ütéseket mérte.</p>
					<p>Fiához akart szólani a beteg, de hangja már nem volt. Valér, a mint így látta
                        anyját, e rikító, frivol rongyokban haldokolva, szégyentől és fájdalomtól
                        egyaránt lesújtva rogyott oda mellé. A mint a rámeredő arcz fölé hajolt: a
                        búcsúzó anyaszeretetet látta e tágra nyitott szemekben... A levegő után
                        kapkodó nyitott szájból pedig a czigaretta-füst szaga s a pezsgő savanykás
                        gőze csapott föl arczába.</p>
					<p>Félóra mulva halott volt a debardőr. A frivol kalandot, a mit a fia mögött
                        űzött: egy élettel fizette meg. A táncz izgalma, a pezsgő tüze, a cabinet
                        particulier kicsapongása: megtámadták, tönkretették az ideges nőnek már
                        régóta beteg szivét.</p>
					<p>Valér a temetés után egész halom, anyjához intézett levelet talált egy
                        szekrényfiókban. Ezek még többet árultak el, mint a debardőr-ruha - abban a
                        szörnyű perczben. A levelek arczába kergették a vért Valérnak. Megtudta
                        belőlük, hogy a nőt, a kit anyjának hívott, egy csomó férfi szemtelenül
                        tegezte.</p>
					<p>A tizenhat éves fiú, ki - lányos elszigeteltségben nőve föl - alig sejtett
                        még valamit a nőnek a férfihoz való viszonyáról: egyszerre sokat megtudott.
                        E levelek fölnyitották szemét. A szerelem, a miről szűzies képzelete, mint
                        valami tündérmeséről, úgy álmodott néha: utálatos, kendőzött alakban, mint
                        piszkos, czéda mesterség jelent meg előtte... És e mesterséget az ő anyja
                        űzte...</p>
					<p>Az egyik levélben ő róla is volt szó. E levelet előbb írták, mint a hogy ő
                        megszületett. Egy haragos ember írta, kijelentve, hogy elég volt a tréfából;
                        az apaságot nem akczeptálhatja, de tekintettel «a váratlan malheurre», ezer
                        forintot küld. Az ezer forintos levél alá «Bacsó Lajos» név volt írva... Ez
                        volt tehát az ő gyanítható apja. Tehát hazugság volt az az egész mese, a
                        mivel őt annyiszor áltatta. A komoly, éltes apa, a ki meghal neje karjai
                        közt, mielőtt fiát látná, a kire régen vár... Nem, az ő apja nemcsak nem
                        várta őt, de tudni sem akart felőle és a kétségbevont apai kötelesség alól
                        kivonta magát egy marék bankjegygyel.</p>
					<p>Valér elégette a leveleket. Hamuvá égett azokkal ifjúsága minden illuziója.
                        Nem maradt meg számára még az a bús vigasz sem, a mi a szüleiket vesztő
                        árvák lelkét betölti: nem tudta gyászolni anyját. Ha rágondolt: nem tudta
                        máskép maga elé képzelni, mint debardőr-nadrágban, dohányfüstöt s borszagot
                        lehelve... Ezek az utolsó benyomások és azok a szemérmetlen billet
                        doux-k lehetetlenné tették, hogy átadja magát gyermeki szíve bús
                        megindulásának. Csak szégyent érzett és feledni óhajtott.</p>
					<p>Anyja halála után egyideig együtt lakott a mamzellel, de nagy
                        megkönnyebbülést érzett, mikor anyja szégyenének ez az élő tanuja állomást
                        vállalt s őt magára hagyta. Ekkor kereste föl Valért egy fiatal férfi, úgy
                        mutatva be magát, mint meghalt anyja egykori barátját. Nem hazudott.
                        Csontaházy Adorján volt az, a kit az a boldogtalan nő a sok, hamar változó
                        «barát» közt leginkább szeretett.</p>
					<p>Csontaházy versíró volt: divatos csalogánya az éjszakáknak, azoknak a
                        budapesti éjszakáknak, a miknek légszeszláng világította félvilágosságában
                        a nagyváros éjilepkéi villogtatják selyem szárnyaikat s a mikben estétől
                        hajnalig, annyi finom és durva bűn, annyi fizetett és lopott gyönyör, annyi
                        őrültség és aljasság esik meg. A budapesti éjek csalogánya ott csattogtatta
                        érzéki buja dalait egy, csak titokban olvasott budapesti lapban, mely a
                        szórakoztatás és gyönyörködtetés czímén hathatósan kezükre dolgozott a
                        nagyvárosi csáboknak, az alkalomszerzőknek és a kétes szalonoknak.</p>
					<p>Mikor Csontaházy Adorján összegyűjtötte gerinczagynak szóló dalait és kiadta
                        őket egy kötetben: a bukott szerelem lyrájával magába bolondította Budapest
                        valamennyi olvasni tudó, könnyelmű Phrynéjét.</p>
					<p>Valér anyja is odalett e könyvtől. Boldogtalan mesterségének szégyelt
                        aljasságát látta e műben oltárra helyezve, a poézis csinált virágaival
                        elhalmozva, dicsőítve. A «költő» végigszeretkezvén az egész budapesti
                        félvilággal, Valér anyjával is ismerkedést kötött.</p>
					<p>Hogy meghalt ez a nő, az üreslelkű, hazug verselő, talán azért, mert az anya
                        öleléseinek emléke hangulatot keltett föl benne a fiú iránt, talán, mert
                        maga is fattyúgyerek lévén, vonzódott a hasonszármazású, elhagyatott iránt:
                        a pártfogó barát szerepét vette föl szeretője árvájával szemben. El akarta
                        Valérral hitetni, hogy plátói vonzalmat táplált anyja iránt. Valér
                        szivesebben hitte volna ezt, mint az ellenkezőt, de nem tudott ily érzelmet
                        föltenni a léha rímelőben, kinek dolgai felől megtudott egyet-mást.</p>
					<p>Szükségből mégis elfogadta a rátukmált barátságot s a «költő» mentorkodása
                        mellett lépett ki gyermekkori kalitkájából a nagy nyilt életbe.</p>
				</div>
				<div type="chapter">
					<head>XXIII.</head>
					<p>A mentor bevezette pártfogoltját az «irodalomba» s a «társaséletbe». Az
                        irodalom egy ablakmélyedés s egy nagy ovál-asztal volt egy belvárosi
                        kávéházban. Itt kávéztak, füstöltek, olvastak, lebzseltek az iró-czéhnek
                        ama legényei, a kikből soh’se válnak mesterek - bámultatva magukat a még
                        egészen zöld kölyök-irók, a czéh süldői, inasai által s szidva ezekkel
                        együtt a kontár, mihaszna, buta mestereket s a zagyva lármába és e sűrü
                        füstbe belészólaltatva határtalan becsvágyukat, czigányos életkedvüket,
                        követelő panaszukat, vakmerő reményeiket.</p>
					<p>Valér ebben a füstös, zajos kávéházi zúgban megtanulta a tekintélyek
                        megvetését, a pálinkázást, az óriások nyelvét, az élet czigányos fölfogását
                        s a hitelbe mulatást.</p>
					<p>Az irodalom tetszett Valérnak, a társas élet sehogy sem. A «társaság», a hová
                        a mentor vezette, visszatetszett neki. Volt elég oka rá. Valér még soha sem
                        lélegzett igazán jó társaság, hamisíttatlan tisztesség athmoszférájában. Nem
                        tudta, hol van, milyen az? Legfölebb csak negativ fogalma volt a felől. De
                        azzal menten tisztában volt, hogy mentora társasága alul van a
                        feddhetetlenség, a tisztesség nívóján.</p>
					<p>Megfordultak olyan családi körökben, a hol valóságos apa, anya s gyermekek
                        léteztek, s a hol még sem emlékeztetett semmi a családra; a hol úgy éltek,
                        mint valami vasúti váróteremben, hol mindig jönnek, mennek és senki sem
                        tudja, hogy a másik honnan jött, hová megy, miben jár?... Megfordultak
                        szalonokban, a hol az úrnő pamlagon fekve fogadta őket, délben is álmos
                        szemmel, fűző nélkül, körmeit vájkálva s megengedve, hogy a lábáról lehullt
                        papucsot a vendég keze igazítsa vissza. Voltak műtermekben, a hol a garçon
                        hálószobák képei készülnek s mindenütt ugyanazokat a lomposruhájú,
                        ruhátlanul pedig vánnyadt, sárgabőrű modelleket találták. Álldogáltak a
                        szinházak oldalbejáratánál s várakoztak a kar hölgyeire s vitték őket
                        vacsorálni.</p>
					<p>Ezekben a társadalmi körökben, a mentor kedvéért, mindig szivesen látták
                        Kengyel Valért. De a fiatal embert, bár nem volt oka magát sokra értékelni:
                        bántotta mégis, hogy ezek a körök úgy tekintik őt is, mint közülök valót. És
                        valóságos öröme telt benne, mikor, több mint egy évi léháskodás után, a
                        hatósági gyám értésére adta, hogy a hagyatéki összeg, a mi anyja ékszerei s
                        egyéb ingóságai eladása révén befolyt: elfogyott tisztára és ideje, hogy
                        Valér kenyér után nézzen. Ez a fordulat kiragadta Valért a naplopó, kétes
                        környezetből. A mentor látva, hogy a védencz nyakára hágott az utolsó
                        forintjának is: nem mondta ugyan föl a barátságot, de kerülte Valért.
                        «Repüljön most már a maga szárnyán» mondotta azoknak, kiknek korábban
                        eldicsekedett volt, hogy Valért «neveli». «Az anyjának, ki nagyon szeretett,
                        tartozom én ezzel», tette hozzá s képmutató, elégikus pofával fölnézett az
                        égre... Azzal persze nem tartozott az anyának, hogy a fiúnak pénzt is
                        kölcsönözzön. Ettől félt a rímgyalúló s ezért bocsátotta szárnyára
                        védenczét.</p>
					<p>Hogy Valér magára maradt: egy darabig nem tudta, mit tegyen, mint nézzen a
                        kenyér után? Borsódzott a háta arra a gondolatra, hogy dologba kell fogni.
                        Elpuhult, veszteglő, kényes természete iszonyodott mindentől, a mi nehéz és
                        kellemetlen. De értelme beláttatta vele, hogy a munka az egyetlen, a minek a
                        révén kiemelkedhetik abból a naplopásban rothadó, haszontalan körből, a
                        melybe született. A munka, az utálatos nemszeretem-munka az egyetlen menedék
                        a koplalás az elzüllés elől.</p>
					<p>Ráfanyalodott tehát a dologra s korrektornak szegődött egyik napilaphoz. Ez a
                        foglalkozás igazolni látszott a munka iránt érzett erős ellenszenvét. Mikor
                        az első hasábokkal megbirkózott, azt hitte, belevakul s beleőrül egy hét
                        alatt e borzasztó munkába, mely órákon át lekötötte testét, lelkét,
                        kimerítette idegeit és agyában halluczinácziókat keltett, a mik éjjel nem
                        hagyták aludni.</p>
					<p>Később hozzátörődött, de kimondhatatlan undort érzett a benyomtatott papir
                        iránt, mely eszébe juttatta a végnélkül való hasábokat, a kolumna borzasztó
                        betüsivatagát, és a mikért annyi korholást szenvedett: a sajtóhibák
                        alattomos, bujkáló csapatát.</p>
				</div>
				<div type="chapter">
					<head>XXIV.</head>
					<p>Egyszer korrigálás közben egy gyászjelentés került Valér tolla alá. Egy egész
                        légió Bacsó jelentette, hogy Bacsó Lajos, a «feledhetetlen apa, testvér és
                        jó rokon» jobblétre szenderült - valahol a vidéken. Valér minden mélyebb
                        megindulás nélkül olvasta a gyászjelentést. Anyja azt hitte, hogy ez az
                        ember tette őt anyává. Hitte-e csakugyan, vagy csak tartásdíjat akart a
                        gyermek számára? Valér lecsüggesztett fővel találgatta eredete szégyenteljes
                        titkát.</p>
					<p>Míg a jelentés szövegét átfutotta, az a gondolat állította meg kezében a
                        tollat, hogy ha mégis ez az ember volt az ő létoka: vajjon nem jutott-e az
                        utolsó perczben a haldokló eszébe, hogy van valahol egy lény, a kit
                        hozzákötnek a lét törvényei, a miket ő megtagadott, hogy a velük járó
                        kötelességeket ne kelljen viselni. Azt mondják, a haldoklók, mielőtt a szem
                        végkép lecsukódnék, egy mély nagy áttekintéssel belátják az egész, hosszú
                        életutat, mi mögöttük fekszik. Vajjon az a visszanéző haldokló látta-e a
                        gyermeket, kit anyjával együtt az útfélen hagyott?</p>
					<p>Valér képzelődni kezdett. A haldokló, bizonynyal gondolt reá és megbánta
                        tettét. Fiai- és leányának meghagyta az utolsó perczben, hogy keressék föl
                        testvérüket, kérjenek tőle bocsánatot a meghalt apa számára, fogadják
                        szeretetökbe és - tegyék osztályrészessé az apai örökségben.</p>
					<p>Heteken át várta a Bacsó-gyermekeket, de biz azok nem jöttek. Bacsó a halotti
                        szentségek fölvétele előtt minden bűnét meggyónta, de arra bizony nem
                        gondolt, hogy van valahol egy Kengyel Valér, a kivel a dolga nincsen
                        elintézve.</p>
					<p>Így Valér ott ragadt a korrektori asztal mellett. Két, keserves évig görnyedt
                        a hasábok fölött s ez idő alatt meggyűlölt mindenkit, a ki nem korrigált.
                        Belérögzött a hit, hogy a korrektor a polgárosodás legszánandóbb áldozata, a
                        ki elemészti magát egy meddő, buta munkában, melyet, ha jól van végezve,
                        senki észre nem vesz, ellenben gyaláz és korhol mindenki, ha hibáiba
                        botlik.</p>
					<p>Ezen az általános gyűlöleten kívül egy idő óta egy különös is nőtt, érett
                        lelkében. Egyszer, a mint az országgyűlést korrigálta, egy név került a
                        tolla alá, mely megállította a monoton, gépies munkában. Régi ismerőse volt
                        neki ez a név. A viselőjét nem látta még soha, de türelmetlenül nyomozta,
                        kereste attól az időtől, hogy Bacsó Lajos halálának híre átalment a kezén. A
                        gyászukat bejelentő Bacsók hosszú névsorában egyetlen név kapta meg
                        figyelmét: Bacsó Kanut neve. Ez volt a halott legidősebb fia. Attól a
                        percztől, hogy e név betüit szemidege fölszívta volt: ez a név úgy égett
                        agyában, mintha bélyegző-vassal sütötték volna be. Attól kezdve úgy gondolt
                        Kanutra, mint a ki felelős azért, a mit atyja Valér ellen vétett. A
                        fattyúgyermek irigy, epés haragja született ellenséget láttatott véle a
                        törvényes utódban, a kivel neki le kellett majd számolni.</p>
					<p>A választási mozgalmak idején találkozott először természetes ellensége
                        nevével. Rossz napja volt akkor, a mikor olvasta, hogy Kanutot a kerület,
                        makacs küzdés után, de nagy többséggel választotta meg. Ezt a sikert úgy
                        tekintette, mint személyes megaláztatást. Foglalkozása soha sem volt előtte
                        oly nyomorúságos és elviselhetetlen, mint azon a napon, mikor keze
                        munkájával neki is hozzá kellett járulni Bacsó Kanut sikerének
                        publikálásához.</p>
					<p>Eddig kívánta az alkalmat, a mely közel hozná őt ehhez az emberhez. Most,
                        hogy kilátás nyilt ilyen alkalomra, elégedetlensége nagyobb volt, mint
                        eddig. Helyzetének alacsony volta elkeserítette. Mit kezdjen ő, a
                        korrektor, egy semmi, a nyilvános élet egy szereplőjével! Nem holmi
                        botrányt, affairt akart ő, hanem harczot, mérkőzést, a mibe bevihesse a
                        magában érzett tehetség rejtőző erőit, alárendeltsége lánczán vergődő
                        becsvágyát, születésének szégyene fölött érzett dühét. Küzdelmet akart, a
                        miben erősebbnek, okosabbnak, vakmerőbbnek, szívósabbnak tüntesse föl
                        magát annál a másiknál, a kinek a mellére rá akart térdelni, hogy maga alatt
                        és megalázva lássa azt a vért, azt a fajt, melyhez hite szerint, ő is
                        tartozott és mely őt kitagadta.</p>
					<p>Most, hogy az országgyűlési tudósításban olvasta Bacsó Kanut nevét, láz
                        futott át rajta s az ideges fölindulásban keze úgy reszketett, hogy a munkát
                        félbe kellett hagyni. Az a beszéd, a mit Kanut tartott s melyről a lap azt
                        írta, hogy a szónokot a ház legjelesebb orátorai sorába emelte: őt a földhöz
                        verte. Eddig azzal hitegette magát, hogy Kanut, ez a vidéken nőtt dzsentri,
                        aféle átlag politikus, a ki idefönn elvész a tömegben... Mennyire
                        csalódott!...</p>
					<p>A beszéd, melyről még a szélső ellenzék főlapja is azt írta, hogy
                        «egészséges, friss eszmeáramlat gyanánt hömpölygött végig a vita
                        elposványosodásnak induló medrében»: megismertette Valérral az erőt, melyet
                        küzdelemre akart provokálni. Olyan formán érzett, mint a berber agár, mikor
                        apró vadat űzve, oroszlánnal találkozik szemközt. A mi elfogta, az több
                        volt, mint meghökkenés: valóságos morális hanyattesés, elvágódás volt az. Ez
                        az imponáló erő, ez az óriási fölény: levette lábáról. Mire a beszéd végére
                        ért: belébetegedett. Még nem volt úgy megedzve, hogy az erősebb
                        ellenhatásokat - akaraterejének annál nagyobb visszahatásával
                        ellensúlyozhassa. Az asszonyos nevelés elpuhító befolyása még mindig
                        éreztette magát jellemének lágyságában. Bacsó Kanut első parlamenti sikere
                        úgy esett rá erre a jellemre, mint a kő a viaszra. Szétlapult alatta.</p>
					<p>Mikor összeszedte magát, első dolga az volt, hogy elment a képviselőházba s
                        az újságírók karzatáról végigjártatta szemét a jobboldal padsorain. A látott
                        arczok közül egy sem felelt meg a képnek, a mit Kanut felől alkotott
                        magának. Tudakozódott utána. Azt mondták, hogy nincs itt az ülésen. Valér
                        boszusan hagyta el a házat s mikor kiért az utczára, a bejárat előtt egy
                        kocsi állott meg és abból egy szélesvállú, elegáns férfi ugrott le a
                        kövezetre. Valér tekintete egy pillanatra találkozott az ismeretlen fényes,
                        derült szemeivel.</p>
					<p>Egy erős, lomha-járású öreg ember haladt éppen arra, kit a kocsiajtót
                        fölnyitó portás s kiszálló férfi feltartóztattak útja folytatásában. A vén
                        ember utána morgott az előkelő úrnak, ki emelt fővel haladt föl a
                        lépcsőn.</p>
					<p>- Láttam én már fentebb hordott orrt is lekonyulni. Adod te majd olcsóbban
                        is, úrfi!</p>
					<p>Valér megszólította a morózus öreget:</p>
					<p>- Ki volt ez az ember?</p>
					<p>Az öreg ember ránézett a kérdezőre s mikor egész hosszában végigfixirozta,
                        ezt vetette oda:</p>
					<p>- Képe után itélve, az úr maga is Bacsó. Hát nem ismeri a familiáját? Nem
                        ismeri Bacsó Kanutot, a parlament Alcibiadesét?...</p>
					<p>Ez volt első találkozása Valérnak Kanuttal s az öreg Bacsóval. Most már
                        feltétlenül hitte, hogy Kanut az ő testvére. A vén ember éles szeme
                        leolvasta arczáról a vérszerinti rokonságot. Ez volt a külső bizonyíték, a
                        belső pedig az a megrázkódás, a mit látásakor érzett. A vér ráismert - a
                        vérre, a faj - a fajtájára.</p>
					<p>És ráismert Bacsó Péterben is a közös gyűlöletben egyesülő, szövetséges
                        társra. A véletlen találkozásból ismeretség lett. A fiatal és az öreg
                        elégületlen, szinte csodálkoztak, hogy mindeddig elkerülték egymást. Mikor
                        olyan sok az, a mi közös bennük! Jó barátok lettek. Valér félig elárulva,
                        félig csak sejtetve születése drámáját - bizalmasává tette az öreget s úgy
                        találta, hogy épp neki való patrónusra akadt ebben az emberben.</p>
				</div>
				<div type="chapter">
					<head>XXV.</head>
					<p>- Látogasson meg. Van egy könyvem az ön számára. Ismeretlen szerző, de többre
                        tanít, mint a divatos irók, valamennyit összevéve.</p>
					<p>Már rég ismerték egymást, mikor Bacsó Péter ezt a meghivást intézte Valérhoz.
                        Az öreg észrevette, hogy új barátja nem igen van tájékozva azok felől az
                        irodalmi áramlatok felől, a miken az új világ fölfedezésére induló, modern
                        Columbus, a szoczialista bölcsészet, dagadó, vérvörös vitorlákkal laviroz
                        előre - az álmodott partok felé. Elhatározta, hogy az új tan egy pár
                        evangeliumába bevezeti Valért.</p>
					<p>Kengyel másnap jelentkezett a könyvért. Arra volt elkészülve, hogy egy dúsan
                        bepókhálózott, bagószagú, limlomos bagolyfészekben találja a vén czinikust -
                        könyvei közt, egyedül. Zavarba jött, mikor egy világos, egyszerű, de tisztán
                        rendben tartott szobában egy gyönyörű nagy leánynyal állt szemközt, a ki épp
                        a felöltőjét vette föl. Azt hitte, ajtót tévesztett. Bizonytalan hangon
                        tette föl a kérdést.</p>
					<p>- Bacsó Péter urat keresem. Itt lakik?</p>
					<p>A lány, mialatt felöltőjét gombolta végig, inkább csak a kérdésre felelt,
                        mint a kérdezőnek:</p>
					<p>- Itt lakik, de nincs itthon.</p>
					<p>Valér nem tudta, hogy menjen-e vagy maradjon? Határozatlanul állott az
                        ajtóban, mialatt a leány, egész indulásra készen, egy csomó szétszórt, irott
                        füzetet szedett föl az asztalról. Egy füzet a földre esett. Valér és a lány
                        egyszerre hajoltak utána. Valér feje csaknem leütötte a lány fejéről a
                        kicsi, sötét kalapot.</p>
					<p>- Bocsánat...</p>
					<p>Az ügyetlensége fölött elpirult fiatal ember alig tudott ennyit kihebegni. A
                        leány egész egyszerűen megigazítá kalapját s füzeteit összegöngyölgetve -
                        hóna alá fogta s peluche-kézmelegítőjébe dugva kezeit - oly magatartással
                        állott Valér előtt, mint a ki menni készül.</p>
					<p>- Apa csak délután szokott itthon ülni.</p>
					<p>Valér csak most tudta meg, hogy lánya van az öregnek. Nem szólt az efelől
                        neki soha csak egy szót sem.</p>
					<p>- Akkor hát délután jövök.</p>
					<p>Eszébe jutott, hogy illenék tán magát bemutatni a lánynak.</p>
					<p>- Kengyel Valér a nevem. Édes atyja egy könyvet igért... De bocsánat, nem
                        tartóztatom; a mint látom, a kisasszony siet.</p>
					<p>- Igen. Délig még két órát kell adnom s tanítványaim messze laknak
                        egymástól.</p>
					<p>Valér még mindig zavarban volt. A leány oly nyugodtan beszélt, mintha Valért
                        már régen ismerné. Együtt mentek le a lépcsőn. Veron apja könyveiről
                        beszélt, a miket az öreg annyira féltett, hogy soha senkinek oda nem
                        kölcsönzött egyet is belőle.</p>
					<p>- Ön nagyon megnyerhette az apa bizalmát, hogy a könyvét odakölcsönzi.</p>
					<p>Mosolygott e mondáshoz s azzal a tekintettel nézte kisérőjét, a mivel a nők
                        néznek az olyan emberre, a ki miattuk van zavarban, de a kinek e
                        megzavarodása iránt sokkal közönyösebbek, semhogy örömüket találhatnák
                        benne.</p>
					<p>A kapuban voltak. Valér azt hitte, hogy majd kézfogással vesznek búcsút
                        egymástól és készült is hozzá. A nők, a kiket eddig ismert, mindjárt az első
                        találkozásnál a tenyerébe csaptak. Ez a leány azonban nem húzta ki kezét a
                        kis peluche-muffból. Nála a kézadás jelentett valamit. Akárkivel nem fogott
                        ő kezet. Megbicczentette fejét és otthagyta Valért.</p>
					<p>Kengyel megbántottnak, megszégyenítettnek érezte most magát s lehorgasztott
                        fővel, dühösen fordult az ellenkező irányba. Alig tett tíz lépést: dühe
                        csillapult. Megállott és a lány után nézett. Veron magas, erős alakja azzal
                        a rhitmikus rezgő mozgással haladt, mely a csípő ruganyossága- s a derék
                        természetes karcsúságából származik s mely a fűző aczélpántjaitól
                        megmerevített női testek megszokott, feszes tartásától elütött.</p>
					<p>Valér elfeledett mindent; bámulta az erősvállú női alaknak ezt a kecses
                        mozgását, ezt a zenéhez hasonló, ütemes járást... Milyen szépen lép -
                        gondolta magában - és milyen szép ő maga is!... Nem tudott rá többé haraggal
                        gondolni. Hanem maga-magát annál inkább szidta: Milyen ostobául viseltem
                        magamat! Vajjon mit gondolhatott felőlem!...</p>
					<p>Délután otthon találta az apát. Valami fordítást végzett egy folyóirat
                        számára. Veron a másik szobában volt s föltekintve a füzetekből, a félig
                        nyitott ajtón észrevette Valért s fejének egy mérsékelt mozdulatával
                        válaszolt a köszönőnek. Aztán tovább korrigálta tanítványainak az angol
                        helyesirás ellen elkövetett hibáit.</p>
					<p>Bacsó Péter úgy fogadta vendégét, mintha évtizedek óta mindennapos látogató
                        lenne. Anélkül, hogy megkérdezné tőle, ismeri-e lányát: egyenest a
                        könyvtárhoz vezette és átadta az igért könyvet. A könyv angolúl volt írva.
                        Valér kénytelen volt a szivességet megköszönni és a könyvet visszaadni. Nem
                        tudott angolul.</p>
					<p>- Kár, - sopánkodott az öreg, - a legjobb könyveket az angolok írták.</p>
					<p>Aztán egy pár német művet választott ki a tanítvány részére s a könyvtár
                        előtt állva, a könyvekben lapozva, folytatták az irodalmi disputát, mit
                        tegnap a kávéházban félbeszakítottak.</p>
					<p>Veron, ki elkészült dolgával, délutáni óráira sietett. Felöltözve jött ki s
                        megállt atyja előtt:</p>
					<p>- Apa, vacsoráljon ma a vendéglőben. Én csak tízkor szabadulok. Van elég
                        pénze a vacsorára?</p>
					<p>Az öreg összekotorászta zsebeit. Úgy látszott, a kutatás eredményre vezetett,
                        mert igenlően intett.</p>
					<p>Veron meghajtotta fejét a férfiak felé s elhagyta a szobát.</p>
					<p>Bacsó Péter tovább dicsérte az angol irodalom pozitiv szellemét, Kengyel
                        semmit sem hallott előadásából. Tele volt a feje egy csomó kérdéssel. Mért
                        nem szólott lányáról az öreg? Mért nem mutatta be? Micsoda család ez, a hol
                        a leány az apát korcsmába küldi vacsorára, ő maga pedig kapuzárás után
                        vetődik csak haza? Mért bántja őt annyira, hogy ez a lány elment a nélkül,
                        hogy hozzá csak egy szót is szólna?...</p>
					<p>Este együtt vacsorált az öreggel. Úgy vitte a beszédet, hogy az apának szólni
                        kellett a leánya felől. A vén ember, a kit a bor, rendesen, bizonyos dühös
                        szomorúságra hangolt, nagyot ütött öklével az asztalra:</p>
					<p>- Anyja, szegény, sok esztelenséget követett el életében, de akkor a
                        legnagyobbat, a mikor nekem ezt a leányt szülte. Mit csináljak én egy
                        leánynyal? Csak legalább szép ne volna! Egy proletár lányának nem szabad
                        szépnek lenni. Lehet okos, lehet munkás, lehet művelt, de ha szép is
                        egyuttal: akkor a dolognak könnyen rossz vége lesz. A proletár, a kinek szép
                        a leánya, sohasem tudja, hogy mikor a lány elmegyen hazulról: úgy jön-e majd
                        vissza, a hogy elment.</p>
					<p>Az öreg felkapta poharát s fenékig kiitta. Aztán, mintegy magyarázatképen ezt
                        mondotta még:</p>
					<p>- Az én lányom úgy nőtt fel, mint igazi proletárlány. Morális prédikácziót
                        tőlem soh’se hallott. Minek? Ha az eszében nincs elég garanczia, ha
                        temperamentumában nem lehet megbízni: úgy az erényről való unalmas fecsegés
                        nem segít a dolgon...</p>
					<p>Valér ott hagyta az öreget. Menni kellett éjjeli munkára... Mikor a
                        papirhasábokról reflektáló légszesz-fénytől káprázó szemeit tenyerével
                        befogta: e pihenési közben mindig Veronra gondolt - és a maga szerencsétlen
                        anyjára. Egykor ez is egy olyan, szép proletár-lány lehetett, a milyeneknek,
                        Bacsó Péter szerint, a proletár-lányoknak nem szabadna lenniök...</p>
				</div>
				<div type="chapter">
					<head>XXVI.</head>
					<p>Egyszer - az utolsó kolumna revizióját végezte, mikor váratlanul még egy
                        sürgönyt hoztak. Lapzárás után volt már az idő, az éjjeli szerkesztőség
                        szanaszét ment régen. Valérnak kellett a sürgönyt átvenni. Egy nagy
                        világdráma végső jelenetét olvasta le róla: az utolsó, az ifjú Napoleon
                        tragikus halálát.</p>
					<p>A lap kész volt egészen. Már nyomták is az első oldalt. Valér megállíttatta a
                        gépet s kivétette a lap vezérczikkét, mely, aktuális tárgy nem létében,
                        valami unalmas általánosság volt. Idő már nem telt rá, hogy a lap
                        konvencziós czikkezői után szalajtasson. Különben is az egyik künn lakott a
                        Krisztina-városban, a másik az Andrássy-út végén, a harmadik pedig soha sem
                        hált otthon.</p>
					<p>Valér dobogó szívvel ült le az asztalhoz. Ő fog czikket írni. A toll azonban
                        reszketett a kezében. Úgy érezte magát, mint az olyan játszó, a ki soh’sem
                        kártyázott s most egyszerre és egy kártyára ráteszi mindenét. Ha sikerül a
                        czikk: kiállotta a hirlapírás első tűzpróbáját s magára vonta a figyelmet,
                        ha sületlenség lesz belőle: kompromittálja a lapot s elcsapják azonnal.</p>
					<p>Egy óra alatt kész volt a vezérczikk. Valérnak nem volt bátorsága átnézni még
                        egyszer; attól tartott, hogy annyi szembeszökő fogyatkozást fedez majd föl
                        benne, hogy nem meri leadni. Olvasatlanul szedés alá adta s a korrekturája
                        elől hazaszökött... Másnap nem mert mutatkozni. Az utczán, bujkálás közben,
                        mintegy a gallérjánál fogva, csípte el a főszerkesztő.</p>
					<p>- Hallja, maga egy semmiházi, haszontalan fráter!</p>
					<p>Valér elsápadt. A játszma tehát elveszett. A czikk rosszul sült el. Blamálta
                        a lapot. Kiteszik a szűrét.</p>
					<p>- Egy semmiházi, a kinek az isten tehetséget adott s a ki ezt a tehetséget
                        nem értékesíti. Micsoda czikk az a mai! És az olyan ember, a ki így tud
                        írni, oda fogatja magát a korrektori asztalhoz!... Jöjjön, ebédeljünk
                        együtt, hadd beszéljek a fejével.</p>
					<p>Valér attól kezdve felkapott czikkező volt a hírlapjánál. A főszerkesztő
                        nagyra volt a fölfedezett talentummal, portálta, kényeztette, jól díjazta.
                        Valér azonban, mikor a kielégített becsvágy első, lázas mámora elmúlott,
                        számot vetett magával s úgy találta, hogy ez az ő sikere nem igen van szolid
                        alapra fektetve. Volt egynéhány hangulata, mikhez, ha megfelelő tárgyat
                        kapott, tudott velük kápráztatni. Olyan tűzijátékos volt ő, a kitől sokat
                        várnak, de a ki mindig egyszinű, egykompozicziójú röppentyűt ereget. Tudta ő
                        ezt és félt, hogy idő előtt lejárja majd magát.</p>
					<p>Szerencsére, itt volt Bacsó Péter. Ez a tudással súlyosan rakott fő, ez a
                        positiv, kritikai szellem, a mely, úgyszólván, napról-napra táplálta őt
                        magából: segítségére voltak Valérnak a kiküzdött poziczió megtartása körül.
                        Az öreg vészmadár szárnyaiból kikölcsönzött tollakkal, meg a saját
                        ruganyosságának lendületével felülemelkedett a tuczat-czikkezők
                        átlagszínvonalán. Nem telt belé egy félév, Kengyel Valér tolláról
                        elismerték a kollégái, hogy sima, fényes és kiélezett, akár a műtőkés, mely
                        mélyen vág be az elevenbe.</p>
					<p>A fegyver, a mivel a csapásokat lehet osztogatni, végre tehát, kezében
                        volt!... És előtte terült el a mező, a melyen az emberi becsvágy, hiúság,
                        érdek, önzés, odaadás és lelkesedés vívják harczaikat. Ott látta maga előtt
                        a zászlóik alatt felvonuló pártokat; de őt ez a tömegharcz, ez a parlamenti
                        taktikázás, e szónoki szuronyrohamok nem tudták lekötni. A mező tulsó
                        oldalán, jókora messzeségben, látta azt az embert, a kivel ő megmérkőzni
                        akart. Csak ezt az egy embert tartotta ő szemmel. Azt várta, azt leste, a
                        míg ezzel kerül lőtávolba össze. Fegyverének felhúzott kakasán tartotta az
                        ujját s lövésre készen várt... Körülötte mindenütt vaktöltések puffogtak.
                        Füstből és pukkanásokból állott az egész harcz. Csak az ő fegyvere volt éles
                        patronnal; a gyülölködő indulat patronával töltve. Ő nemcsak puffogtatni
                        akart, de sebesíteni is. Visszaadni egy sebet, melyet lelkén ütöttek. Ölni
                        még nem akart. Ha lövésre jön az ellenfele, még most nem a szivét vette
                        volna czélba. Csak sebezni, fájdalmat okozni volt a vágyódása.</p>
					<p>Így, lövésre készen tartott fegyverrel kezében, kisérte Valér Kanutnak minden
                        léptét, nyomát. Politikai pályájának merész, de biztos emelkedésű útjain
                        látva őt haladni: már nem bántotta annyira e gyors, szinte kápráztató
                        fölfeléhaladás. Minél exponáltabb a helyzet: annál biztosabb a czél.
                        Hiúságának is hízelgett, hogy elsőrendű, nemes vad az, a mit titkon űzőbe
                        vett. Voltak pillanatok, mikor szinte tapsolt Kanut egy-egy parlamenti
                        hőstettének s bizonyos büszkeséget érzett a gondolatra, hogy ez a diadalmas,
                        impozáns erő - egy származás vele. A vérnek - a vér iránt való e
                        föllelkesülése azonban nem csökkentette a vágyat Valérban, hogy rátörve e
                        nálánál izmosabb erőre, ártalmára lehessen. Csak várta az alkalmat, mely
                        amannak annyi hátrányt okoz és neki oly előnyt biztosít, mely az erők
                        különbségét igazságosan kiegyenlíti köztük.</p>
					<p>Valér hirlapirói sikerei fel-felderítették Bacsó Péter mogorvaságát.
                        Vonzódott a fiúhoz. Rossz napja volt, ha nem jött össze véle. Annyira ment
                        néha, hogy közlékenynyé vált a leányával szemben és neki mondta el, hogy mit
                        vár a fiútól. Egy dicsekedő apa áradozásával beszélt Veronnak a «rendkívüli
                        gyerek»-ről. A leány eleinte elbámult apjának e szokatlan fölbuzdulásain,
                        talán kissé bántotta is ez az idegenre árasztott, tékozló rokonszenv, a
                        melyből neki a köteles rész sem jutott ki: utóbb megszokta és úgy
                        tekintette, mint az öreg ember egy különczködését.</p>
					<p>Ő maga sokáig nem volt Valérral tisztában. Eleinte közönyös volt e sápadt,
                        éhes arczú, könnyen zavarodó, hallgatag fiatallal szemben, kinek nagy, nőies
                        szemeiben, a szégyenlősségig tartózkodó fellépésében férfiatlanságot, az
                        erély és az önérzet fogyatékosságát látta. Azt, hogy jobban megismerte: e
                        tétovázó, szinte gyámoltalan külső alatt észrevette Valér jellemében azt a
                        szívós makacsságot, melylyel előre tört pályája nehézségei között s kiérezte
                        belőle, hogy valami, nem közönséges czélja van, melyre e nőiesen lágy szemek
                        elszántan, konokul néznek szakadatlan. Ez érdekessé tette Valért előtte. Ez
                        az érdeklődés azonban nem volt több, mint a mennyit akármelyik olyan
                        ismerőse iránt tanúsított, a ki több volt, mint közönséges, hétköznapi
                        ember.</p>
					<p>Valér maga semmit sem tett, hogy ezt az érdeklődést maga iránt fokozza. Veron
                        jelenlétében különben is ügyetlennek, zavarodottnak s különös módon
                        fölingerültnek érezte magát. Azokkal a nőkkel szemben, a kiknek
                        ismeretségéhez Csontaházy révén jutott, megvetésig menő fölsemvevést érzett.
                        Veron volt az első, a ki a női tisztaság szűzi méltóságában jelent meg
                        előtte. Ugy találta magát ez, addig ismeretlen, fönséges tüneménynyel
                        szemközt, mint a soha templomot nem látott, vad pogány, mikor először áll
                        oltár előtt s nem tudja, mint viselkedjék, hogy méltatlanná ne váljék a
                        helyhez.</p>
					<p>Szemtől-szembe, úgy szólva, nem tudta őt elviselni. Nem nézhetett úgy rá,
                        szólhatott úgy hozzá, ahogy eddig nőre nézett, nőhöz szólott. Érezte, hogy
                        ide más tekintet és más hang illik. Attól félt, hogy az igazit nem találja
                        el. De valami jóleső, belső nyugodtságot érzett, ha az öreg Bacsóval a
                        könyvtár előtt lapozgatva - Veron ruhája suhogását, jövését-menését hallotta
                        s ha a folyóiratok átkutatása közben a lapok fölött egy-egy futó tekintetet
                        szalaszthatott a szobán átsiető leány szép, büszke alakja után.</p>
					<p>Megtörtént, hogy valami belső kényszernek engedve, mondhatni: odahurczolta
                        magát Veron elé - azzal a szándékkal, hogy a legtermészetesebb hangon szól
                        majd hozzá, s pár percz mulva megretirált. Annyira tökéletesnek akart Veron
                        előtt feltűnni, hogy ebben a fárasztó igyekezetben lélekjelenléte kimerült
                        s józan nyugalma cserben hagyta.</p>
				</div>
				<div type="chapter">
					<head>XXVII.</head>
					<p>Egy este, a mint az öreghez sietett, a háztól nem messze, egy sikátor sarkán
                        Veront látta, a mint egy sűrün fátyolozott, kihivóan elegáns nőszemélylyel
                        beszélt és attól egy csomagot vett át. Valér közeledtére a két nő elvált
                        egymástól. Veron hazafelé sietett, a fátyolos nő pedig átcsapott az utcza
                        tulsó oldalára.</p>
					<p>Valér mégis felismerte. Ez is egy volt a Csontaházy-féle kétes társaságból.
                        Aféle magános, emanczipált kisasszony, féllábbal a demimondéban, féllel
                        abban a félművész körben, melyben soha színpadra nem lépő énekesnők,
                        szendék, tragődák és soha kiállításon nem szereplő szobrászok, festők élik
                        kétes világukat. A nevére, furcsa, szokatlan nevére is emlékezett Valér.
                        Bizony Biri: így mutatta be neki a mentor... És ezzel a cocotte-tal állott
                        szóba Veron.</p>
					<p>Valér elképedt. Gondolkodó és itélő képessége megállott egy pillanatra.
                        Valami rossz, hideg érzés szaladt végig rajta s mikor arra a helyre ért, a
                        hol elébb a két nő állott, a szive oly nehéz lett, hogy azt hitte leszakad.
                        Meg akart fordulni, azután mást gondolt s Veron után sietett. A második
                        emeleten érte utól a lányt. Ott állott, kezében a csomaggal s várni látszott
                        valakire.</p>
					<p>Valér egy hideg köszönéssel akart elmenni mellette, de mégis megállott. Nem
                        tudta, mit tegyen; de belül valami gonosz, ártó szózat arra ösztökélte, hogy
                        ezt kérdezze Verontól: Közelről ismeri maga Bizony Birit?...</p>
					<p>Veron előbb szólott.</p>
					<p>- Nézze, komissiót vállaltam magamra.</p>
					<p>- Láttam... Olyan hideg, éles és kemény volt e szó, hogy magát Valért is
                        megdöbbentette. Veron azonban egy kis lányt vett észre a folyosó homályos
                        végén s annak kezdett integetni. Valér rettentő «láttam»-ja kárba veszett
                        reá nézve.</p>
					<p>A kis leány észrevette a hivogató intést. Veronhoz sietett. Ez lehajolt hozzá
                        s átadta a csomagot.</p>
					<p>- Nesze. Tudod már, ki küldte. Vigyázz, az apa meg ne tudja. Ő azt izeni,
                        hogy legyetek jók és ha imádkoztok, gondoljatok reá.</p>
					<p>A folyosó végéről gyereksírás hallatszott, Pepi tétovázva nézte a csomagot s
                        aztán visszaadta Veronnak.</p>
					<p>- Nem lehet. Itthon van az apa. Adja ide holnap.</p>
					<p>És elszaladt a síró hang irányába. Veron a maguk lakása felé ment, mely a
                        folyosó tulsó oldalán volt. Menet közben felsóhajtott:</p>
					<p>- Szegény nép! Az ember nem tudja, melyiket sajnálja jobban. Azt a tönkre
                        ment apát, az istenadta kicsinyeket, vagy pedig azt a szerencsétlen
                        leányt.</p>
					<p>Bementek a lakásba. Az öreg úr nem volt otthon. Valér vissza akart vonulni.
                        Veron marasztotta.</p>
					<p>- Várja be. Ilyen tájban szokott hazajönni.</p>
					<p>És a míg várakoztak: egy pár szóval, minden felesleges frázis, minden
                        érzelgősség nélkül elbeszélte a Bizony-család drámáját. Nem valami különös
                        história volt ez. Olyan budapesti történet, melybe minden lépten-nyomon
                        belebotlik az ember. Nem is az érdekelte Valért, hogy Bizony Biri mint tünt
                        el hazulról, mint vált korhelylyé szégyenében az apa, mennyit szenvedtek a
                        kis Bizony-rajkók bűnös nénjük miatt, mint ácsorgott gyakran a ház körül az
                        eltévedt leány, hogy testvéreit láthassa, mint ütötte egyszer le az utczán s
                        taposta meg a szégyentől és pálinkától felbőszített apa, mint küldözget
                        lopva, az apja háta mögött, ruhácskákat és élelmet a kicsinyek részére... A
                        mi Valért e történetben megragadta, az maga volt az elbeszélő. Az élet
                        súlyos, kegyetlen törvényeinek fölismeréséből származó, inkább értelmi, mint
                        érzelmi szomorúság szólt ki e tárgyias, bús előadásból. Biriről, e rossz
                        útra tévedt leányról úgy beszélt, mint egy olyan szegény betegről, a kiről
                        tudhatni, hogy előbb-utóbb rossz vége lesz neki. Nem itélte el, sajnálta a
                        szerencsétlent. Végül ezt mondotta:</p>
					<p>- A világ, mikor eltöri a pálczát a megtévedt nők felett, csak egy dolgot
                        vesz náluk tekintetbe, azt - hogy szégyent hoztak övéik fejére. Arra, hogy
                        maguk ellen vétettek legtöbbet, hogy nyomorulttá lettek egész életükre, hogy
                        egy egészen különös, csupán számukra létező fájdalom férge rágódik
                        szivükön: nem reflektál senki.</p>
					<p>Valér lelke legmélyéig meg volt illetődve. Nem az hatott reá, hogy egy leány,
                        ily tartózkodás nélkül, mond véleményt a társadalom legkényesebb problémája
                        fölött: hanem az, hogy ime ez a leány, kinek tiszta, nyilt tekintetéből
                        teste, lelke makulátlanságát lehet kiolvasni, szíve érzéseivel védelmezi
                        azt, a kit ő, Valér önmaga ellen nem tudott védeni: anyját és emlékét...
                        Ennek a mindent megértő, mindent feloldó leányszívnek megbocsátó rokonszenve
                        volt az iránt, a ki miatt ő csak szégyent érzett.</p>
					<p>Valami fölemelő és egyuttal lesujtó hatást érzett magában. Ellentétes érzései
                        oly túlfeszült állapotba juttatták, hogy lehetetlen volt rá nézve a
                        hazaérkezett Bacsó Péter szavaira ügyelni. Ott hagyta az öreget s czél
                        nélkül barangolt szanaszét az utczákon... Mikor egy virágkereskedés előtt
                        volt elhaladóban, mintha egyenesen ide indult volna, betért az üzletbe és
                        megrendelt egy virágkoszorút. Másnap eljött a koszorúért, kiment a
                        temetőbe, fölkeresett egy vadvirágos, gyepes halmot, rátette a koszorút a
                        korhadó keresztre, leült a domb oldalába s órahosszant nézte a hangyákat, a
                        mik a szikkadt föld repedésein ki- és benyüzsögtek... Ákáczfa hullatta
                        lábaihoz fehér virágait. Feje körül méhek röpdöstek. A napsütött mező meleg
                        illatot lélegzett. A nagyváros ideges lármája egyenletes, halk morajjá vált,
                        a míg ideért a holtak országába... Valér szomorú volt, de ez az elmélyedő
                        melancholia jól esett lelkének... Egyszerre - fölindulást érzett magában,
                        valami heves, de jóleső fölindulást, a mely fölrázta elmélkedéséből.
                        Elkezdte tépdesni a pázsit zöld szálait és a hány füvet leszakított,
                        annyiszor törte meg a holtak álma fölött elterülő, zsibbasztó némaságot,
                        ezzel, a halál ellen tüntető, mindenható igével: szeretem... szeretem...
                        szeretem...</p>
					<p>Veronra gondolt... Szerette régen, de ez az érzelem elrejtőzött benne. Most,
                        ebben a magányban, melyben legnémább érzései is megnyilatkoztak: szíve
                        mindent kivallott... Mint egy tavaszi virágrügy, úgy fakadt ki a fiú
                        vallomása boldogtalan anyja sírhalma oldalán...</p>
				</div>
				<div type="chapter">
					<head>XXVIII.</head>
					<p>Az új érzés annyira uralkodott Valéron, hogy egyidőre felhagyott Kanuttal.
                        Nem bocsátá őt ki czirkulusaiból, csak szem elől téveszté. Ez azonban nem
                        sokáig tartott.</p>
					<p>Három hóig nem nézett el Bacsó Péterékhez. Ahányszor odaindúlt, az a
                        gondolat, hogy Veronnal találkozik, kezét érinti, hangját hallja: úgy
                        felizgatta, hogy gyakran a lépcső közepén megfordult s visszatért. Nem
                        akarta, hogy érzései elárulják magukat. Amíg Veron őt, mint embert, férfit,
                        meg nem érti, érzéseit sem értheti meg. Kell, hogy előbb kinyilatkoztassa
                        magát e lány előtt. Maga sem tudta, hogy ez alatt mit ért tulajdonkép? Arra
                        való volt csak ez az okoskodás, hogy önbizalom hiányából eredő gyávaságát
                        leplezgesse véle.</p>
					<p>Végre mégis megemberelte magát s elment Bacsóékhoz. Az öreget egyedül
                        találta. Dél felé járt az idő, de a szobaúr még az ágyban feküdt - egy kurta
                        makrából füstölve s hirlapot olvasva. A szoba athmoszférája fülledt volt és
                        dohos: a többnapos dohányfüst keserű aromáját szájjal is lehetett ízlelni a
                        levegőben. Valér rosszat sejtett. Ennek a mocskos levegőnek a jelenlétéből
                        azt következtette, hogy valaki nincs itten.</p>
					<p>Bacsó Péter felkönyökölt az ágyban s kifújta a pipáját. A tüzes hamu
                        lehullott a lábszőnyegre s a megperzselődött szövet rossz szaga még
                        nehezebbé tette a levegőt... Hogy a pipával készen volt az öreg, kimászott
                        az ágyból s öltözködés közben beszélgetni kezdett.</p>
					<p>- Jó, hogy eljött, öcsém. Teszek önnek egy ajánlatot. Nem akar hozzám
                        költözni? Az oldalszoba üres.</p>
					<p>Valér elhülve nézett a kis benyilóba. Minden úgy volt, mint azelőtt. Csak a
                        kis asztalról hiányoztak füzetek, a kézimunka-kosár s a falról egy kis
                        aquarell, Veron anyja arczképe. A bútorokat vastag, szürke por takarta.</p>
					<p>Bacsó Péter hagyta, hogy a vendég kibámulja magát. Ócska czipői közt
                        válogatott s káromkodni kezdett, mikor sok keresés után sem tudott belőlük
                        egy párt összehozni. Végre is egy olyan párral kellett beérnie, mely nem
                        illett össze.</p>
					<p>Valér nem állta tovább. Olyan hangon, mely közönyösnek akart látszani, de a
                        melynek különös vibrácziója volt, kérdezte az öregtől:</p>
					<p>- Hol van Veron kisasszony?</p>
					<p>- Elment.</p>
					<p>A válasz, a mily rövid, oly flegmatikus volt. Az öreg úgy tett, mint a kinek
                        e tárgyban nincsen több mondanivalója. És mintha az egész dologban az üresen
                        maradt szoba kiadása érdekelné egyedül: rábeszélő hangon fordult ifjú
                        barátjához.</p>
					<p>- Jó szoba. Ajánlhatom. Másnak nem adnám ki. Az árra nézve könnyen
                        megegyezünk. Tartunk egy közös takarítót. Van itt egy kis kölyök-lány, a
                        Bizony Pepi, akkora, mint az öklöm. Ez tartja rendbe a szomszéd lakót is.
                        Okos, ügyes kis fruska. Beszélek majd vele. Tetszik önnek az ajánlat?</p>
					<p>- Oh, hogyne. Nagyon örvendek...</p>
					<p>Nem látszott meg rajta. Egy csomó kérdés kavarodott föl fejében s úgy
                        forogtak egymás körül, mint szélben a falevelek. Szinte beleszédült... Az,
                        hogy az öreg ember minden másról beszélt, csak a Veron távozásáról nem, arra
                        mutatott, hogy ezt a thémát szándékosan kerüli. Valér nem tudta, hogyan
                        térjen rá vissza. A legképtelenebb föltevések rajzottak át az agyán...
                        Mialatt az öreg, hogy foglalkoztassa magát és vendégét, a lakás előnyének
                        tulzó magasztalásába bocsátkozott: Valér közel volt hozzá, hogy
                        megbolonduljon egy ülőhelyében. A szerelmes férfi önzése dühöngött,
                        ordított benne - arra a gondolatra, hogy Veront talán elvesztette.</p>
					<p>A levélhordó jött be. Bacsó Péter számára hozott egy levelet. Valér a
                        borítékon felismerte Veron határozott, korrekt kézirását.</p>
					<p>Az öreg, a levél láttára, erőszakolt nyugalmából kizökkent. Mialatt ruháit
                        magára kapkodta, rámorgott az asztalra tett levélre.</p>
					<p>- Mire való ez az irka-firka! Addig, a míg ott van azoknál: semmi közöm
                        hozzá. Megmondtam neki. Minek irogat hát!</p>
					<p>Azzal karonfogta Valért s együtt mentek ebédelni... A levél felbontatlanul
                        maradt az asztalon.</p>
					<p>Valér csak este a vacsoránál tudta meg, mi történt? A bor ismét dühössé és
                        szájassá tette Bacsó Pétert.</p>
					<p>- Azt mondta nekem - így szólt leányáról - hogy beteg mellé szegődött, a kit
                        délre kisér. Én persze ráhagytam. Ha azt mondja, hogy markotányosnénak áll
                        be egy lovas ezredbe: nem szóltam volna akkor se egy szót sem. Nem toltam rá
                        soha a magam akaratát. Hanem mikor megtudtam, hogy Bacsóékkal adta magát
                        össze, hogy egy Bacsó-kisasszony mellé szegődött be komornának: akkor dühbe
                        jöttem. Megmondtam neki, hogy mi a véleményem barátnéja pereputtya felől. Őt
                        persze elbolondították. Hiába! A leányfej mégis csak leányfej! Nem rám ütött
                        az a leány. Nem igazi proletárvér. Korcs. Az anyja fajtája... Így hát
                        elment, elszegődött. Nem akartam ott lenni, mikor költözködik. Átmentem
                        Budára. Hallottam, hogy Bacsó Kanut, a hugával együtt, ott jártak minálunk,
                        annak rendje-módja szerint el akarták kéreztetni a kisasszonyt a papától.
                        De elvitték a papa nélkül is. Ükapámnak a jószágát lopta el egy Bacsó. Nekem
                        a leányomat. A jószág - az ott veszett, de a leányomat, meglásd, vissza
                        fogják lopni...</p>
					<p>Valér csillapítani kezdte az öreget. Az az állás, a mire Veron vállalkozik,
                        okvetlenül méltó hozzá. Nem olyan ő, a ki magát meg tudja alázni. Nem fog ő
                        olyanba, a mit büszkesége s okossága helyben nem hagy előbb. Bizonyosan volt
                        rá oka, hogy ott hagyja az iskolát és elmenjen utitársnak. Ő - Valér - már
                        régen észrevette, hogy az iskola, a sok privát-tanítvány, a reggeltől estig
                        tartó szellemi robot kimerítik Veron idegeit, aláássák egészségét.
                        Akármilyen erősnek is látszott, nem kell elfeledni, hogy egy idegbajban
                        elhalt anyának leánya. Nem mutatta, nem panaszkodott, mert inkább meghalna,
                        hogysem panaszkodjék: de bizonyosan érezte már a pihenés szükségét.
                        Észszerüségi okok vitték őt bele e vállalkozásba. A ki olyan fej után indul,
                        a milyen a Veroné, az akármerre megy is, a legjobb uton halad... És Valér
                        beleizgatva magát a védelmező szerepébe, okot okra halmozott, hogy Veront
                        igazolja.</p>
					<p>A mogorva apa, a kit ez a hosszú ellentmondás kezdett elálmosítani, nehézzé
                        vált pillái alul öntudatlan gúnynyal pislogott a felhevült ifjúra s akadozó
                        nyelvvel közbevágott és a mi nem volt szokása, tegezte barátját:</p>
					<p>- Értem. Pártjára kelsz, mert szerelmes vagy belé... Nem engem akarsz te
                        megnyugtatni, öcsém, hanem jó magadat... Az eszed prédikál a szivednek... Ez
                        nagyon szép, de unalmas... Olvastad Csernisevszky «Mit tegyünk»-ét?...
                        Eszesebb író még nem írt oktalanabb könyvet... A szerelem benne észszerű,
                        logikus és okoskodó. Hát csak okoskodjál, fiatal barátom, és hidd, hogy
                        okoskodással meg lehet fogni az elrepített madarat. Csak okoskodjál...</p>
					<p>Valér lángoló arczczal nézett maga elé. Nem az bántotta, hogy legbensőbb,
                        legjobb érzése egy korcsmaasztal piszkos abroszára dobva, egy bekapott ember
                        gúnyjának tárgya lett: hanem az, hogy ez a kiméletlen száju öreg az igazat
                        mondja. Magát akarta ő megnyugtatni, a maga önző, féltékeny aggodalmát.
                        Csakugyan a szívének prédikált az esze. Az okoskodás azonban nem használt. A
                        szív visszafeleselt, lázongott, dühös volt s a legsárgább féltékenység láza
                        tört ki rajta.</p>
					<p>Nem szólt egy szót sem, csak nézett maga elé. Arczának oly visszariasztó
                        kifejezése volt, hogy egy vendég, a ki az asztal tulnansó végén akart helyet
                        foglalni, megijedt tőle s elhordta magát a másik asztalhoz.</p>
					<p>Másnap Valér átköltözött Bacsó Péterhez s az első éjszakát a pamlagon fekve
                        töltötte. Az ágyban nem volt nyugovása. Az a tudat, hogy Veron ezen a párnán
                        aludt, ezzel a paplannal takarta be magát: lángoló viziókig fokozta
                        képzelődését. Egy darabig átengedte magát fantáziája, vére és idege
                        dobzódásainak: de mikor nyugtalan hánykolódása közt egyszer egy hajszál
                        akadt a képén keresztül, egy hosszú, selymes, női hajszál: a láz egyszerre
                        oly hevesen tört ki rajta, hogy ki kellett az ágyból ugrani s a hideg
                        bőrdivánon hüteni le magát...</p>
				</div>
				<div type="chapter">
					<head>XXIX.</head>
					<p>Öt hónap mulva Veron visszatért Arcóból. Elment atyjához és tudatta vele,
                        hogy még egy ideig Bacsóéknál marad. Aztán ott folytatja, a hol elhagyta.
                        Visszamegy az iskolába. Legjobban szeretne a vidékre menni... Hogy miért?
                        Nem mondta.</p>
					<p>Az apa nem szólt - se jót, se rosszat. Ha Veron hazajött volna egyenest: a
                        lehető legmorczosabb képpel, medvemormogással fogadja bizonynyal. Annyira
                        megszokta e czinikus természetéhez illő, fesztelen korcsmaéletet, hogy nem
                        jól esett volna leánya rendszerető, pontos, számító háziregime-je alá
                        kerülni vissza. Neki anarchia kellett a politikában, úgy, mint a magán
                        életben. Hogy ezt Veron meghagyta neki: ezért olyan hálafélét érzett. De
                        mikor arra gondolt, hogy ez az ő kényelme azzal van megmentve, hogy leánya
                        az utált atyafiság közé megyen vissza: hálás felbuzdúlása lelohadt, s beérte
                        azzal, hogy nem káromkodott.</p>
					<p>Apa és leány hidegen váltak el. Veron, a ki megszokta rokonszenvező
                        környezete finom bánásmódját, apja szeretetlen ridegsége által
                        visszataszítva - leverten és mégis bizonyos megkönnyebülés közt hagyta el a
                        lakását, a hol ő soha nem érezte azt az édes megindulást, a mi a nőt
                        elfogja, mikor tudja, tapasztalja, hogy szeretet és odaadás tárgya. A
                        pinczébe került virág nem élhet hervasztóbb, sötétebb napokat, mint a
                        minőket ő élt ez öreg ember oldalán, ki egész életét arra áldozta, hogy a
                        világ elnyomottjai, szenvedői miatt folytasson küzdelmet és e közben a saját
                        elhagyott, árva gyermekének elfeledte megadni azt a szeretetet, a mit ő az
                        elnyomott milliók számára az elnyomóktól reklamált.</p>
					<p>Valér az utczán látta ujból Veront. Teltebbnek, ruganyosabbnak, előkelőbbnek,
                        vidámabbnak, szebbnek találta. Elfeledett mindent e gyönyörű arányok, ez
                        imponáló szépség, ez üde, erős ifjuság láttára. Szerelme, mint valami mámor,
                        úgy szaladt föl a fejébe. Oda akart rohanni, hogy belenézzen e mély, e barna
                        szemekbe, hogy gyönyörködhessék e duzzadt, friss száj okos, diskrét
                        mosolyában, hogy hallja azt a tiszta, mély hangot... Ekkor látta, hogy Kanut
                        szemközt jön s a jó ismerős egyszerű bizalmasságával fog kezet a lánynyal és
                        hozzá szegődik.</p>
					<p>Utánuk nézett. Kanut hatalmas férfiassága soha sem tünt úgy a szemébe, mint e
                        pillanatban. Értette, hogy mért fordulnak meg az emberek s mért néznek az
                        elhaladó pár után. A férfiak Veronon, a nők a kisérő férfin feledték a
                        szemüket. Mindenki azt a gondolatot küldötte utánuk: Beh hatalmas, szép
                        pár!...</p>
					<p>Valért az utczának e, kitalált, néma gondolata egész nap üldözte. Hiába
                        menekült be a szerkesztőségbe, hogy a munka lázában szabaduljon e
                        benyomástól. Az utcza öntudatlan manifesztácziójában valami végzetszerűt,
                        valami szükségképpeni tényt láttak szemei. Most nem tudort úgy gondolni
                        Veronra, mint máskor. Mintha valami törvénybe, valami természetes ok
                        megmásíthatatlan okozatába ütközött volna, mint valami akadályba, mely
                        ugyanakkor, mikor őt elválasztja Verontól, hozzáköti e leányt Kanuthoz...
                        Nem értelme láttatta ezt be véle, hanem az ösztöne, a férfi, a hím ösztöne,
                        mely megérezte Kanuton a férfiasság imponáló, döntő előnyeit.</p>
					<p>Valért másodszor tette kishitűvé, önbizalmatlanná az összehasonlítás,
                        melylyel magát Kanuttal szemközt állította. Önérzetének e második veresége
                        után úgy érezte magát, mintha valami eltört volna benne: az az erkölcsi
                        rugó, mely összes érzéseit fokozódó erővel hajtotta állandóan egy irányba,
                        Veron felé. Az érzések most is ugyanazok voltak, de hiányzott -
                        összpontosító, ösztönző, küzdelmek után sóvárgó erejük.</p>
					<p>Elcsüggedt. Indulatai olyanok voltak, mint a csatatéren egy csapat, melynek
                        nincs többé zászlaja s melynél a győzelem hősies vágyát eltompultság,
                        rezignáczió követi.</p>
					<p>Azzal, hogy Kanut előnyeit elismerte, előre igazolta maga előtt Veronnak
                        Kanuthoz hajlását. Szeretni fogja, ha ugyan már nem szereti. Mikor ezt
                        gondolta, Veron úgy tünt fel előtte, mint a kinek nem áll hatalmában mást
                        tenni, mint a mit cselekszik.</p>
					<p>Beletörődött e gondolatba, de a ténybe nem nyugodott bele. Minden előnyt
                        elismert Kanutban, csak azt nem, hogy Veronban a nő értékét jobban tudná,
                        mint ő, megérteni és megbecsülni. A ki annyi nővel szeretkezett, mint e
                        kikiáltott nőhódító, annak, mikor a boudoir-ingerek, e futó mámorok után
                        átviharzik szivén, agyán az igazi szenvedély hatalmas, édes őrülete: mindig
                        marad egy csöpp számító, skeptikus józansága, mely a nő magasabb értékét
                        tagadja magában és spekulál a nem alacsony érzékiségére s a gyönge
                        pillanatokra.</p>
					<p>Valér úgy érezte, hogy az ő szenvedélye mögött nem ólálkodott e számító,
                        öntudatlan, de mégis álnok skepsis, lelke, érzékei elragadtatása egész
                        teljességében őszinte, igaz volt. Sohasem szeretett még s meg volt
                        győződve, hogy így többé nem is szerethet... És nem volt semmi reménye, csak
                        az a kétségbeesett, fanatikus reményféle hite, hogy az élet az ő sorsát
                        egyszer közel hozza e leány sorsához. Hogy milyen formája lesz e
                        közeledésnek? Meg se próbálta azt kitalálni.</p>
					<p>Kanutra nem úgy gondolt, mint eddig. Nem kereste az alkalmat, hogy ártalmára
                        legyen. Minek? Úgyis bizonyos volt a felől, hogy egyszer, akár akarja, akár
                        nem, szemtől-szembe fog állani vele. Fatalisztikus megnyugvással várt e
                        pillanatra.</p>
					<p>Mikor a váregyházi püspök meghalt: a papi rokonok által elprédált püspökség
                        hálás théma volt az ellenzéki lapoknak. Valér lapja készült a legkeményebb
                        támadásra. Összeköttetései voltak a liberális kormánynyal elégületlen papság
                        köreiben. Ezek a váregyházi püspökség dolgát illető oly adatok birtokába
                        juttatták a lapot, melyekből veszedelmes támadást lehetett kombinálni.
                        Valérnak kellett volna intézni a jól előkészített rohamot, úgy irányozva
                        azt, hogy az atyafiság bűnéért az erkölcsi felelősség egy része
                        ráerőszakoltassék az államtitkárra. Ha ártatlan a dologban: majd kimossa
                        magát; ha csak egy mákszemnyit részes a püspökség szétharácsolásában: a
                        támadás igazolt s a kormány legkedveltebb közhivatalnokának kompromittálása
                        miatt zavarba fog jönni.</p>
					<p>A taktika jól volt kigondolva, de kivive rosszul. Valér kelletlenül,
                        bágyadtan támadott, s Kanutot egész kívül hagyta a támadás vonalából.
                        Érezte, hogy nem ez az a találkozás, melyre ő számított. Képtelen volt rá,
                        hogy kicsinyes malicziával, gyanusító kétértelmüségekkel, a hirlapi hecczek
                        banális fogásaival üldözze Kanutot. Nem hecczet akar ő ezzel az emberrel. Az
                        ő éhes indulatának ez nagyon sovány falat. Más formája, más indoka lesz a
                        támadásnak, a mibe őt az események, a saját indulata és egy még ismeretlen,
                        nem is sejtett morális kényszer bele fogják vinni egyszer...</p>
					<p>És egy igazi fatalista türelmével várt az idejére. Rendszeresen, szinte
                        feltünően kimélte Kanutot. A kollegái észrevették Valér különös
                        részrehajlását az államtitkár személye iránt. Nevettek rajta s tréfás
                        gúnynyal ráfogták Valérra, hogy tejtestvére az államtitkárnak. Egy hirtelen
                        ötlet mondatta ezt velük. A véletlennek tartott külső hasonlatosság volt az
                        ötlet oka. Nem sejtették a nevetők, hogy egy rejtett igazságot neveztek a
                        nevén.</p>
					<p>Valéron rajta száradt a sokak szemében megtisztelő gúnynév: az államtitkár
                        tejtestvére. A szerkesztőségekben, a ház folyosóin így nevezték aztán. Valér
                        úgy tett, mint a ki nem tartja érdemesnek azzal törődni, hogy háta mögött
                        mit mondanak.</p>
					<p>«Az államtitkár tejtestvére.»</p>
					<p>Egyszer Kanutnak is a fülébe ment a ház folyosóján immár közhelylyé vált e
                        furcsa minősítés. Úgy látszott, mintha bosszantotta volna. Nem hozták többé
                        szóba se előtte.</p>
					<p>Azonban egyszer ülés alatt, odament hozzá az öreg Apostol s a mint egész
                        közönyösen megbeszéltek egy napi kérdést, az ellenzék vezére az irói
                        karzaton megpillantá Valért. Sokáig nem tudta levenni róla éles, kemény
                        tekintetét.</p>
					<p>- Ez az a fiatal?</p>
					<p>Kanut látta, hova és kit néz Apostol s megértette a csonka kérdést. És mert
                        szokva volt hozzá, hogy Apostol jelenlétében mindig azt mondja, a mit érez,
                        gondol: egyszerre váratlan és a volt nevelőt meglepő feleletet adott:</p>
					<p>- Neked megmondhatom. Apám ismerte e fiúnak anyját. Világ leánya volt itt
                        Budapesten. Kevesebb, mint kitartott nő. Olyan - ma ezzel, holnap azzal.
                        Apám iratai közt megtaláltam a levelet, a miben az a nő - apát keresett e
                        fiú számára. De valószinű, hogy inkább pénzt akart. És ezt kapott is: rá
                        volt jegyezve arra a levélre. Ezzel a dolog el is volt intézve. A nő azután
                        haláláig úgy élt, mint azelőtt. Apám többé nem törődött vele. Végre is - a
                        fiú csakugyan több volt, mint kétes származás... Mégis mikor Pestre jöttem:
                        tudakoztam utána. Ha rossz viszonyok közt találom: tudtán kívül segítettem
                        volna. Nem volt szükség reá. A fiú törekedett, dolgozott s a mint látom,
                        eredménynyel. Azt is észrevettem, hogy foglalkozik velem. Én, mit tehettem
                        mást, egyszerüen ignoráltam.</p>
					<p>Apostol elgondolkozott. Még egyszer megnézte Valért és így szólott
                        Kanuthoz:</p>
					<p>- Óvakodjál tőle. Veszedelmes képe van e fiúnak!...</p>
				</div>
				<div type="chapter">
					<head>XXX.</head>
					<p>Zányi Feri belépte nagy megkönnyebbülésére vált a társaságnak. A hangulat az
                        volt, a mit nyomottnak szokás nevezni. A nagymama, a ki az egész délelőttet
                        ágyán kívül és pompás kedvben töltötte: ismét kornyadozni kezdett s nagyokat
                        hallgatott. Esztike, a kinek bohókás vígsága félórával előbb még abban
                        keresett kitörést, hogy a nagymama mulattatására, jellemző tulzások közt
                        parodizálta az olasz stagione orkánhangú, gránátéros-termetű diváját: most
                        egy vizsgázó felsőbb leányiskolái növendék trémázó pofácskájával, egyenes
                        tartással szorongott egy széken s oly okosan beszélt, mintha elsőosztályu
                        kalkulusra pályáznék. Veron pedig, a ki a jólelkü, kedves öregasszony s az
                        énekesmadár-kedélyű lány között eddig sugárzó arczczal hajolt himzőrámájára;
                        dologtalan kézzel ült helyén s erőltetett érdeklődéssel hallgatta
                        Fülöpöt.</p>
					<p>Mióta ez a betegképű, száraz ember itt ül: a három nő nem érzi magát jól. A
                        hajdani huszárkapitány, mint tökéletes gavallér, a nők mulattatásának
                        komplikált taktikáját a legapróbb részletekig gyakorlatból ismeri. Mióta az
                        a szerencsétlen golyó megkoppant a homlokán, azóta a kénytelen és folytonos
                        önfegyelem visszatartja attól, hogy az udvarlásba belemelegedjék; de azért
                        a kiérdemült Lotharió meg-megkisérti néha, hogy nem feledte-e el régi
                        mesterségét. A széptevés összes technikája a kisujjában van most is: a
                        virtuóz-játékos könnyüségével játszik azon a végtelen sokhúrú zongorán, a
                        mit női hangulatnak hivnak. Tudja, hogy mikor és hogy kell megütni ezt vagy
                        azt a billentyüt. Meg is üti, de a húr nem adja rá a kellő hangot. Szóval:
                        nem tud többé mulattatni... A zilált-multu ember arczában, szemében, van
                        valami, a mi könnyű tréfáit, finom évődéseit, diskrét galantériáját
                        meghazudtolja. Ez a nevetni nem tudó férfi egy gonosz gúnyolódó félelmes
                        szinében tünik föl a nők szemében.</p>
					<p>Fülöp maga is észreveszi, hogy jelenléte senkit sem lelkesít: ez azonban őt
                        nem feszélyezi. Esztike elfogódottsága, Veron tartózkodó hidegsége s a
                        nagymama morózus arcza inkább mulattatják, mint elkedvetlenítik. Különben is
                        - ő nem azért jött, hogy a nagyasszony megczirógassa s a kisasszonyok
                        rámosolyogjanak. Kanuttal lenne dolga s arra várt itt a nők közt.</p>
					<p>Akkor toppant be a fiatal Zányi. A képviselőházból egyenest jött ide. Azért
                        szaladt föl csupán, hogy ő hozza meg a hírt Kanut mai, nagy diadaláról.</p>
					<p>A jó fiú arczán még ott volt az a lázas pirosság, a mit a ház zsufolt
                        karzatának délszaki hőmérséklete és saját belső felindulása égettek volt
                        oda.</p>
					<p>- Bocsánatot, hogy ily ajtóstúl jövök be, de fel vagyok izgatva. Ez a Kanut
                        elkábított egészen. Nemcsak engem, de az egész házat. Talán még most is
                        tapsolnak, éljeneznek. A Sándor-utcza tele van emberekkel. Azt várják, hogy
                        Kanut kijöjjön. Tüntetni fognak. Bizonyosan a vállukon fogják
                        hazahozni.</p>
					<p>És abban a hitben, hogy mindent elmondott, a mi történt, odafordult
                        Fülöphöz:</p>
					<p>- Gondolhatod, hogy ezek után tisztán csak Kanuttól függ, hogy miniszterré
                        legyen. Az az átmeneti miniszter, a ki mellett államtitkárkodott, mától
                        fogva nem számit mellette.</p>
					<p>Fülöp, ki pedig a maga, önző szempontjából jó szemmel nézte Kanut sikereit,
                        azzal a kiszámított hidegséggel válaszolt, a mit azokkal a férfiakkal
                        szemben használt, kiknek imponálni akart.</p>
					<p>- Kanut kitünő ember. Nem érheti olyan szerencse, a mit meg ne érdemelne.</p>
					<p>A nők türelmetlenkedtek. Egyszerre intéztek kérdéseket Zányihoz. Mi történt?
                        Miért nem beszél? Hiszen még semmit se mondott!...</p>
					<p>Zányi Feri áradozva, összefüggés nélkül, de a tárgyába szerelmes elbeszélő
                        pontos részletességével adta elő a nap eseményét. Esztikét bátyja sikerének
                        lángoló ecsetelése diadalmas extázisba hozta s tüzelő tekintetével még
                        inkább szította a fiatal elbeszélő hevét, ki végre valóságos ódai hangon
                        dicsőítette a mai nap hősét.</p>
					<p>Előadásának a veleje az volt, hogy a városban ma reggel az a hír terjedt el,
                        hogy a képviselőházban izgalmas ülés lesz. A reggeli lapok homályosan,
                        különös kétértelmüséggel czéloztak is rá. A közönség meglepte a karzatokat.
                        A kívül szorúltak a ház előtt verődtek össze. Az ülésnek nem volt egyetlen
                        érdekes tárgya sem. A különböző államokkal kötött apró-cseprő szerződések
                        olvasása alatt halálra unta volna magát mindenki, ha a várakozás izgalma nem
                        tartja állandó feszültségben a kedélyeket. Az ülés vége felé járt. Már azt
                        hitték, nem fog történni semmi. A közönség egy része boszankodott, más része
                        nevetett azon, hogy így felültették.</p>
					<p>Akkor felállott - valahol a szélsőbal hátsó soraiban egy ismeretlen képviselő
                        s olyan hangon, mintha álmában, vagy galuskarágás közben beszélne,
                        meginterpellálta az egyik minisztert. Eleinte alig értették, hogy miről
                        beszél. A szélső jobbról átkiáltotta valaki: Nyelje le a galuskát! Attól
                        nem tud beszélni!... Az egész ház nevetett a vaskos irónián. De mikor a
                        nevetés lecsillapult s a galuskahangú képviselő valamivel hangosabban
                        folytatta, egyszerre mélységes, szinte ijesztő csend állt be. A képviselő,
                        kezében egy német rendőri ujsággal, a mibe néha bepillantgatott, egy oly
                        sötét gyanut vetett föl a házban, mely pártkülönbség nélkül megdöbbentett
                        mindenkit. A gyanú, óvatos körülirások közt, de oda vergált, hogy a rendőri
                        ujságban egy, sulyos és főbenjáró bűntett miatt körözött és leirt egyén -
                        helylyel bir a képviselőházban.</p>
					<p>Halálos csend követte a képviselő szavait. A képviselők sápadtan néztek
                        egymásra. Az interpelláló, mintha csak most érezné szavainak szörnyű
                        horderejét, a mélységes csendtől megriadva, gyámoltalan ijedtséggel hordozta
                        körül szemeit a mozdulatlan padokon. Aztán, mintha az ország első, souverain
                        testülete fölött kimondott nagy vád őt is lesujtaná, lehanyatlott helyére s
                        bambán nézett maga elé.</p>
					<p>A miniszterek konsternálva voltak. A miniszterelnök, a kit soha semmi
                        váratlan inczidens nem hozott zavarba s a ki a legzavarosabb helyzetekből is
                        talált kivezetőt: nem volt jelen az ülésen. Minden szem az üres
                        bársony-székre nézett. A legvérengzőbb, miniszterfaló tigris is ott szerette
                        volna látni most a hidegfejű, vasmarku tyrannust, hogy felállva, véget
                        vessen a kínos, terhes némaságnak, e tanácstalan, szégyenteljes helyzetnek.
                        A miniszter, a kihez intézve volt az interpelláczió, meg sem mozdúlt
                        székében. Várta, hogy az elnök kimondja a szokásos határozatot: Kiadatik a
                        miniszternek.</p>
					<p>Az elnök azonban hallgatott. A mi a kínosan meglepett házon, mint futó
                        gondolat villant keresztül: az ő benne, a ház élő lelkiismeretében már
                        határozattá vált. Nem lehet a kimondott vádat függve hagyni a ház feje
                        fölött. Ez olyan lenne, mintha valaki azt határozná el, hogy a szeme közé
                        vágott sarat - huszonnégy óra mulva fogja csak lemosni. Nem szabad engedni,
                        hogy a ház arczulatán holnapig száradjon az interpelláczió utálatossága.
                        Valakinek, valahogy le kell azt mosni nyomban... Az elnök mereven nézett a
                        miniszterre s várta, hogy felálljon. A miniszter az elnök tekintetére egy
                        kétségbeesett vállvonással felelt, mely szánalmas és komikus volt egyuttal.
                        A helyzet nevetségesen kínossá fajult. Olyan csend volt még mindig, hogy a
                        belépő teremőr óvatos léptei a padló-szőnyegen visszhangot keltettek. A
                        teremőr a miniszterhez lépett s egy névjegyet adott át. A megzavarodott
                        miniszter - használva ezt az alkalmat - összekapkodta papirjait s kiperdült
                        a teremből... Az elnök kővé váltan ült fenn a székében.</p>
					<p>Akkor felállt Bacsó Kanut, a megfutott miniszter államtitkára. Arra kérte a
                        házat, hogy a minisztere helyett hadd felelhessen ő. Érczes baritonjának
                        biztató csengésére magához tért a ház. Az elnök, noha érezte, hogy a dolog
                        nincs egészen a rendjén, biztatóan bólintott fejével az államtitkár felé, a
                        kit az egész ház kivánt most hallani. A saját interpellációjától megijedt
                        képviselő «halljuk»-ozott maga is.</p>
					<p>Kanut világos és határozott czáfolata kevesebb, mint száz szóval megsemmisíté
                        a szégyenteljes gyanút. Neki is volt tudomása a rendőri lap körözvénye
                        felől, de volt még arról is, hogy a körözött gonosztevőt ma fogta el a
                        rendőrség - éppen mikor a felvett álnév alatt egy újabb gazcsinyt akart
                        véghezvinni. E tény rövid konstatálásával véget vetett a házra nehezült
                        bizonytalanságnak. Mindenki fellélegzett, legjobban az interpelláló.</p>
					<p>Kanut azonban nem állott meg ennél. Nemcsak megnyugtatni kivánta a házat, de
                        elégtételt is akart szerezni számára. Ezért a húsz másodpercznyi morális
                        gyötrelemért, mely a szégyen rikító színét festette Magyarország
                        törvényhozásának souverain-arczára: kevés volt a megnyugtatás. Olyan
                        hangon beszélt a ház méltóságáról, a milyen hangon azelőtt soha nem
                        beszéltek. Szavai, mint megannyi fényes sugár, bevilágították a felhős,
                        októberi nap szomorú szürkeségébe borúlt, néma termet. A képviselőkön végig
                        futott az a szívverést gyorsító, mellet feszítő láz, mely a sokfejű
                        testületeket az oly ünnepies pillanatokban szokta volt meglepni, mikor
                        nagyságuk, erejük, méltóságuk öntudata rendkívüli intenzivitással
                        nyilatkozik bennük, mikor a tömeg elragadtatása uralkodik rajtuk.</p>
					<p>A karzatok, a mik előtt az imént még szánalmas látvány volt a sok hüledező,
                        elképedt követ, a váratlan megrökönyödés által helyére bilincselt,
                        mozdulatlan tömeg: Kanut szavaitól különös módon megdöbbentve - egyszerre
                        nagy tisztelettel nézték az elnöki emelvény fakózöld drapperiáját, az
                        amfitheátrális padokat. A hecczet leső csoportok, a mint a szónok beszélt,
                        egyre imponálóbb, fenségesebb alakban látták maguk előtt a házat. A tömeg, a
                        nép hódolattal ismerte föl e testületben törvényhozó urát, ki az ő vérével s
                        vagyonával parancsol, ki korona nélkül is király, souverain.</p>
					<p>Oly ellenállhatatlan volt a Kanut beszéde, hogy mikor viharos taps és
                        éljenzés között befejezte szavait: a boldogtalan interpelláló, lesujtva a
                        beszédtől, melyből a ház haragos fensége szólt hozzá, kiment a ház közepére
                        s hogy megengesztelje a megsértett erkölcsi hatalmat: ünnepélyesen kért
                        bocsánatot a háztól.</p>
					<p>Hogy aztán mi történt, azt Zányi nem tudta, de föltette, hogy egy ilyen
                        beszéd, ilyen szónoki diadal után a nép vállán fogja haza hozni Kanutot.</p>
					<p>Ez azonban nem történt. Mire Zányi befejezte történetét: Kanut megérkezett.
                        Az a tüntető fogadtatás, a mi belépését kisérte, megértette véle, hogy
                        idehaza már au fait vannak. Nevetve hárította el magáról a
                        gratulácziókat.</p>
					<p>- No bizony. Nem volt az olyan nagy dolog. Zányi, mint aféle művész,
                        hősindulót komponált belőle, pedig csak olyan hétköznapi parlamenti nóta
                        volt az egész beszéd, a milyet akárki akármikor elfuj.</p>
					<p>Fáradtnak látszott és kedvetlennek. Csak pár perczig időzött a nők közt.
                        Lárva, hogy Fülöp akar vele beszélni, véle együtt bement a
                        dolgozószobába.</p>
				</div>
				<div type="chapter">
					<head>XXXI.</head>
					<p>- Örülök a sikerednek, - szólt Fülöp, beülve egy alacsony karszékbe s egész
                        hosszúságukban kinyujtva lábait. Magatartása, a gond, melylyel minél
                        kényelmesebben igyekezett magát a székben elhelyezni: a magával elégült
                        emberre vallottak.</p>
					<p>Kanut fel és alá sétált. Egy idő óta olyan ideges volt, hogy csak munka
                        közben tudott nyugton ülni. Fülöp szibarita kényelmeskedése, tökéletes
                        nyugalma, úgy látszik bántotta. Nem felelt a hizelgő szavakra.</p>
					<p>Fülöp nem vette, vagy nem akarta észrevenni rokona felindulását. Szivart vett
                        elő s nagy elővigyázattal vágta le a végét. E közben tovább fecsegett.</p>
					<p>- A kaszinóban már rég beszélik, hogy a leggyorsabb tempóban haladsz a
                        bársonyszék felé. Azt hiszem, ez a mai lépés odáig visz egészen. Segítsen az
                        Isten.</p>
					<p>Aztán lassan belenyult az oldalzsebébe, kivette pénztárczáját s bankjegyeket
                        számolt ki belőle.</p>
					<p>- Különben azért jöttem, - folytatta - hogy a multkor kölcsön vett pénzt
                        visszaadjam neked.</p>
					<p>Kanut - meglepetését alig titkolhatta. Első eset, hogy kölcsönző rokon pénzt
                        hoz neki vissza. Átvette az összeget s látta, hogy Fülöp tárczája duzzad a
                        sok pénztől. Honnan van ennek ily tengersok pénze?... Ez a kérdés látszott
                        meg az arczán.</p>
					<p>Fülöp, a ki nem mondott kérdést sem hagyhatta válasz nélkül:</p>
					<p>- Kártya-nyereség. Tegnap és ma éjjel a kaszinó jól fizetett... Azzal
                        ásítozni kezdett, mint a ki magát rég ki nem aludta.</p>
					<p>Kanut megdöbbenve nézett rokonára. A reggeli lapok egy szenzácziós hirére
                        gondolt. A gentry-körök egy ismert alakja, egy fiatal sportman mára
                        virradóra szíven lőtte magát, miután előbb elkártyázta nővére hozományát,
                        kinek esküvője az napra volt kitűzve. Az öngyilkos a kaszinó
                        legszenvedélyesebb játékosai közül való volt... Kanutnak ez az eset ötlött
                        eszébe.</p>
					<p>- Kitől nyerted? Talán csak nem...</p>
					<p>Fülöp elértette, mire czéloz a rokon. Egykedvűen vállat vont.</p>
					<p>- De igen, attól... Hát aztán?</p>
					<p>Kanut elhalványodva hátrált meg előle. Rokonának kegyetlen hidegsége,
                        megátalkodott nyugalma felháborította. Kivette tárczájából az imént átvett
                        pénzt és oly gyorsan adta vissza, mintha égetné ujjait.</p>
					<p>- Nem kell. Vedd vissza. Vér és átok van rajta. Fülöp, ezt a pénzt nem szabad
                        megtartanod. Add vissza a leánynak.</p>
					<p>- Kérlek, ne romantizálj. Azt hiszed, ha én veszítek s én lövöm agyon
                        magamat, nem tánczolt volna ő ma a huga lakodalmán és nem csipte volna le
                        magát a pezsgőből, a mit azon a pénzen vett, a min az én vérem száradt.
                        Egyébiránt ez nem is az ő pénze. Mások is vesztettek, nemcsak ő. Ketten
                        nyertünk Géczy Gyurival. Ha akarnám, sem tudnám kiszámítani, kinek mennyi
                        pénze került épp én hozzám. Te magad is kártyás voltál és nem is olyan
                        régen, tudhatod, hogy...</p>
					<p>Kanut, ki tapasztalatból ismerte a játékosok kegyetlen, önző logikáját,
                        tudta, hogy a rokont nem kapaczitálhatja. Elhárító kézmozdulattal vágott
                        Fülöp szavaiba:</p>
					<p>- Jól van. Tégy úgy, a mint jónak látod. De nekem az ilyen pénz nem kell.</p>
					<p>- Sajnálom, mert lehet, hogy már holnap nem kinálhatlak meg. Ne légy
                        szentimentális: fogadd el. Tudom, hogy szükséged van reá. A piócza-atyafiság
                        megszívta a tárczád vérét. Mért engeded magad így szipolyoztatni? Olyan
                        vagy, mint Gergely bátyám. Értesz a nagy dolgokhoz, de az élet
                        kicsinyességei kifognak rajtad. Nem tudsz okosan szükkeblű és bölcsen önző
                        lenni. Visszaélnek nagylelkűségeddel. Sok jót nem tanulhatsz tőlem, de azt
                        szeretném véled megértetni, hogy az életküzdelemben az önzés energiája az,
                        a mi fentart bennünket. E nélkül úgy járna az ember, mint az olyan farkas, a
                        ki tépő fogak és körmök nélkül születik farkasnak: a többiek fölfalják.</p>
					<p>Elhallgatott s a visszakapott pénzt némán oda kinálta Kanutnak. Elutasító
                        mozdulat volt rá a felelet. Fülöp nem erőltette tovább a dolgot: eltette az
                        összeget. Egy darabig mindketten hallgattak, Fülöp fölkelt, hogy eltávozzék:
                        akkor valami jutott az eszébe.</p>
					<p>- Beszéltem a miniszteri kiküldöttel. Úgy látszik, a püspökség dolga valahogy
                        csak rendbe jön. Jól tetted, hogy nem avatkoztál a hivatalos vizsgálatba, de
                        még jobban, hogy a műkincseket segítettél visszaszármaztatni. Százhúszezer
                        forintra értéklik. A miniszter jóval többre tartja. Ha ez ott marad a Biás
                        körme közt: akkor lett volna csak az igazi haddelhadd. Én ittam volna meg
                        legjobban a levét, de a botrány neked sem vált volna előnyödre. Ha egy
                        Bacsót meggyaláznak, azt minden Bacsó megérzi. Okosan tetted, a mit tettél;
                        nem azért, mert engem kirántottál a bajból, hanem mert magadnak is
                        használtál. A püspökség dolgáról ma senki sem beszél már. Ez eddig mind jó.
                        Hanem azt a váltót, mit Biásnak adtál, ki is kell fizetni. Nyolczvanezer
                        forint sok pénz. Ennyit te nem fizethetsz. Egy harmadát magamra
                        vállalom.</p>
					<p>Kanut hagyta beszélni Fülöpöt. Az igéretet, hogy a nyolczvanezer forint egy
                        harmadát ő fizeti majd ki, az olyan játékos nagyzolásának vette, ki tele
                        érzi a zsebét s e fölötti elégültségében eget-földet hajlandó igérni.</p>
					<p>Csak másnap tudta meg, hogy Fülöp nem tréfált. Kanuttól egyenest Gridi
                        Biáshoz ment s átadta annak a nyolczvanezer forint egy harmadrészét. A vén
                        örmény épp úgy tudta, mint Kanut, hogy az összeg, a mit elfogadott, a
                        «véres» és «megátkozott» pénzből való. De ő biz nem csinált belőle nagy
                        dolgot.</p>
					<p>- A pénz olyan, mint a királyok - szokta volt mondani - akármi történik
                        velük, akárhova kerülnek, azért mindig királyok maradnak. A pénznek és a
                        királyoknak nincsen karakterük. Elrongyosodhatnak, ütött-kopottá, piszkossá
                        lehetnek: de értékük és méltóságuk változatlan marad.</p>
					<p>Mindazáltal nem szivesen fogadta el a pénzt. Azt a nyolczvanezer forintos
                        váltót egy erős kötelék gyanánt tekintette, a mely Kanutot a házához fűzi.
                        Nem örömmel látta, hogy a kötelék lazúl. Mikor Kanut váltót adott a
                        kiváltott műkincsekről: a bankár ismerve Kanut viszonyait, tudta, hogy a
                        váltó-törlesztés nem lesz könnyű munka. De tervei éppen azt kivánták, hogy
                        ezt az embert anyagi függésbe hozza a házához.</p>
					<p>Biás tisztában volt azzal, hogy előbb-utóbb miniszter lesz Kanut. Most, mikor
                        még csak államtitkár volt, akarta őt megnyerni magának. Egy minisztert már
                        nehezebb megfogni. A bankár a spekuláló szellem gyakorlati fantáziájával
                        rajzolta maga elé, hogy mi lenne akkor, ha egy olyan népszerű, telivér
                        államférfi, mint Kanut, és egy olyan erős pénzember, mint ő, egymás vállát
                        használnák az emelkedés lépcsőjeül.</p>
					<p>Ha Biás akarja, emelkedhetett volna más által, más úton. Magyarország
                        leghíresebb családjai közül nem egy nyújtotta volna kezét szivesen, hogy az
                        öreg örményt lányostul, millióstul fölemelje magához.</p>
					<p>Biás azonban nem akart így emelkedni. Hiúsága sokkal józanabb, reálisabb
                        hiúság volt, semhogy egy bárói vagy grófi apósság kétes dicsőségét áhitozta
                        volna. Bankártársai közt ismert egy pár olyat, a kik az ily grófi apósságra
                        ugyancsak ráfizettek s a tetejébe még nevetséges szerepet játszottak.
                        Ilyenre ő nem vállalkozhatott.</p>
					<p>Kanut több volt előtte a legfényesebb név tulajdonosánál. Az volt, a mi
                        legtöbbet ért a pénzember szemében: praktikus lángész. Ezzel a
                        qualifikáczióval, Biás szerint, azok bírtak, a kiknek a zsenialitását
                        kézzelfogható eredmény követte. Az igazi, a praktikus lángész vagy
                        hatalmat, vagy pénzt szerez magának. A mi különben egyre megy. A pénz,
                        végre is, hatalom és a hatalom pénz is egyúttal.</p>
					<p>Csak azt nem értette az öreg, hogy Kanut gyakorlati zsenije daczára, még rá
                        nem jött arra, hogy ők ketten született szövetségesek s hogy egymás s
                        önmaguk ellen vétkeznek, ha elkerülik egymást. Ez azonban nem hozta zavarba.
                        Azért ő folyton nyilvántartást vezetett Kanutról s meg volt győződve, hogy
                        ezt a daczos, ellenálló hatalmat előbb-utóbb elkönyveli mégis. Elkönyveli,
                        de mint tiszta, kétségtelen értéket. Mert ha Kanut nem ilyen érték, hanem
                        csak olyan, ideig-óráig fölszinre került tekintély lett volna, ha valami,
                        jellembeli rozsda mutatkoznék rajta, a mi azt mutatná, hogy nem színarany
                        ember: akkor Biás kisújját sem nyújtja ki utána.</p>
					<p>Azonban Biás kissé meghökkent, mikor Kanut minisztersége, tervéhez képest,
                        nagyon is korán, hirtelen beütött.</p>
					<p>Irodafőnökével referáltatott magának egy kölcsönügyletet, mikor leányai, a
                        kik Kanutéknál voltak látogatóban, hazatérőben benyitottak apjukhoz.</p>
					<p>- Papa, nagy ujság.</p>
					<p>Az irodafőnök száraz, üzleti reczitálását ketté vágta a friss női hangok
                        lármája.</p>
					<p>- Találja ki, papa!</p>
					<p>- Fontos, nagyon fontos.</p>
					<p>- Az ujságok csak holnap tudják meg.</p>
					<p>- Mit ád, ha megmondjuk?</p>
					<p>Az irodafőnök alázattal mosolygott s mikor Biás egy kézintéssel elbocsátotta
                        őt, távoztakor behúzta ugyan maga után az ajtót, de pár perczig
                        visszahallgatódzott.</p>
					<p>Biás papa úgy tett, mintha találgatná, hogy mi történhetett. Egy csomó tréfás
                        non sens-t sorolt el, a mi fölött a kisasszonyoknak nevetniök kellett... De
                        akárcsak a hivatalos lapból olvasta volna, úgy kinézte Biás a két lány
                        szeméből, hogy Kanut miniszter lett.</p>
					<p>Mikor a papa már nagyon is pajkos föltevésekkel kezdett előállni, Leona
                        megsokalta:</p>
					<p>- Tehát, kedves papa, az történt, hogy...</p>
					<p>Elhallgatott. Hamis komolysággal nézett húgára, ki lángoló arczczal, sugárzó
                        szemekkel várta nénje szavait. Leona árulkodó, czélzatos hangon, a szavakat
                        mintegy aláhúzva, szólott:</p>
					<p>- Különben hadd mondja el Hajnalka. Ő szebben tudja, mint én, előadni. Ez a
                        hír az ő jó híre.</p>
					<p>Hajnalka rózsás képe pipacsvörösre vált. Tizenhétéves szíve, a mint ijedten,
                        riadtan rejtegette titkát, összeszorult nagyon s minden vérét fejébe
                        kergette. A szép gyerek, a ki titokban még elő-elővette utolsó, gyönyörű,
                        selyemhajú bábuját: a nő első, ébredő ösztönével szerette Kanutot, ezt a
                        több, mint negyvenéves, szürkésedő-hajú, érdekes férfiút, a kinek, mint kis
                        leány, sokszor ült ölében s gyakran meghúzgálta szép, sötét bajuszát.</p>
					<p>Talán nem is Kanutot szerette, hanem azt az édes álmot, a mit Kanut képe
                        keltett föl szívében. Mint a bábuját, úgy rejtegette ezt az érzést is. És
                        íme, rajtakapták. De nem adta meg magát. Perbe szállott Leonával:</p>
					<p>- Akár én mondom meg, akár maga, a papának az mindegy. A fő az, hogy jó hírt
                        hall egy jó barátja felől. És én bizony szívesen vállalkozom arra, hogy
                        ilyen hírt, akár szépen, akár nem szépen, elmondhassak neki.</p>
					<p>- Nos, ki vele! Hadd halljam! - biztatta Biás a neki hevült kisasszonyt,
                        derekánál fogva egész közel húzva őt magához.</p>
					<p>Hajnalka szólani akart, de a mint fölnézett apja sötét, puffadt és bizony
                        elég csúf ábrázatára, mely jósággal, szeretettel sugárzott le a kedvencz
                        gyerek telt, piros arczába: elakadt a hangja. A sűrű, sörtés szemöldök alul
                        ránevető szemek beláttak a leány lelkébe s az öreg ember nagy, barna,
                        szeplős kezei megczirógatták a hamvas, kerek, ruganyos pofácskát. Biás nem
                        várta be, hogy Hajnalka beszéljen, ledörmögött hozzá simúló, kényeztetett
                        cziczájához:</p>
					<p>- Tudom, kis bogaram, tudom. Kanut miniszter lett: ez az egyik. Te pedig
                        szerelmes vagy a miniszter úrba: ez a másik.</p>
					<p>Hajnalka kitört.</p>
					<p>- De papa, hát te is...</p>
					<p>Nem tudta tovább folytatni. Eltörött a mécses. Nedves arczát elrejté apja
                        széles mellén.</p>
				</div>
				<div type="chapter">
					<head>XXXII.</head>
					<p>Egy éve, hogy Kanut miniszter. A kormányzás, a mesterséges megvénítés e
                        csalhatatlan eszköze, nemcsak meg nem viselte, de sőt megifjodott tőle az
                        egész kabinet. Az a fürge készség, a mivel a legnehezebb problémáknak
                        mindjárt a közepébe hatolt - a helyett, hogy a politikai pedánsok módjára
                        óvatosan kerülgetné, az a fiatalos hév, friss munkakedv, melylyel reszortja
                        dolgait ellátta, az a ruganyos könnyüség, szenvedélyességtől ment, előkelő s
                        mondhatni derült nyugodtság, melylyel poziczióit védte benn a házban:
                        átragadt a kabinet öregeire is.</p>
					<p>A miniszterelnök elégült mosolylyal nézte kék pápaszemén át, mint ragadja el
                        magával ez a vesztegléstől iszonyodó, hatalmas, mozgékony erő a kabinet
                        kényelemszerető, lassú veteránjait.</p>
					<p>A házban nem hívták másként Kanutot, mint «a minisztérium népszerűségének». A
                        vidám, dolgos, eszes, gavallér miniszternek, a baloldalon majdnem annyi
                        barátja volt, mint a jobbon. Egyike lett azoknak a dédelgetett alakoknak, a
                        kiket, személyes tulajdonságaiknak révén, a legridegebb, legádázabb
                        párttusák között is megkimélni szoktak. Apostol, a részrehajlatlanság
                        inkarnácziója, apai örömmel látta, hogy azok a jellemvonások, miket ő oltott
                        a volt tanítvány lelkébe, részrehajlóvá teszik iránta a házat.</p>
					<p>Az udvarnál is jó szemmel néztek rá - az egyetlen miniszterre, a kinek mint
                        tartalékos huszártisztnek, bizonyos, a katonai szellemű, legfelsőbb
                        körökben előnyére tudott katonás tempói voltak, s a ki, mint kitünő lovas,
                        résztvett az udvar vadászataiban. A király szívesen állt szóba e
                        nyilttekintetű, vidámszavú sportsmannel, a ki, ha politikáról kellett is
                        szólnia, nem fontoskodott és nem beszélt oly lamentáló hangon, mintha a
                        monarchia deficzitjét ott hordaná a belső zsebében.</p>
					<p>Bacsó Kanut egy év alatt a kabinet szemefényévé lett. Az elnök, úgy szólván,
                        tenyerén hordozta. Bacsó Kanut élvezte azt az előnyös helyzetet, a mely
                        ritka politikusnak jut osztályrészeül: felülről csak úgy sugárzott rá a
                        kegy, mint alulról a népszerűség. Fényes állásának nem volt semmi árnya...
                        Igazán nem volt-e?...</p>
					<p>Fülöp nagyon is a szeg fejére talált, a mikor azt mondta Kanutnak: Nagy
                        dolgokhoz értesz, de az élet kicsinyességei kifognak rajtad... Egészen úgy
                        volt. A fényes, parlamenti elme, a melynek gyors, hatalmas bevillanásait az
                        általános, nagy kérdések lényegébe - mindenki csodálta, a magán élet
                        korlátolt kérdései között nem találta magát.</p>
					<p>Minisztersége első évének vége felé kezdte észrevenni, hogy az életmód, a mit
                        ő és hozzátartozói folytatnak, nem nyugszik egészen reális alapon. Nagyon
                        fenn volt az ernyő, a kas pedig igen alacsonyan.</p>
					<p>Mikor anyagi helyzetével számot vetett: észrevette, hogy mindenféle
                        kötelezettségekből olyan háló támadt körülötte, mely őt fogva tartja. A
                        rokonaiért vállalt kezességek, mint a saját tartozásai szakadtak a nyakába.
                        Biás papának még mindig ötvenezer forintig volt hatalma fölötte. Voltak
                        magántartozásai is. A tőzsde, a mely eddig megtöbbszörözte jövedelmeit,
                        legutóbb néhányszor érzékeny veszteséget okozott.</p>
					<p>Ehhez járult, hogy a nagymama, a ki ismét otthon gazdálkodott
                        Mármaros-Kesziben, szűken küldte a pénzt a Laczi fiú számára. Rossz idők
                        jártak otthon. Az öreg asszony levelei tele voltak panaszszal. Majd a csűr
                        égett le, majd a juhokba ütött bele a dög, majd meg a termés bizonyult
                        silánynak. A tetejében pedig egyre nőtt az adó s az öreg nemes asszony egy,
                        ugyancsak keserű, ellenzéki stilű levélben panaszolta el, hogy, a mi szégyen
                        még nem esett meg rajta, adóhátralék miatt exekuczióval mentek a nyakára.
                        «Az én unokám miniszter - lamentált az öreg nő - mégis felirták a divánt
                        alattam. Mit csinálnak akkor az olyan szegény özvegygyel, a kinek az unokája
                        még nem is miniszter! Az alul a párnát is kihúzzák. No, szép egy kormányzat
                        ez a tietek, mondhatom. A más pénzéből gazdálkodni! Ehhez bizony akárki ért,
                        ha nem is miniszter.»</p>
					<p>Végül, rendesen, azt izente a Laczi gyereknek, hogy húzza össze magát,
                        spóroljon, ne vegyen minden két hétben új keztyűt, mosassa ki a régit, ne
                        tartson két hátas lovat, ha lyukas a csizmája talpa, ne vegyen mindjárt
                        újat, hanem talpaltassa meg, végül pedig - ezt különösen a lelkére kötötte -
                        ne frizéroztassa magát, mert ez sokba kerül; fésülködjék otthon és
                        növeszszen szakállt.</p>
					<p>A Laczi gyerek pedig, a ki letevé a tiszti vizsgát s ottragadt a lovasságnál,
                        nem tudta magát hozzátartani a nagymamai aranyszabályokhoz. Úgy élt, a hogy
                        a huszárhadnagyok élni szoktak Budapesten: vígan, könnyen, elegánsan. Nem
                        mondhatni, hogy pazarló lett volna: azt tette mindössze, hogy együttélt
                        azokkal az előkelő körökkel, a mik a csinos, ügyes lovastisztet elfogadták
                        maguknál. Bár nem játszott nagy szerepet, még a mérsékelt dandyskedésnek is
                        sokra rugott a számlája. A többi között ez is nyomta Kanutot.</p>
					<p>Esztikét egy télre ismét el kellett küldeni valahova délre. Régi hurutjának
                        volt még némi maradványa, a mitől meg kellett őt szabadítani. Az orvos, a
                        kivel konzultáltak, Rivierát ajánlotta. Esztike novemberben utazott el
                        Veronnal s Kanut magára maradt aggodalmaival.</p>
					<p>Azon a télen úgy élt Kanut, mint valami remete. Odáig nem ment ugyan, hogy
                        gyökeret egyék és mezítláb járjon, de a mennyire tehette, elvonultan és
                        fukarságig takarékosan élt. Egyetlenegyszer történt, hogy besodortatni
                        engedte magát egy kaszinói lakomába. De mikor reggel, odahaza,
                        összeszámlálta pénzét s rájött, hogy száz forintot dobált szét az éjjel:
                        keserű szemrehányást tett magának s olyan morális katzenjammert érzett,
                        hogy a hivatalban dolgozni, a házban figyelni sem tudott.</p>
					<p>Általában, egy idő óta, megdöbbenve tapasztalta, hogy régi erős
                        munka-szenvedélye el-elhagyja néha. Az a mindent feledtető, jóleső izgalom,
                        mely munka közben elfogta s mely tevékeny, erőteljes idegeire könnyű,
                        kellemes mámorként hatott: már nem mindig jelentkezett.</p>
					<p>Az a gondolat, hogy saját helyzetének nem ura egészen, hogy kényelmetlen,
                        mondhatni terhes, sőt lealázónak érzett függésben áll másoktól: mint valami
                        betolakodott rossz vendég ólálkodott mindig mögötte s mikor munkába akarta
                        meríteni magát, ez a hivatlan látogató mintegy vállon fogta és
                        visszatartotta.</p>
				</div>
				<div type="chapter">
					<head>XXXIII.</head>
					<p>Mikor Kanut tapasztalta, hogy régi munkakedve mind gyérebben jelentkezik: azt
                        hitte, hogy idegei fáradtak ki - a megerőltetésben. Elhatározta, hogy
                        kipiheni magát. Kétheti szabadságidőre elutazott hugához, Olaszországba,
                        hogy ott töltse a karácsonyt.</p>
					<p>Esztike, mikor a váratlan látogatás első, zajos örömén túl volt, megütközve
                        látta, hogy bátyja, az alatt a pár hét alatt, a mióta nem látta, mennyire
                        megvénült. A haja szürkébb lett, érdekes, kreolbarna-képe sápadt volt és
                        lesoványodott. Azt hitte, hogy Kanut beteg volt s eltitkolta levelében.
                        Elkezdte faggatni, de Kanut nevetve hivatkozott szerepléseire az
                        országgyűlésen. Talpon volt biz’ ő az egész idő alatt. Tréfálkozva tett
                        szemrehányást hugának, hogy nem törődik bátyja dolgaival, nem olvassa az
                        országgyűlési tudósításokat.</p>
					<p>Veron sokáig nem aludt azon az éjjelen. A tenger, mely alig volt villájuktól
                        egy puskalövésnyire, mintha álmában beszélt volna, lassan, csöndesen
                        mormogott odakünn. Könnyű szél kóborgott a végtelen víztükrön s a fodros
                        parti hullámok, mintha bölcsőt ringattak volna, olyan gyöngéden, lágyan
                        folytatták végtelen játékukat az alacsony kőpart tövében... Veront máskor
                        álomba ringatta az alvó óczeán hullámzatjának e monoton beszéde, most első
                        szenderéből verte föl s attól kezdve ébren hallgatta, mint habzik, locsog a
                        mozgó víztükör a sziklapart lábánál.</p>
					<p>Veron egész éjjel Kanutra gondolt. Lehunyta szemeit s maga elé idézte azt a
                        pillanatot, mikor a félvállra dobott skót plaiddel, könnyű, hetyke kis
                        kalapban látott egy czigarettázó urat a tengerparton közeledni.
                        Visszaemlékezett, hogy mint dobbant meg a szive, mint futotta el arczát
                        vérének tüzes árja, mikor Esztike fölkiáltott s a czigarettás ember felé
                        szaladt ezzel a szóval, hogy: Krisztuskám! Ez Kanut!</p>
					<p>Aztán az a nevetés hangzott a fülébe, a mivel Kanut aggodalmas hugocskáját
                        megnyugtatni igyekezett. Azt megnyugtatta, de őt, Veront, nem tudta
                        megcsalni ez ámításra szánt, tartalmatlan nevetés. Valami titkolt
                        lehangoltságot, elernyedtséget sejtett ő a csinált jókedv mögött.</p>
					<p>Nem a sápadt, meghúzódott arcz nyugtalanította, hanem az a folytonos, szinte
                        lázas iparkodás, a melylyel Kanut magát és a nőket elfoglalni igyekezett.
                        Azzal tisztában volt, hogy valami bántja ezt a férfit s hogy valamit
                        elfeledni akar. De hogy mi bántja: kitalálni nem tudta. Pályája gondjai nem
                        nyomhatták nagyon, mert hiszen a lapok csak sikereiről szólnak s még egyszer
                        sem volt olyan kritikus helyzetben, a mely a hatalom embereit meg szokta
                        viselni.</p>
					<p>Egy másik föltevést szinte megrémülve utasított vissza. Nem lehet, hogy nő
                        legyen a dologban. Kanut és Veron sűrűn leveleztek. A levelek tárgya mindíg
                        ugyanaz volt. Kanut Esztikéről kérdezősködött, Veron felelt neki. De a
                        Kanut leveleinek hangjában a testvéri szeretet gyöngédségei közt volt
                        valami, a mi csak Veronhoz szólt. Kanut, a ki óvakodott egy beteg testvér
                        fölött érzett aggodalmai közé vegyíteni a szerelem önző hangját, talán maga
                        sem tudta, hogy önkénytelen, akaratlan, minden levelében, megütött egy-egy
                        akkordot, mely visszhangzott szivében. Veron érezte a levelekből, hogy
                        szeretve van attól, a ki hozzá így ír. Nem írott szó mondta ezt neki, hanem
                        a hang tartózkodó, de mégis bensőséges és bizalmas volta, mely úgy tünt fel
                        Veron előtt, mintha az nem is lehetne másképen. A levelekre gondolva - Veron
                        lecsillapult. Valami enyhe, nyugodt érzés lepte meg, s ő mintegy belémerült
                        abba. De még sokáig ébren volt s hajnalodott, mikor el tudott aludni.
                        Álmában folyton hallotta a tenger tompa zúgását, mely lassan átalakult
                        távoli, szomorú zenévé, hogy végre mint egy gyászinduló el-elhaló melódiája
                        szövődjék álomképei közé - mindinkább hatalmába kerítve az álmodó leány
                        hangulatát... Reggel, mikor jó későn fölébredt, nedves volt az arcza.
                        Álmában sírt. A hullámok megríkatták.</p>
					<p>Kanuttal a reggelinél találkozott Veron. A tegnapi lehangolt s a vidámságot
                        csak szimuláló Kanutra alig ismert rá a két nő, ebben a még mindig sápadt,
                        de friss, jókedvű, éhesen falatozó és csevegő úrban.</p>
					<p>Kanut künnjárt kora reggel a tengerparton. Jól kifúvatta magát az üde, erős,
                        sós tengeri szelektől s egy hatalmas gyalogolás után fizikailag fáradtan, de
                        ruganyos kedélylyel tért vissza... A tenger gyógyította meg.</p>
					<p>A tenger!...</p>
					<p>Ember nem közelíthet e hatalmas, rejtélyes elemhez - a nélkül, hogy új, erős
                        hatások ne váltanák föl a szárazföldi hangulatokat. Az óczeán mély
                        tekintetét egész valónk megérzi. E mindent elnyelő, zöldeskék mélységek, e
                        képzeletet leigázó végtelenség előtt egyik ember megfélemedik s öntudata
                        meghunyászkodva zsugorodik össze az örökkévaló, korlátlan erőtől; a második
                        a vég és kezdet nélkül küzdő titán előtt az emberi küzdés kicsinyességére,
                        hiábavalóságára gondol és stoikussá lesz: a harmadikban az ellankadt erély,
                        mint levegőt kapott tűz, úgy lobban föl e, minden cseppjében, habjában élő,
                        mozgó, küzdő erősség láttára.</p>
					<p>Kanuttal az utóbbi történt. Az óczeán lehelete lefújta róla a nyomasztó
                        gondokat. A sós hullámok mintegy lemosták lelkéről a szárazföld porát.
                        Egészen a régi volt s legényes jó kedve a hazautazás napjáig el nem hagyta
                        többé.</p>
				</div>
				<div type="chapter">
					<head>XXXIV.</head>
					<p>Azon a reggelen, mikor Kanutnak vissza kellett indulni, Veron tanúja volt egy
                        jelenetnek, a mely sokat, csaknem mindent megértetett véle. Hitte, meg volt
                        győződve a felől, hogy most már tudja, mi bántja e férfit s mit akart
                        feledni, mikor eljött hazulról hozzájuk.</p>
					<p>Kanut, egészen útrakészen, egyedül volt huga szobájában. Egy táviratot
                        fogalmazott, hogy megérkezése idejét tudassa a minisztériummal, a mely
                        főnökét egy fontos ügy miatt, sürgetve hívta vissza.</p>
					<p>Veron, a ki Esztikét kereste, a nyitott ajtón benézett. Kanut nem vette
                        észre. Készen volt a sürgönynyel, elővette tárczáját, hogy huga számára
                        annyi pénzt hagyjon hátra, a mennyivel márcziusig beérik. A mint a
                        bankjegyeket asztalra számlálta, Veron, a ki éppen szemközt állott vele,
                        vastag, mély barázdát látott a meghajtott fő homlokán s valami különös, nem
                        annyira kedélyben, mint inkább gondolatban való elborulást, szorongást
                        észlelt az elmélyedt arczon.</p>
					<p>Mikor Kanut a számolással kész volt, egy mélyet sóhajtott. A pénz láttán
                        felújult anyagi gond önkénytelen sóhajtása volt az... Veron ismerte ezt a
                        hangot. Rossz napokban, mikor a mának már meglevő gondjától nyomottan a
                        holnap bizonytalanságától látta magát fenyegetve: elszorult mellének
                        gyakran volt szüksége ily felsóhajtásokra.</p>
					<p>Kanut egy fáradt, lehangolt mozdulattal simította végig homlokát... Veron
                        előtt e mozdulat sem volt ismeretlen. A gonddal küzdő, a kenyérharczban
                        bátorságukat, kedvüket vagy invencziójukat elvesztő emberek akaratlan,
                        jellemző mozdulata ez, a mivel mintegy föl akarják kelteni agyuk éberségét,
                        akaratuk energiáját.</p>
					<p>Veron, mintha széthúzták volna a függönyt Kanut belső lénye előtt, mindent
                        látott, a mi ott benn történt... Ezt az embert a szegénység gondja bántja.
                        Ideálját, e fényes, nagy szellemet, e büszke, szép alakot - ott látta maga
                        előtt, a mint egy csomó pénz előtt olyan képpel sóhajt föl, mint egy szegény
                        mesterember, a ki rossz vásárt csinált s a garasok kevés volta fölött
                        kesereg magában... Úgy érezte mégis, mintha soh’sem szerette volna úgy, mint
                        e pillanatban, azzal a gondtól beárnyalt, szomorú homlokával, prózai
                        elmélyedésével.</p>
					<p>Kanut, a mint föltekintett, észrevette Veront és elpirúlt a nézés alatt, a
                        mivel a leány szemei reá irányultak. De nyugalmát nyomban visszanyerte.
                        Felállott, a bankjegyeket egy papirba tette s odaadta a belépő Veronnak:</p>
					<p>- Kedves rokon, önnek adom át a pénztárt, mert, köztünk legyen mondva, az én
                        hugocskám kezében hamar elpárolog. Nem szemrehányás akar ez lenni; ne is
                        szóljon neki arról, a mit önnek mondok. Ő még gyerek, nem tudja, hogy
                        mennyivel könnyebb odább adni a pénzen, mint azt megszerezni.</p>
					<p>Veron átvette a pénzt, megszámlálta s tárczájába tette.</p>
					<p>- Igaza van, Esztike sokat költ. A kezébe vett pénz mindaddig izgatja, a míg
                        rajta túl nem adott. A pénzköltést játéknak tekinti. Éppen mint a gyerek.
                        Nem egyszer hallott már e miatt én tőlem. Tréfának vette. Zsugorinak,
                        Harpagon néninek csúfolt. Nevetett, megölelt s ha látta, hogy ezzel nincs
                        elütve a dolog: ő is elkomolyodott s megfogadta, hogy élére ver minden
                        garast. Persze másnap, ha kimentünk a bazárba, ismét meg akarta venni az
                        egész világot.</p>
					<p>Mosolyogva beszélt s Kanut is nevető szemekkel nézett rá, de a jókedvnek
                        nyoma sem volt egyiken sem. Kanut, a míg Veronnal beszélt, azt a gondolatot
                        forgatta a fejében, hogy ime - előtte áll az egyetlen lény a földön, a ki
                        előtt életét, mint egy könyvet, úgy szeretné feltárni, hogy olvasson belőle.
                        Az a vágya, hogy ez a nő úgy ismerje őt, akár saját magát; hogy öröme,
                        aggodalma, küzdelme, becsvágya, erényei és gyöngesége, - mind-mind tudott és
                        megértett dolgok gyanánt, tisztán, nyiltan álljanak előtte... És a mint ezt
                        kívánta, a lány szeméből kiolvasta a jogot ahhoz, hogy magát őszintén
                        kinyilatkoztassa. A titkok titka: az, hogy egymást szeretik, rég nem volt
                        már titok ő közöttük. Semmi, egy szó sem árulta ezt el és mégis minden
                        elárulta.</p>
					<p>Ha szeretjük egymást - gondolá Kanut - minek ez a képmutatás? miért
                        mosolygunk itt egymásra, mint egy véletlenül szemközt került, egymásnak
                        idegen pár - a franczia négyesben. Miért nem vagyok én őszinte ő hozzá, mért
                        nem mondom meg, hogy szegény ember vagyok, a ki töröm magam, hogy megéljek s
                        megéljenek a hozzámtartozók; hogy a csillogó politikai pálya megtapsolt
                        küzdelmei mögött folyik egy másik küzdelem: a szegény beamter küzdelme a
                        rang kényszerű fentartása- s a betevő falatért.</p>
					<p>Hiúsága hevesen opponált. Az kellene csak, hogy kiforgasd a zsebeidet és
                        siralmas képpel panaszold el neki, hogy rosszul áll a szénád. Ez a nő
                        szeret, mert büszkének és hatalmasnak hisz. Azt hiszed, nőni fog szerelme,
                        ha látja, hogy megalázott s a leghétköznapibb gondokkal szemben gyámoltalan
                        ember vagy? Ha ki akarod őt ábrándítani magadból: akkor csak lamentálj,
                        sopánkodjál előtte. Ha meg akarod tartani: küzdd ki magad némán a mostani,
                        nyomorult nyügökből, légy ismét erős és szabad. Nőnek csak ez imponálhat s
                        csak, a ki imponál: nő csak olyat szerethet. Minden nő ilyen... Veron
                        is.</p>
					<p>Hiúsága meggyőzte Kanutot. Ismét fölvette Veronnal szemben azt a tettető,
                        udvarias vidámságot, a melyen a leány már keresztül látott.</p>
					<p>A búcsúzás, egész az utolsó perczig, majdnem vidámabb volt, mint a
                        találkozás. A nők elkisérték Kanutot a vasúti állomásig. A váróterem
                        tele volt angollal, köztük egy csomó exczentrikus példány. Kanut
                        tréfálkozni kezdett fölöttük s komoly képpel olyanokat mondott, hogy Esztike
                        könyezni kezdett a folytonos nevetéstől.</p>
					<p>Veron is mosolygott, de a tekintet, a melylyel bohóskodó vis-à-vis-ját nézte,
                        azt mondotta annak: Mindenkit elámíthatsz, csak engemet nem. Én átlátok
                        rajtad.</p>
					<p>Mikor már Kanut fenn volt a kocsiban s a kalauz rácsukta az ajtót: a nyitott
                        ablakon át leszólott Veronhoz:</p>
					<p>- Csak arra kérem még egyszer, ne igyekezzenek nagyon hazafelé. Ne engedje,
                        hogy Esztike az első tavaszi napon hazakéredzkedjék. Arcóból is korán jöttek
                        haza. A husvétot még töltsék, kérem, itten.</p>
					<p>Esztikének egyszerre elment a jó kedve. Már is hazavágyott. És most itt
                        akarják fogni egészen husvétig. Tiltakozott.</p>
					<p>- Abból semmi sem lesz. A husvéti bárányt veled fogjuk megenni.</p>
					<p>- Jó. Akkor hát husvétkor ismét idejövök s hozok magammal valakit a ki magát
                        megöntözze.</p>
					<p>Esztike elértette a kötekedő czélzást: halványan, szemrehányó tekintettel
                        nézett föl bátyjára, a ki más hatást várt. Csak e rá irányzott szomorú
                        szemek juttatták eszébe, hogy évődése helytelen volt. Az a mély vonzalom,
                        mely huga és Zányi Feri között egyre erősbödött: Zányi Gábor részéről konok,
                        gőgös visszautasítással találkozott mindig. Zányi Ferit ez a makacsság
                        elkeserítette. Alig érintkezett apjával s el volt rá készülve, hogy azután
                        az összeütközés után, a mi kettejükre vár, olyan messze fognak egymástól
                        dobatni, hogy az életben többé nem kerülnek össze. Esztike, a szerető leány
                        ösztönével megérezte, hogy központja lett egy családi drámának, melyben apa
                        és fiú között a természet kötelékei erőszakosan fognak széttépetni.</p>
					<p>Vidám, napsugaras kedélyére néha rávetette árnyát a felhő, melynek
                        jégverésétől boldogsága bimbózó rózsáit féltette... Kanut megbánta, hogy
                        tréfált az érzés fölött, mely inkább aggasztó, mint derült perspektivát
                        nyújtott. Másra vitte a beszédet s egész addig, míg a vonat meg nem indult,
                        szikráztatta a csinált jókedv mesterséges röppentyűit. De akármilyen
                        bohóságot mondott: kis huga nem tudott többé azokon nevetni. Az a mosolygás,
                        melylyel a megindult vonatról búcsút integető bátya után nézett, nagyon
                        szomorkásan ütött ki...</p>
					<p>Kanut, a mint a nőket elvesztette szem elől, levágta magát a kocsi pamlagára
                        s nyakig esett ismét abba a nyomort hangulatba, a mit a tengerparti szelek
                        szétfújtak mellőle.</p>
					<p>Egy darabig küzdött. Nem adta meg magát a kísértő spleen-nek. Elővett egy
                        könyvet s lapozgatott benne. Egy-egy oldalt kétszer is átfutott s fogalma
                        sem volt a felől, hogy miről van szó a könyvben. Ráfogta, hogy unalmas,
                        szellemtelen munka s az olvasást abban hagyta. Azután a vasúti térkép
                        tanulmányozásába fogott. A fekete vonalak sűrű hálózata kápráztatta szemét.
                        Utoljára feketének látta az egész térképet. Ezzel is felhagyott s az a
                        gondolat kezdte emészteni, hogy az emberek bizonyára boldogabbak voltak,
                        mikor ez a lázas, keresztül-kasul utazás még nem tartotta állandóan ideges
                        izgatottságban a polgárosult világrész lakóit... Az a nyugalom, mely az
                        állandó otthonmaradásból származott, jóval többet érhetett e nervózus
                        korszak rohanó népvándorlásainak kétséges eredményénél...</p>
					<p>Ez a gondolat majdnem lemerítette a rossz hangulat legmélyére. Megint
                        felküzdötte magát. Eldobta a térképet s kinézett a pálya mentén elterülő
                        lapályra. Negyed órán keresztül mindig nézett s akkor vette észre magát,
                        hogy a vonat mellett elfutó táviró-oszlopokat számlálja. A világ legszebb
                        síksága, mely téli, féligvedlettségében is mutatott föl megnézni való,
                        gyönyörű pontokat: nem tudta lekötni.</p>
					<p>Visszadőlt helyére s többé nem állott ellent: átadta magát egészen
                        lehangoltságának... Öregszem - gondolta magában - s a vénség küszöbén rám
                        teszi kezét a spleen. Ez az egész.</p>
					<p>Állomáshoz értek. Hogy foglalkoztassa magát: kinézett az ablakon.</p>
					<p>A szomszéd kocsi-osztályba egy elegáns ifjú pár szállott föl s egy társaság,
                        mely ellepte a perront s felkapaszkodott a kocsi-hágcsókra: zajos, tüntető,
                        igazi olaszos jókedvvel ünnepelte a beszállottakat. Fiatal házasok voltak, a
                        kik nászútra mentek.</p>
					<p>Kanut unta ezt a zajos, családias jelenetet és visszahúzódott... Sok
                        mértföldön vitte keresztül a rohanó vonat s ő ez alatt sokszor tért vissza
                        arra a gondolatra, hogy az a pár, melynek neszelését, kaczaját, szerelmes
                        évődéseit hallja a vékony falon keresztül, milyen boldog szerelmében: míg
                        Veron, ő, Esztike és Feri, a kik szintén szeretnek, mily messze vannak
                        attól, hogy szerelmükben boldogok legyenek!...</p>
				</div>
			</div>
			<div type="group">
				<head>MÁSODIK KÖTET</head>
				<div type="chapter">
					<head>I.</head>
					<p>Gridi Biás estélyén, esti tíz órától éjfél után háromig, rémségesen
                        unatkozott Fülöp. Már a vacsoránál elhatározta, hogy a ma éjszakai unalomért
                        a kaszinóban fog kárpótlást keresni. Tudta, hogy ott ma reggelig kártyáznak.
                        Ha az estélyről szép szerével megszökhetik, odamegy üdülni.</p>
					<p>Az utolsó órában máskép határozott. Biás papa estélye nem untatta többé.
                        Valami jött közbe, a mi a figyelmét nagyon lekötötte. Azzal kezdődött ez,
                        hogy a mint a kisebbik Biás leányt karonfogva vezette az egyik termen át:
                        elhaladtak egy sarokpamlag előtt s ott látták ülni, egy törpe pálma
                        legyező-levelei alatt Szenczy Flórát s Kanutot. A szép operette-istennő,
                        beleszédülve a sok keringőzésbe a Kanut karján ide jött pihenni. A
                        hattyúpihés legyező mozgása hűs levegőt hajtott a lángoló arczba, a mélyen
                        kivágott derék csipkéi között magasan hullámzó selyemfényű, fehér mellre.
                        Kanut, a ki odahaza, Mármarosban suhanczlánykorában ismerte már a népszinház
                        díváját: e régi összeköttetés czímén, a «földi» bizalmas protektorátusát
                        gyakorolta a primadonna fölött. Most is, hogy jeges vízzel akarta magát a
                        szép gyerek lehűtni, a poharat egyszerűen kivette kezéből. A díva a jó
                        indulatú közbelépésre a legkaczérabb duzzogással felelt s hosszú szempillái
                        alól egy pár olyan tekintetet sütött a miniszter úr szemébe, hogy Kanutot
                        kivéve, akárki fölgyúlt volna tőle. Kanutra mindössze annyi hatása volt,
                        hogy megjegyezte magában: milyen sokat haladt Flóra, a mióta szinésznő; a
                        szemjátéka nem hagy fönn semmi kivánni valót sem. Szépen játszik a
                        szemgolyóival, az egyszer bizonyos.</p>
					<p>A mint Fülöp és Hajnalka elhaladtak a búvócska előtt, Kanut, a ki kezdte már
                        sokalni ezt a pamlag-idyllt, melynek se czélja, se értelme s a melyet még
                        majd félremagyaráznak: halkan utána szólott az elvonuló párnak. Azt akarta,
                        hogy hozzájuk csatlakozzanak s véget vessenek szép földije tüzes
                        kaczérkodásának.</p>
					<p>Fülöp meg is akart állani, hogy visszaforduljon. Hajnalka úgy tett, mintha a
                        megszólítást nem hallotta volna. Tovább sietett s hevesen, indulatosan
                        rántotta magával s úgyszólván kiragadta társát a teremből.</p>
					<p>Fülöp elbámult. Mi lelte ezt a lányt? Két, három termen úgy mentek keresztül,
                        mint a kiket kergetnek. Fülöp alig tudott lépést tartani a szaladó lánynyal.
                        Végre oly terembe értek, a hol senki sem volt. Hajnalka elbocsátotta
                        kisérője karját s úgy állt ott, mint a ki nem tudja, hogy hol van és mért
                        van itt?... észrevette, hogy Fülöp reá néz. Összeszedte magát s olyan
                        arczczal, mely nevetni akart, de a mely zavart és kínos felindulást fejezett
                        ki inkább, szólott a férfihoz:</p>
					<p>- Látott ilyet! Elfeledtem, hogy miért jöttünk ki a tánczteremből.</p>
					<p>Fölnevetett s Fülöp, ki jól ismerte a női nevetés skáláját, ez éles,
                        erőltetett hang mögött visszafojtott keserűséget gyanított, mely sirni
                        szeretne. No - csak az kellene. Hirtelen segítségére ment a kisasszony
                        emlékezetének:</p>
					<p>- Azt hiszem, egy legyezőt keresünk.</p>
					<p>- Igaz, a legyezőt. Itt kell lenni valahol. Kérem Fülöp, segítsen
                        megtalálni.</p>
					<p>És egy keringő dalt dudorászva, fürgén járta körül a szobát. Fülöp is úgy
                        tett, mintha keresne, de félszemmel a leányra sandított. Hajnalka már
                        harmadszor ment el a szék előtt, a melyről az eltévedt legyező szinte
                        rákiáltott. A leány nem látta, de egyáltalán nem látott ő semmit; a szemei
                        saját sósvizükben úsztak... És mialatt a keringőt dúdolta, fogai
                        összeverődtek - az erőlködésben, hogy zokogásban ne törjön ki.</p>
					<p>Fülöp tette magát, mintha semmit sem látna. Tulajdonkép nem sokat törődött az
                        egész leánynyal. Nyilván szerelmes a kis bús gerlicze - gondolta - és mert
                        az ideál két tourt tánczolt egy másik leánynyal, most szeretné magát
                        derekasan kisirni. Legjobb lesz, ha itt hagyom magára.</p>
					<p>Ez alatt Kanut kezdte észrevenni, hogy a termen átmenők óvakodnak észrevenni,
                        hogy egy hölgy és egy úr ül a pálma-lombok alatt. E tüntető diskréczióból
                        azt következtette, hogy az estély közvéleménye őt és Flórát afféle turbékoló
                        párnak tekinti, a kiket nem illik békéjükben zavarni. Kanut nem akart
                        nevetségessé válni. Fölállott.</p>
					<p>- Itt nagyon útban van az ember.</p>
					<p>Az énekesnő nem értette Kanutot. Azt hitte, még csöndesebb, félreesőbb zug
                        után vágyódik.</p>
					<p>- Igaza van. Keressünk más helyet.</p>
					<p>S mialatt, egyetértése jeléül, Kanut karját lefoglalta s melléhez szorítá,
                        szép kis fejét kényesen hordozta. Büszke volt kisérőjére, a ki, a mellett,
                        hogy miniszter, a legszebb férfi Budapesten... Legzajosabb szinpadi
                        sikeréért nem adta volna ezt a jelenetet.</p>
					<p>Kanut nem viszonozta a gömbölyű kar szorítását, hanem azon volt, hogy
                        rátaláljon Fülöpre és Hajnalkára. Nem zúgot keresett ő, hanem társaságot.
                        Szép földijének ragaszkodása határozottan terhére volt ma este. Szeretett
                        volna már szabadulni tőle.</p>
					<p>A mint Hajnalka meglátta a közeledő Kanutot, Fülöp mellé szökött, karon
                        ragadta s indulattól reszkető hangon suttogott:</p>
					<p>- Kérem, vigyen el innen engem.</p>
					<p>Fülöp indulni akart a belső termek felé. A leány riadtan hátrált.</p>
					<p>- Nem arra... nem... nem...</p>
					<p>És egy oldalajtón kiragadta magát és Fülöpöt egy rosszul világított, hideg
                        folyosóra, a hol a tánczteremmé átalakított nagy szalon butorai voltak
                        egymás tetejébe rakva.</p>
					<p>Fülöp elsőben is azt állapítá meg, hogy az elhagyott folyosón beretvaéles
                        szél süvít keresztül. Kezdődő köszvénye megréműlt és visszahátrált. Egy
                        aggodó nagybácsi hangján kezdte korholni a leányt.</p>
					<p>- Hogy jut magának eszébe fölhevült állapotban ilyen helyre jönni? Hisz ez
                        valóságos farkasordító itt. Jöjjön. Menjünk vissza.</p>
					<p>- Nem, nem megyek. Itt várom meg, a míg elmennek. Nem akarom látni azt a, azt
                        a...</p>
					<p>Fülöpöt, köszvénye daczára, elragadta ez a szép, dühös leány, a mint a szót
                        csak úgy kisziszegte fogai közt s a lábával szilajon toppantott.</p>
					<p>- Az istenért, Hajnalka, hát kit nem akart látni!</p>
					<p>- Azt a komédiásnőt. Azt a szinpadi kaczért. Azt a haszontalan Szenczy
                        Flórát. Azt a...</p>
					<p>Mérgében a kicsi valami hallatlant akart még mondani, de gyűlöletének
                        szótárában nem talált arra kellő kifejezést. E helyett a makranczosság
                        elszántságával ült le egy háromlábú alacsony márványasztalkára s egy,
                        lábaival égnek meredő karosszék bársonybojtjait kezdette tépdesni.</p>
					<p>Fülöp csettentett ujjával. Ez a rossz szokása még katonakorából származott. A
                        mikor valami váratlanra bukkant, olyankor mindig csettentett. Ez nála a
                        fölfedező felkiáltása volt. Most ez a fölkiáltás volt a csettentésben: Így
                        vagyunk, galambom! Szenczy Flórára féltékenykedel? Hisz ez nagyon
                        pompás!...</p>
					<p>És egy szempillarezgésnyi idő alatt átczikázott fején egy sereg gondolat és
                        egy nagy csomó terv: Kanut helyzete, mindkettőjük adósságai, Hajnalka
                        elárult érzése, Gridi Biás milliói, egy fényes, pompás lakodalom, az új idő,
                        mely a gazdagság és hatalom ragyogását árasztja a Bacsó névre...</p>
					<p>A perspektiva, a mit a magát elárult leány szavai nyitottak előtte, önző,
                        rideg lelkét szinte elragadta. A kilátásban elég előnyt pillantott meg a
                        maga javára, hogy érdemesnek találja fölhevülni azon. A mint a fölfedezett
                        ténynyel tisztába jött, meg volt már a terve is, a mely szerint eljár. Az az
                        ember volt, a ki tudta ütni a vasat, míg tüzes.</p>
					<p>És ha nem lett volna olyan czudar légjárás ezen az elhagyott, homályos
                        folyosón, a tüzes vasat mindjárt itt kezdte volna verni. A pillanat igen
                        alkalmas volt, hogy ennek a szerelmes gyereknek a bizalmát megnyerje,
                        szövetségesül magát felajánlja s a házasságközvetítő szerepét megkezdje. De
                        köszvénye nem hagyott magával alkudni. Csontig vágott bele vékony frakkján
                        keresztül a légjárás éle.</p>
					<p>Beérte azzal, hogy pár nyájas szóval mintegy megsimogatta a haragos kis
                        cziczát s aztán nyomban, egy jól kiszámított czélzással hirtelen ismét úgy
                        felingerelte, hogy a kicsi felugrott s most már ő akart visszamenni s a
                        vetélytárs szeme közé nézni.</p>
					<p>Odavitette magát Kanuthoz, a ki még mindig nem tudott szabadulni Flórától.
                        Fülöp egy végkép elspleenesedett angol szenvtelen képével, de bensőleg
                        kaczagva nézte, mint próbálja meg ez a gyermekleány - nőiessége, okossága,
                        kedvessége hatalmát szembe állítani Szenczy Flóra pompás szépségével, finom,
                        tanult kaczérkodásával. A harcz heve a kicsit vakmerővé tette s mikor a
                        hölgyek keringője járta, formálisan kitépte Kanutot a szinésznő karjából.
                        Kanut szabadkozott ugyan, hogy régen nem tánczolt, eltéveszti a taktust s a
                        parkett sem biztos már a lába alatt, de ez mind nem használt. Hajnalka őt
                        elvitte magával.</p>
					<p>Az estély közönsége, mely még soha nem látott keringelö minisztert, majdhogy
                        meg nem tapsolta a kegyelmes úr hőstettét. Gridi Biás, a ki épen összekerült
                        Fülöppel, büszkeségtől, ellágyulástól és pezsgőtől nedves szemekkel intett
                        az elsuhanó pár után és már is atyafiságosan szorongatta Fülöp hideg
                        kezét.</p>
					<p>- Te, ugy-e szép egy pár?</p>
					<p>Fülöp kapott rajta:</p>
					<p>- Mintha csak egymásnak lennének teremtve.</p>
					<p>- Ugy-e, te is azt hiszed?</p>
					<p>Nem mondhatott többet, de nagy kiülő szemei elbeszélték a többit... Fülöp
                        megint csettentett ujjával: Nini! Biás papa is szerelmes Kanutba! Hisz ez a
                        dolog egészen rendben van. Akár egyenest a templomba menjünk... Kanuttól
                        függ minden.</p>
					<p>A mint észrevette később, hogy Kanut készülődik, utána sietett. Kanut meg
                        volt lepetve, mikor Fülöp azzal hárította el rokonának búcsúzásra nyújtott
                        kezét:</p>
					<p>- Ha megengeded: hozzád megyek. Megiszom nálad egy csésze theát.</p>
				</div>
				<div type="chapter">
					<head>II.</head>
					<p>Mikor a kaszinó előtt robogott a fogat, Fülöpben megmozdult a szenvedélyes
                        kártyás. Hátha kiszállana. Ma tele van jó előérzettel. Kanuttal lehetne
                        holnap is beszélni... De a fogat szélgyorsasággal kanyarodott ki a
                        muzeum-körútra... Ez is játszma, a mibe most fogok - vigasztalta magában az
                        alkalom elszalasztásán töprengő játékost - még pedig érdekes és sokba menő
                        játszma. Ha ezt megnyertük: úgy mindent megnyertünk.</p>
					<p>Kanut gondolta, hogy Fülöp nem hiába csatlakozott hozzá. Az a föltevés, hogy
                        talán pénzt fog kérni, elvette a kedvét attól, hogy a kocsiban társalgásba
                        kezdjen. Fülöp se szólt egy szót sem. Azon tünődött, hogy mint fogjon majd
                        bele. Abban állapodott meg, hogy minden hosszas kerülgetés nélkül rátér a
                        dologra.</p>
					<p>Úgy is tett. Alig ültek le a thea-asztal mellé: ráütött a szeg fejére.</p>
					<p>- Mondok neked valamit, ha netán nem tudnád.</p>
					<p>- És mi az?</p>
					<p>- Biás leánya, a kisebbik, a homloka tetejéig szerelmes te beléd. Majd
                        megölte a féltékenység, mikor együtt látott Szenczy Flórával.</p>
					<p>Kanut nevetett.</p>
					<p>- Oh, ez régi szerelem! Akkor kezdődött már, mikor még Hajnalka az ölembe
                        csücsült s czukor után motozott zsebemben. Tudom. Gyerekség az egész.</p>
					<p>- Csalódol. Hajnalka nem gyerek már. Ne felejtsd el, hogy keleti vér: örmény.
                        Ez a faj korán fog tüzet s ha egyszer ég: akkor lángol.</p>
					<p>És elmondta, mi történt közöttük.</p>
					<p>Kanutra kellemetlenül hatott Fülöp elbeszélése. Mi köze neki a
                        Biás-kisasszonyhoz? Mit avatkozik Fülöp ily kényes dolgokba? Bosszankodott
                        erősen. És nem is titkolta. Kelletlenül nézett maga elé.</p>
					<p>Fülöp hagyta, hogy boszankodjék. Nem tágított.</p>
					<p>- Nem, ez nem gyerekség, barátom! Egy leány szerelme, a kinek egy millió
                        forint a hozománya, soha sem gyerekség... És élesen, hosszan ránézve
                        Kanutra, nyomatékkal kérdezte:</p>
					<p>- Nincs a kegyelmes úrnak szüksége egy millió forintra?</p>
					<p>Kanut egy büszke, rendreutasító felelettel akarta letorkolni a rokont, a ki
                        kezd magának sokat megengedni. De aztán arra gondolt, hogy ez az ember, a ki
                        ismeri bajait, tulajdonkép csak javát akarja s buzgalma teszi ily
                        tolakodóvá. Lecsillapítva, de meg is szégyenítve a kellemetlen jóakarat
                        által, ennyit felelt csupán:</p>
					<p>- Szegény ember vagyok, de nem adom el magamat. Ezt tenném, ha Gridi Biáshoz
                        egy millió forintért vőnek szegődném el. Kérlek, ne beszéljünk erről.</p>
					<p>- Ha csak magadról lenne szó, azt mondanám: dixi et salvavi - és a többi. De,
                        kedvesem, itt nem csak rólad van ám szó, de édes magamról is. Nem tagadom,
                        önző szempontok vittek rá, hogy ezt a házasságot ajánlatba hozzam. A dolog
                        úgy áll, barátom, hogy te én rám nézve életszükséglet vagy. Mióta Gergely
                        meghalt: úszom, és egyre mindig csak úszom. Még most birom szuszszal és
                        tempóval, de nem tudom meddig. Vénülök, barátom, erősen vénülök. Elég volt
                        az úszásból. Szeretnék már egyszer biztos talajra lépni. Reád számítottam.
                        Azt gondoltam, hogy te, a miniszter, elég szilárd támpont vagy. Az ám. Te
                        is úszol, akár csak én. Igaz, hogy jó úszóöv az a miniszterség, de többnyire
                        ép akkor veszik el az embertől, mikor sülyedni kezd. És ha te egyszer
                        elsülyedsz, magaddal vinnél engem is. Én pedig még szeretnék felszinen
                        maradni.</p>
					<p>Többet mondok: becsvágyam támadt, hogy közpályára lépjek. Nem afféle olcsó
                        szinekúrákra aspirálok, a milyenekbe egyik-másik atyánkfiát itt-ott
                        eldugdostad. Olyat akarnék, a hol érvényesülhetek. Van elég intelligencziám,
                        műveltségem, ravaszságom és hidegvérem ahhoz, hogy a ti tuczat-diplomatáitok
                        közt helyt tudjak állani. Szóval: be akarok szegődni a diplomácziához. Ez
                        az egyetlen tér, a hol magamat érvényesíthetem. De összeköttetés nélkül
                        lépni e térre - annyi, mint csatát kezdeni tartalék hijjával. Ha te, a
                        befolyásos, respektált miniszter, nem állasz a hátam mögött, úgy próbát se
                        tegyek. Nélküled én meg sem mocczanhatok.</p>
					<p>Láthatod, hogy őszintén beszélek. Azért féltelek, mert szükségem van reád. És
                        hidd meg, nem féltelek hiába. Kanut, neked vagyon kell, különben nem birod
                        sokáig. Olyan életmód mellett, a milyent megszoktál, azokkal az igényekkel,
                        a mikhez hozzád tartozóidat szoktattad: előbb-utóbb szélhámoskodnod kell,
                        hogy fentartsd a látszatot. Már pedig egy miniszter nem sokáig szédeleghet
                        minálunk. A ki megpróbálja: hamar nyakát szegi.</p>
					<p>Kanut, neked meg kell házasodnod és pedig gazdagon és mentül hamarabb. A
                        kaszinóban már emlegetni kezdik adósságaidat. A pártklubban is tudnak felőle
                        s csak azért hallgatnak, mert tudják, hogy jobbkeze vagy a
                        miniszterelnöknek. Egy pénzintézetnél közelebb a váltóbirálók közül egy
                        fejet csóvált egyik váltód fölött. Még nem mert semmi kifogást sem tenni, de
                        ez a fejcsóválás nem jót jelent néked. A börzéről nem is szólok. Holzknecht
                        Poldi a multkor csaknem sírva panaszkodott előttem, hogy nem hallgatsz reá s
                        hogy rossz időben alkalmazott közbelépésiddel elrontod a dolgot.</p>
					<p>A dolgok ily állása mellett három teendő közül válogathatsz.</p>
					<p>Vagy gazdagon házasodó! és akkor megmaradsz úrnak és miniszternek és mint
                        ilyen, férjhez adod rangosan Esztikét (tudod te, hogy kihez), katona-öcsédet
                        pedig és jó magamat átsegítesz pályánk első nehézségein.</p>
					<p>Vagy nem nősülsz gazdagon, de megmaradsz miniszternek s úszol addig, a míg el
                        nem merülsz.</p>
					<p>Vagy nem várod be az el merülést, hanem jóval előbb lemondasz és elmégysz
                        vissza Mármarosba a megyéhez főnótáriusnak.</p>
					<p>Kanut eddig azt hitte, hogy az ő magán pénzzavarai minden oldalról
                        maszkírozva vannak. Fülöp szavai kínosan lepték meg. Micsoda erőfeszítéseket
                        tett, hogy eltitkolja bajait! Tehát mindez hasztalan volt? A világ szemét
                        nem lehetett bekötni. Belátnak a zsebébe s találgatják, hogy meddig birja
                        még?...</p>
					<p>Ez a gondolat messze terelte el a figyelmét attól, a mit Fülöp mondott. De
                        rokonának ráfüggesztett, vallató tekintete a választ követelte. Kanut olyan
                        hangon adta meg, a mely kifejezte azt is, hogy erről a tárgyról nem lehet ma
                        véle tovább beszélgetni.</p>
					<p>- Eh! Azt teszem, a mit jónak látok. Megyek a magam útján; menjen más is a
                        magáén.</p>
					<p>Fülöp nem erőszakolta tovább is a dolgot. Hiába használt Kanut ily
                        kategórikus, erélyes szavakat, Fülöp keresztül látott rajta és észrevette,
                        hogy meg van döbbenve. Azt gondolta, hogy egyelőre ezzel a hatással is be
                        lehet érni. Kanut olyan, mint a hideg vas: az első ütéseknek keményen
                        ellenáll. Majd megpuhul, ha az ütésektől lassan átmelegszik.</p>
					<p>Egy darabig még ott maradt s unatkozva mondott egyet-mást Biás papa
                        estélyéről. Ugyancsak kicsinylően, szinte megvetéssel beszélt az estély
                        közönségének túlnyomó részéről.</p>
					<p>- Ez a mi pénzarisztokrácziánk jó részben még olyan, hogy is mondjam? - olyan
                        levantei szagú. Öt lépésnyire érzik rajtuk a mindenféle csatornán hirtelen
                        összefolyt, kétes, új vagyon sajátságos illata. Egy úrral beszéltem, a kit
                        Biás papa úgy hordozott körül, mint Úrnapkor az oltári szentséget. Ez a
                        lipótvárosi Wertheim-hatalmasság, akármi legyek, ha nem hagymaszagú volt.
                        Pedig fogadok, hogy nem evett hagymát. De olyan a fellépése, a hangja, a
                        viselete, hogy az ember egy milliomosnak maszkírozott, dunaparti zsibárusnak
                        nézi és fölteszi róla, hogy hagymaszaga van. Sőt érzi is rajta.</p>
					<p>Kanut, hogy mondjon valamit, azt állította, hogy a mi új, az mindig valami
                        különös kellemetlen szaggal bir. Az új könyv, az új ház, mind festékszagú.
                        Ismer egy képviselőt, a ki a harmadik padból megérzi, ha valakin új czipő
                        van. Budapesten magán is érzik az új város szaga. Lehet, hogy így van az új
                        vagyonokkal is.</p>
					<p>Fülöp látta Kanut arczának feszült vonásaiból, hogy szeretne már egyedül
                        maradni. Megitta theáját, rövidesen elbúcsúzott s a Kanut kocsiján a
                        kaszinóba hajtatott.</p>
				</div>
				<div type="chapter">
					<head>III.</head>
					<p>A kaszinóban erősen folyt a - munka. A mi nem ritkán esik meg: magas vendége
                        volt a kaszinónak. Egy idegen uralkodóháznak politikai misszióban Keletre
                        utazó tagja állott meg egy éjszakára, hogy magyar czigányt halljon. Az már
                        bevett szokás a magas utazóknál, hogy a nemzeti kaszinóban magukat
                        muzsikáltatják. Nem különben szokássá lett az is, hogy az ilyen díszmuzsika
                        után előkerül a kártya és vagy a fenséges vendég koppasztja meg a kaszinót,
                        vagy a kaszinó szedi el a magas passasértől az utiköltséget.</p>
					<p>Mikor Fülöp a kapu előtt kiszállott: ismerős alakokat látott, felhajtott
                        kabátgallérokba húzódva, kisérteties gyorsasággal tünni el fogatokba,
                        fiakkerekbe. A kocsik aztán lóhalálban rohantak szét az éjszakába.</p>
					<p>Fülöp megszólított egy ilyen siető alakot, de az csak a kezével jelezte, hogy
                        nincs ideje megállni. Fülöp utánuk nézett az éjbe tünő fogatoknak s azt
                        gondolta magában, hogy ily veszett gyorsasággal csak kegyelmet szoktak vinni
                        a vesztőhelyre az utolsó perczben - vagy pedig segítséget a zöld asztalhoz a
                        megkopasztott játékos számára.</p>
					<p>A mint hogy így is volt. A magas vendég valóságos királyi szerencsével
                        játszott s a kaszinó kártyakrözusainak az ingük is veszendőben volt már.
                        Hajnalfelé elkezdődött a staféták futása. Előkelő kibiczek, zsebükben az
                        ismeretes, hosszú, keskeny levélkével, (melyre történelmi nevek voltak irva
                        - keresztbe) szelek szárnyán jártak az alvó városban.</p>
					<p>Budapestnek sok híres bankárja emlékszik vissza e nagy éjszakára. Paplan alól
                        húzták ki őket el nem utasítható, elszánt látogatók. A bankár úr sebtiben
                        magára kapott háló-kaftánban, papucsban megy ki az alvó-szobából, mialatt az
                        álmából fölriasztott feleség aggódva suttogja, hogy vigyen magával
                        revolvert, mert hátha nem igazi mágnások, de betörők várják künn.</p>
					<p>A bankár, álomtól ragadós szemekkel, egy szál gyertyánál vizsgálja odakünn a
                        váltót s rendben találva mindent, tettetett álmossággal és kedvetlenséggel
                        csoszog a pénztárhoz s belső elégedettséggel olvassa ki a
                        váltó-összeget.</p>
					<p>A staféta visszavillámlik a kaszinóba, a bankár pedig visszabújik a takaró
                        alá s ravasz nevetés közt beszéli el asszonyának az éjszakai üzletet.</p>
					<p>Ez a jelenet többször és több helyen ismétlődik ezen az éjszakán. A staféták,
                        mint a csatában a segédtisztek, beszáguldozzák az egész nagy várost és üres
                        kézzel egyik sem tér vissza.</p>
					<p>Fülöp, ki újabb időben szerencsével játszott s szépen el volt látva pénzzel:
                        leült és osztatott magának. Pár óra mulva kerék alá jutott. A királyi
                        szerencse leteperte őt is... Akkor már a nap kelőben volt s ő királyi
                        fenségének tovább kellett utaznia.</p>
					<p>Fülöp ott reggelizett a kaszinóban, de nem volt annyi pénze, hogy fizetni
                        tudjon. Az reggelen azonban megtörtént ez ott nagy vagyonok hires uraival
                        is.</p>
					<p>Zányi Gábor szemben ült Fülöppel a reggeliző-asztalnál. A gróf, ki ma éjjel
                        legtöbbet veszített, mint aféle szangvinikus játékos, nem tudta szó nélkül
                        tűrni, hogy ennyire lefőzték. Nem a pénzét sajnálta, hanem azt, hogy vén,
                        tapasztalt játékos létére egy fiatal kocza-kártyástól így meghagyta magát
                        veretni. Ő fensége ugyanis egy bajusztalan tisztecske volt, a kinek a
                        keverésén, osztásán meglátszott a tehetséges bár, de gyakorlatlan kezdő.
                        Zányi Gábor le is szólta:</p>
					<p>- Az az egész, hogy kolosszális szerencsével játszott. Különben fogni is alig
                        tudja a kártyát. Aztán a képéről leolvastam, hogy mi van a kezében.
                        Hidegvére nincs egy mákszem. Lábai az asztal alatt Vitus-tánczot jártak. Úgy
                        izzadt, hogy a kezéhez hozzáragadt a kártya. Szóval: ő fensége egészen zöld
                        kártyás még. Szégyenlem, hogy lefőzött bennünket. Még azt hiszi, hogy
                        kontárok vagyunk... Teringettét, ha Bacsó Kanut itt van, az kifogott volna ő
                        királyi fenségén. Annak az embernek még nagyobb a szerencséje. Ott voltam,
                        mikor a walesi herczeget gyönyörűen kikészíté. Kár, hogy nem játszik már.
                        Többet ér az, mint társalkodónők után bolondúlni.</p>
					<p>Fülöp a gróf izetlen nagyszájuskodására oda se hallgatott. Vesztesége nagyon
                        elfoglalta. Csak mikor Kanut nevét hallotta fölemlíteni, akkor figyelt a
                        grófra. A társalkodónőkre vonatkozó triviális czélzás megütötte fülét.</p>
					<p>- Hogyan? talán Bacsó Veron!... Nem, az lehetetlen. Hisz’ ez a leány a
                        megtestesült tisztesség s azonfelül okos és hideg nő. Éppen maga Zányi Gábor
                        beszélte el egyszer, boros poharak közt, hogy mennyire nem lehet hozzá
                        közelítni. Lehet, hogy a visszautasított, szemtelen udvarló arczúl csapott
                        hiúsága beszél belőle most.</p>
					<p>Annyi bizonyos, hogy Veron pompás és gyönyörű leány. A gyanú önként támad,
                        hogy nem lehet közömbös iránta egy férfi, a ki, mint Kanut is, erősen
                        kifejlett érzékkel bir a női szépség iránt. Az is igaz, hogy Kanutot sem ok
                        nélkül tartják Budapest egyik legérdekesebb férfi-alakjának. Nem volna
                        csoda, ha Veron is osztaná a világ nézetét. És végre is, ha tetszenek
                        egymásnak: a kettejük dolga, hogyan egyeznek meg.</p>
					<p>A mint Fülöp idáig jutott okoskodásában: megakasztá magamagát. Hohó, barátom!
                        A kettejük dolga, hogy mint egyeznek meg? Igazán?... Hátha éppen ez a
                        megegyezés zárja ki a gazdagon nősülést? Hátha épp’ a Veron maddonnaképe
                        kápráztatja úgy a Kanut szemét, hogy azonkívül nincs számára más kép.</p>
					<p>És mint a kopók a gyanus bozótot, úgy kerülgették gondolatai e gyanakvó
                        föltevést.</p>
					<p>Eszébe jutott, hogy Kanut karácsonykor leutazott a Rivierára. Azt mondta,
                        Esztikét megy látogatni, meg hogy idegeinek pihenésre van szükségük.</p>
					<p>Tény, hogy nem úgy jött vissza, mint egy olyan testvér, a ki beteg nővérét
                        ismét viruló egészségben látta, de úgy sem, mint egy agyondolgozott
                        miniszter, a ki magát kipihente. Hazahozta titkolt töprenkedését,
                        nyugtalankodását és idegességét. Fülöp mindezt az «úszás»-sal járó
                        izgalmaknak tulajdonította. Ő is átélte ezt az állapotot, mikor még kezdő
                        volt. Az úszás első tempóival együtt jár ez a testi és erkölcsi tréma.</p>
					<p>De most, egyszerre csak gyanakodni kezdett, hogy Kanut töprenkedésébe belsőbb
                        motivumok is belejátszanak. A rendetlen pénzügy mögött föltételezte a
                        rendezetlen szívügyet. Mert ha szerelem van Veron és Kanut közt: az nem
                        lehet aféle, titokban, lopva, de mindkét fél megelégedésére elintézett
                        szerelem. Veron nem az a lány, a ki nyitva hagyja szive ablakát, hogy a
                        tolvaj belopódzék rajta; ámbár az is igaz, hogy Kanutból a nők mesteri
                        tolvajt neveltek a maguk számára. Fülöp a nők felől általában rossz
                        véleménynyel volt; érzés dolgában úgy tekinté őket, mint kártyázásban a
                        hamis játékost; de Veron okos, nyugodt tisztasága zavarba hozta, sőt
                        imponált is neki.</p>
				</div>
				<div type="chapter">
					<head>IV.</head>
					<p>Fülöp elhagyta a kaszinót s gyalog indult hazafelé. Az átvirrasztott éj, a
                        kártyaasztalnál való ülés zsibbasztó tespedése után jól esett a reggel
                        tiszta, friss hidege. A koránkelő Budapestnek dolga után rohanó népe
                        közönyösen tért ki az elegáns korhely előtt. Egy rendőr, a ki fölismerte
                        benne a miniszter atyafiát, esze nélkül szalutált a posztján. Fülöp a régi
                        grand seigneurök imponáló fejhordozásával büszkén haladt a járdán... mialatt
                        összes pénze, egy rossz, pecsétes egyforintos vala.</p>
					<p>Mikor négy órai mély alvás után odahaza fölébredt: az inas egy névjegyet
                        adott át Fülöpnek. Erling Róbert báró nevét olvasta a lapon. Egy bécsi
                        bankház egyik feje volt ez, a ki a ház magyarországi üzleteinek vezetése
                        végett Budapesten lakott. Mikor Fülöp Bécsben huszárkodott: a fiatal Erling
                        mint önkéntes Fülöp századában szolgált és sok víg éjszakát töltött a
                        kapitány úrral. Később, mikor már tartalékos hadnagy volt a báró: benső
                        czimboraság támadt közte és volt főnöke közt. Nem volt ennek a barátkozásnak
                        semmi mélyebb alapja, annyi volt az egész, hogy segédkeztek egymás
                        párbajainál, lovagolták egymás hátas lovát, ki-kicserélgették a szeretőiket
                        s tivornyák után a józanabbik hazavitte a berugottabbat.</p>
					<p>És még ez a léhaságokból, semmiskedésekből szövődött barátság is kitartott az
                        idővel. Most, hogy Fülöp is Budapestre került, a két régi katonapajtás
                        felújította a hajdani szövetséget. A báró még mindig a régi víg legény volt
                        s ha kiszabadult az irodából, szivesen fölelevenítette Budapesten is a
                        Fülöppel kettesben űzött bécsi kalandokat. Fülöp, a rokkant viveur, óvatosan
                        koczogott czimborája nyomában; ő már nem merte a gyeplőt a lovak közé dobni;
                        úgy tett, mint Géczy Gyuri; lassú tempót tartott az élvezetekben.</p>
					<p>A báró sejtve, hogy egykori parancsnoka nem él a legfényesebb pénzviszonyok
                        között, megértette véle, hogy az úgynevezett pillanatnyi zavarokban
                        számíthat ő reá. Fülöp ezt a kamat nélkül járó szivességet meglehetősen
                        igénybe is vette - a nélkül, hogy azzal vissza is élt volna eddig. Egy
                        közönséges bankár bizalmával vissza tudott volna élni, de ez előtt a
                        gavallér hitelező előtt, a ki kaszinótag is volt, a látszatot fönn kellett
                        tartani.</p>
					<p>A mint Fülöp meglátta a vizitkártyát, az a rossz érzés, mely ma reggel az
                        ágyba kisérte, de a melyet könnyű természete kialudott magából: előfogta
                        újfent. Eszébe jutott, hogy az Erlingtől kapott legutolsó kölcsön
                        visszafizetésének ma vagyon a napja. Honnan fizessen, mikor az éjjel az
                        ingét is majd a kaszinóban hagyta!... Kanuttól nem kérhet, annak magának
                        sincs. Gridi Biás Máté, a ki a lelkét is odaadná Kanutnak, vele szemben
                        egyre tartózkodóbb. Egy vevő alkuszik vele arra a kis birtokra, melyet egy
                        rég meghalt nagynénje hagyott rá. A birtokon azonban minden fűszálra kölcsön
                        van táblázva. A vételárból neki alig jut valami.</p>
					<p>Megfordította a látogató-jegyet. Ez volt reá írva: «Fontos beszélni valóm
                        van. Gyere hozzám ebédre.»</p>
					<p>Ez egy kissé megnyugtatta. A kit ebédre hívnak, azt nem ekzekválják. Hogy is
                        lehetett olyan ostoba, hogy megijedt egy névjegytől! Gondolhatta volna, hogy
                        egy olyan ember, mint a báró, nem fog gavallér-barátja nyakára fizetési
                        meghagyást küldeni névjegy alakjában. Fülöp megkönnyebbülten fogott az
                        öltözködéshez s mikor félóra mulva beállított a báróhoz, már tisztában volt
                        magával, hogy elmondva az éjszakai nagy krachot, nemcsak fizetési
                        halasztást, de új kölcsönt is kér a pénzes czimborától.</p>
					<p>A báró rendesen a házon kívül étkezett, de ma az ebédet lakására hozatta.
                        Egészen egyedül akart lenni Fülöppel.</p>
					<p>Az ebéd pompás volt. A Rajna és a Hegyalja borai egymásután vonultak föl. A
                        házi gazda ismét a régi, pompás, bécsi ficzkó, a parancsnokát megtraktáló,
                        víg katona volt. Tele szájjal ettek s tele szájjal beszélték egymásnak
                        tizenöt év előtti bolondságaikat, a kaszárnya-visszaemlékezéseket, a bécsi
                        éjszakák hóbortjait, operettebe való szerelmi kalandjaikat. A báró, mintha
                        az ördög bújt volna belé, nem fért a bőrében; minduntalan felugrott, hogy az
                        elbeszélt helyzethez testtartása, mozdulatai szolgáljanak
                        illusztrácziókul.</p>
					<p>Kitünő utánzó volt. Bécs valamennyi vén generálisát úgy tudta mimelni
                        beszédben, járásban, hogy Fülöp ráismert valamennyire s nevükön nevezte: Ez
                        Lobkovitz herczeg... Ez a Pókhas altábornagy... Ez a toszkánai nagyherczegnő
                        Bum-bum hófmájsztere... Ez meg a nyakigláb szárnysegéd... Fülöp halálra
                        kaczagja magát ezeken a hű paródiákon, ha beteg félarcza óvatossá nem tette
                        volna.</p>
					<p>Az inas, a ki egy szertartást tevő valóságos belső titkos tanácsos szenvtelen
                        pofájával töltögetett az uraknak, különösnek találta, hogy míg ura majd a
                        falra mászik, ez a másik, sáppadtképű gentleman a szempilláját sem
                        mozdítja, csak a száján keresztül ad valami süvítésféle hangot, mely, úgy
                        látszik, nevetést fejez ki.</p>
					<p>Az ebéd vége felé már kissé be voltak kapva mind a ketten. A báró úgy itta a
                        pezsgőt, mint huszárkorában. Fülöp csöndesen, számítással itta a ménesi
                        vörös bort, ezt az édes pirosságot, mely olyan lágy, olyan enyhe, mint a
                        friss tej s olyan tüzes, mint a pokol, vagy - mint a szerelem.</p>
					<p>Az a fontos beszélni való, a mely miatt összejöttek, csak akkor jutott a báró
                        eszébe, mikor már a nyelve is meg-megbicsaklott néha. Elküldte az inast s
                        azután így szólott:</p>
					<p>- Pajtás! Hallgass ide. Mondok neked valamit... Tudd meg, czimbora, hogy ez a
                        te Kanutod, köztünk legyen mondva, miniszter létére egy naiv kis csacsi.</p>
					<p>Fülöpben felbuzdult a rokonsági érzés. A ménesi kezdett tüzelni a
                        fejében.</p>
					<p>- Kanutot ne bántsd. Az egy fej, barátom, még pedig ritka fej.</p>
					<p>- Hát legyen ritka fej, de akármi legyek, ha nem ritka tökfej.</p>
					<p>Fülöp átmelegedett agyvelején keresztülvillant a Kanuttal folytatott éjszakai
                        beszélgetés. Rokonának a gazdag házasság eszméjétől való nyakas vonakodása e
                        pillanatban menthetetlen ostobaság gyanánt tünt előtte föl. Iménti
                        felbuzdulása lelohadt s szigorú birája lett a szegény atyafinak:</p>
					<p>- Rosszabb a tökfejnél: ideálista.</p>
					<p>Aztán, a bortól feloldódzott nyelvvel, szegről-végre elbeszélte Erlingnek, mi
                        történt az éjjel Gridi Biáséknál s mint torkolta le Kanut őt, mikor a
                        helyzetet előtte feltárta. Az elbeszélés alatt egyre dühösebb lett s egész
                        fölfortyanva fejezte be szavait:</p>
					<p>- Ördögadta embere! Hogy fenhordja az orrát! Neki nem kell egy millió.</p>
					<p>Erling a millió szóra mintha felocsudott volna könnyű mámorából. Telivér
                        bankár volt. A számok, összegek úgy hatottak rá, mint a trombitaszó a
                        katonalóra: csupa fül és figyelem lett. Attól kezdve nem volt többé a víg
                        bécsi ficzkó; bortól piros képpel, de hidegülő agygyal kezdett beszélni:</p>
					<p>- Most én mondok el valamit neked az urad-öcsédről, az ideális
                        miniszterről... Azt tudod, hogy házunk Budapesten egy óriási vállalatba
                        fogott: magára vette a belső körút tervének reálizálását. A szerződést ugyan
                        egy konzorczium kötötte, de a konzorczium mögött a mi czégünk áll. Ezt tudja
                        mindenki.</p>
					<p>A vállalat, a mily nagyszabású, oly jövedelmező is, de van egy hátránya: tíz
                        évre leköti házunk egész erejét. Ez csak most tünt ki, hogy az üzletet
                        folyamatba tettük. A dolog úgy áll, hogy házunk ennyi időre nem kötheti le
                        magát egyetlenegy helyhez. Ha feladjuk a többi piaczokat: oly
                        összeköttetéseket, befolyásokat veszítünk el jó időre, mik nekünk érzékeny
                        veszteséget okoznak.</p>
					<p>Nekünk tehát oda kellett hatni, hogy ettől a lekötelezettségtől fölmentessük
                        magunkat. Van egy más czég, a mely hajlandó lenne, a szerződési feltételek
                        csekély változtatása mellett, a mi helyünkre lépni. Csakhogy a kormány nem
                        enged bennünket és mi egy milliónyi óvadékunk által kötve vagyunk a
                        szerződéshez.</p>
					<p>Bécsben, Párisban, Pétervárott az ilyen helyzet a vállalkozót nem hozza
                        zavarba. Az ember elmegy ahhoz, a ki a kormány elhatározására befolyást
                        gyakorol s a személyes informáczió meggyőzi az illetőt a felől, hogy a
                        közérdeket és a vállalkozó érdekeit egy kis méltányosság mellett egészen
                        igazságosan össze lehet egyeztetni.</p>
					<p>Minden üzlet lebonyolításánál, kivéve a börze-üzleteket, a hol a harcz
                        élet-halálra megy, a méltányossági szempontoknak érvényesülniök kell. A
                        szerződés holt betű, de a szerződött felek élő emberek, a kik az üzlet
                        rideg, abstrakt kétszerkettőjébe beleviszik az élet konkrét kölcsönösségi
                        elvét.</p>
					<p>Nos - hát én elmentem Kanuthoz. Az elnök után ő a kabinetben a döntő
                        tekintély. Megmondtam neki, hogy informálni jövök. Tudod, mit tett? Nem is
                        engedte, hogy tovább beszéljek. Szárazon, kurtán odautasított az országos
                        közmunkatanács elnökéhez, hogy beszéljek azzal. Tudnod kell, hogy éppen a
                        közmunkatanács elnöke az, a ki a szerződés felbontásáról hallani sem akar s
                        a ki úgy ül az egy millió kauczión, mint valami kősó.</p>
					<p>Már most mondd meg, kérlek, hogy eljárás az ilyen? Hát miniszter az olyan
                        ember, a kinek a hatalma holt tőke, a miből sem neki, sem másnak nincs
                        haszna. Micsoda fej az olyan, a melylyel beszélni sem lehet? Végre is, a mit
                        én kivántam...</p>
					<p>Fülöp kissé reszkető kézzel letette poharát, a miből éppen ivott és hirtelen
                        közbevágott:</p>
					<p>- Mondd csak: mennyivel kináltad meg Kanutot?</p>
					<p>A kijózanult czinikus által odavetett, a csupaszságig meztelen kérdésre
                        Erling báró egy pillanatra meghökkent. Az ő finom körülirásai után nagyon
                        hamar következett ez a durva egyenesség. Előbb kiivott egy pohár pezsgőt s
                        aztán nevetve fújta szivarja füstjét a szoba-mennyezetnek:</p>
					<p>- Ez aztán határozott egy kérdés, barátom! Jól van. Én is úgy felelek. Én a
                        közbenjárásért felajánlottam százezer forintot. Nem proviziós levélben,
                        hanem valóságos pénzben.</p>
					<p>Fülöpnek megdobbant a szíve - attól, a mit gondolt. Hogy felindulását
                        palástolja: inni akart, de krónikus idegessége egész erővel tört ki rajta.
                        Hogy ne árulja el keze remegését, nem nyúlt a pohárhoz. Dobolni kezdett
                        ujjaival az asztalon, hogy elnyomja szíve hangos verését.</p>
					<p>A két barát némán, sokáig nézte egymást, mintha mindketten éreznék, hogy a
                        beszélgetés olyan dülőre ért, a honnan visszafordulni nem lehet, előre menni
                        pedig nagyon bajos. Találgatta magában mindenik, mit gondolhat a másik.
                        Fülöp eleinte még önmaga előtt is rejtegette gondolatát, de ez a belső
                        megilletődése nem sokáig tartott. A kártyás természet került benne felül. Ki
                        a színnel! Va banque! Vagy - vagy!</p>
					<p>- Kanut jól tette, hogy elutasított.</p>
					<p>- Hogy elutasított százezer forintot?</p>
					<p>- Nem. Hogy téged elutasított.</p>
					<p>Erling megértette a hangsúlyozott distinkcziót. Vagy úgy! A miniszter úr
                        hátrateszi kezét, a miniszter atyafia pedig előre nyújtja. Ez a berendezés.
                        Kanut megközelíthetetlen. Ő nem akar tudni semmiről. A rokon azonban hagy
                        magával beszélni. Nem rossz a beosztás. A miniszter fedve van. A báró, ki a
                        pénz körül a legkülönösebb dolgokat is megszokta már, egyátalán nem ütközött
                        meg, hogy a volt parancsnok, az egykori gentleman-katona, ily sajátságos
                        szerepet tölt be rokona oldalán. A pénz mindenható, mindent átformáló
                        befolyását, erejét látta ez átváltozásban Azzal többé nem törődött vele.
                        Figyelmét társalgásuk lényegére összpontosította. Halkan kezdett
                        beszélni.</p>
					<p>- Értem. Tehát hiba volt elkövetve. Jól van. Korrigáljuk ki. Akarod te
                        helyrehozni?</p>
					<p>- Ha kívánod, neked - megteszem.</p>
					<p>- Átadod?</p>
					<p>- Igen.</p>
					<p>Erling fölkelt az asztaltól, átment a másik szobába s egy nagy nyolczadrét
                        borítékkal tért vissza, mely dagadt volt a tartalomtól. Fülöp az elébe tett
                        kincs fölött czigarettára gyújtott s a borítékra hullott gyufaszenet
                        végtelen egykedvűséggel fújta le. A kártyás hidegvére visszatért, a mint
                        maga előtt bankjegyeket érzett.</p>
					<p>- Nyugtázzam?</p>
					<p>- Nem szükséges. Gentlemanek közt az írás fölösleges. Elég nyugta lesz nekem
                        - az eredmény.</p>
					<p>Fülöp a «gentleman» szóra fogait szívta. Eddig, úgy a hogy, fenntartotta
                        gentleman voltának legalább - látszatát. A mint azonban zsebrevágja a nehéz
                        borítékot, oda van a gentlemanség. Az ő kedves báró barátja alighanem
                        csúfolódik, hogy ilyen pillanatban jut eszébe kimondani a szót, melynek
                        viselése összeférhetlen az ilyen üzlettel.</p>
					<p>Egy kissé meghökkentette az a mondat is, hogy a nyugta - az eredmény lesz...
                        De vajjon lesz eredmény? És ha nem lesz, akkor mi történik?... És egész
                        sereg formátlan, de aggasztó föltevés czikázott e fölvetett kérdés
                        nyomán.</p>
					<p>Egy perczig tartott az egész. A vakmerő játékos véget vetett az aggódó ember
                        töprenkedéseinek - egy kézmozdulattal... A százezer forint már zsebre volt
                        vágva... Fülöp azt gondolta magában, hogy pénztelen gentleman állapotában
                        felényire sem érezte olyan jól magát, mint most, gentlemansége haldokló
                        perczében, - oldalán egy köteg nagy bankjegy nyomásának gyönyörét
                        élvezve...</p>
					<p>Erling becsengette az inast, friss bort hozatott; a két barát, mintha mi sem
                        történt volna, tovább poharazott egész késő délutánig. Erlingbe ismét
                        belebújt az ördög s elülről kezdte korábbi mókáit. Fülöp azonban, akármily
                        hosszú kortyokban szürcsölgette is a ménesi vöröset, nem tudott többé
                        fölmelegedni. Száraznak és teletömöttnek érezte a fejét, mintha
                        oldalzsebéből az a csomó bankjegy beköltözött volna a koponyája alá. A
                        legkülönösebb gondolatok, tervek oly sűrűen rajzottak fejében, hogy a bor
                        finom gőze sem tudott azokon keresztül utat törni magának...</p>
				</div>
				<div type="chapter">
					<head>V.</head>
					<p>Mikor este elváltak, Fülöp egyenesen Kanuthoz hajtatott. Az előszobában az
                        inas egy utazótáskát lakatolt be éppen. Fülöp megszólította:</p>
					<p>- Ki utazik?</p>
					<p>- A kegyelmes úr.</p>
					<p>- Hova?</p>
					<p>- Olaszországba.</p>
					<p>- Mikor?</p>
					<p>- Ma este.</p>
					<p>A mint Fülöp átment a szalonon, Holzknecht Poldit látta, a mint az egyik
                        ablaknál lehorgasztott fővel bámult ki az éjszakába. Úgy el volt merülve,
                        hogy észre sem vette, a mint Fülöp a szőnyegen elhaladt mögötte.</p>
					<p>Kanut éppen levelet írt. A kormányelnökkel s az államtitkárral tudatta, hogy
                        néhány napra magánügyben el kell utaznia. Kanut, a mint a levélből
                        föltekintett, hogy a rokon köszöntését fogadja: izgatottnak és levertnek
                        látszott. Fülöp megvárta, míg elkészül a levelekkel.</p>
					<p>- Hallom, hogy utazol.</p>
					<p>- Igen.</p>
					<p>Kanut az iróasztal fiókjában kezdett kotorászni, de hirtelen becsukta azt - a
                        nélkül, hogy abból kivett volna valamit. Aztán az inasnak csöngetett, s más
                        kabátot adatott magára. Kanut, mikor az inas kiment, egypárszor végig sétált
                        a szobán s e közben kétszer is megnézte óráját s úgy látszott, hogy, a
                        fölindult emberek szokásaként, csak nézte az órát, de nem látta, hogy az
                        mennyit mutat. Fülöp kérdést intézett hozzá?</p>
					<p>- Idegesnek látszol. Bánt valami?</p>
					<p>Kanut habozott, hogy feleljen vagy ne feleljen? Ebben a habozásban büszkesége
                        és szegénységének érzékeny szemérme küzdött az anyagi kényszer-helyzet
                        piszkos marka által torkon ragadt ember kétségbeestével. Ennek az embernek
                        panaszkodjék, ennek, a kit megtűr maga körül, mert vérbelije, de a kit
                        megvet, mert haszontalan, léha... De végre is a torkon ragadt ember szólalt
                        ki belőle. Panaszkodott:</p>
					<p>- Boszus vagyok. Éppen készülök leutazni hugomhoz, akkor jön ez a Holzknecht
                        s az utolsó perczben áll elő azzal, hogy adjak neki pénzt, mert holnap a
                        tőzsdén határidő lejáratom van. Honnan vegyek én most pénzt? Alig van
                        annyim, a mi az útra kell. A vonat félóra mulva indul. Nem akarok lekésni.
                        És ez az ember itt ül a nyakamon.</p>
					<p>Fülöp úgy okoskodott, hogy ha ő most kiveszi a zsebéből a borítékot, azzal a
                        szóval, hogy: «itt az Erling báró százezer forintja»: Kanut, nem bizonyosan,
                        de valószinüleg ajtót mutat neki. Más mód után kutatott. A jövendőbeli
                        diplomata fortélyosan, simán akart végezni a megszorult emberrel.</p>
					<p>- Ha megengeded, majd végzek én Holzknechttel. Te csak készülj az utra.</p>
					<p>És nem adva több magyarázatot a kérdőképpel utána néző Kanutnak, kiment a
                        szalonba és pár percz mulva visszatért.</p>
					<p>- Holzknecht eltávozott. Nyugodt lehetsz. Rendezve van az ügy.</p>
					<p>- De kérlek, tizenötezer forint fizetése forog itten szóban.</p>
					<p>- Már ki van fizetve... A magyarázat az, hogy kezemügyébe esett a szerencse s
                        én ugyancsak üstökön ragadtam. El vagyok látva pénzzel. Tudom, hogy neked a
                        tőzsde-kötelezettségen kívül vannak egyéb tartozásaid is. Engedd meg, hogy
                        egyszer én is segítsek rajtad. Van rá elég czímem. Ezúttal nem véres pénz, a
                        mivel megkinállak.</p>
					<p>Kanut szabadkozott, de egyúttal megkönnyebbült, hogy a dolga a tőzsdében
                        váratlanul rendezve van. Az ottani ügyek nagyon aggasztották. Most,
                        egyelőre, lélegzetet vehet.</p>
					<p>Fülöp bankjegyeket számolt az asztalra... és a kegyelmes úr nem mondta most
                        neki, de csak egy szóval sem, hogy a dolgot hagyja abban; elfordult és
                        hagyta tenni Fülöpöt... szegénységének érzékeny szemérme jobbnak látta
                        behunyni a szemét.</p>
					<p>Mikor Fülöp kész volt a dolgával, úgy tett, mint a ki menni készül. Kanut nem
                        marasztotta. A siető ember kapkodásával folytatta készülődéseit, a miket
                        pedig már befejezett. E közben szakadatlanul folyt benne a küzdelem.
                        Lényének jobbik fele még mindig nem adta meg magát s a hányszor felibe
                        került az anyagi, a szorult ember kapzsi önzésének, mindannyiszor
                        ösztönözte Kanutot, hogy markolja föl azt a csomó bankót s dobja vissza
                        Fülöpnek.</p>
					<p>De ilyenkor a holnap gondjától rémüldöző ember saját magának állott az útjába
                        s nem engedte, hogy visszaadja a pénzt... A bankjegycsomó érintetlenül
                        maradt az asztalon...</p>
					<p>Fülöp kissé maga is elfogódott - attól, a mit most tett. Ő, a ki másfél
                        órával ezelőtt olyan könnyen megalkudott a magára vállalt, piszkos dologgal:
                        most habozni kezdett. Nem a lelkiismeret szólalt meg ő benne: ez nála
                        régen, nagyon régen néma. Annyi volt az egész, hogy nem bízott Kanutban. Úgy
                        érezte magát, mint egy tolvaj, aki társat visz magával egy vállalkozásba s
                        mikor már belefogott a munkába, akkor támad az az aggodalma, hogy a társ, a
                        ki még soha sem lopott, hátha nem válik be jó tolvaj-czimborának, hátha ő, a
                        hidegvérű és dolgában biztos tolvaj épp e miatt az ügyetlen kompanista miatt
                        fog rajtaveszteni.</p>
					<p>Műértő, mustráló szemekkel méregette rokonát, a kin észrevette, hogy
                        tekintetével kerüli a szoba ama részét, a hol az iróasztal áll... Milyen
                        szemérmes az istenadta - gondolta magában Fülöp - szégyenli magát előttem,
                        hogy tőlem kell pénzt elfogadnia. Hátha még tudná, hogy honnan került a
                        kölcsön... Mennyire ostoba az olyan ember, a ki pénz-dolgában kényes,
                        válogatós!...</p>
					<p>Hogy véget vessen ennek a nyomasztó hallgatásnak: félig indulóban -
                        beszélgetni kezdett:</p>
					<p>- Soká maradsz oda?</p>
					<p>- Nem tudom. Attól függ, hogy a baj...</p>
					<p>Hirtelen abbanhagyta és csak annyit mondott:</p>
					<p>- Majd onnan értesítelek, hogy mikorra várj vissza.</p>
					<p>Fülöpnek a fülét megütötte a «baj» szó.</p>
					<p>- Csak nem fordult tán rosszra az Esztike állapota?</p>
					<p>- Nem, ő teljesen kigyógyult.</p>
					<p>- Talán Veron?</p>
					<p>- Igen. Himlő ütött ki rajta. Gondolhatod, hogy micsoda helyzetben vannak ők
                        most oda lenn! Esztike leveléből láttam, hogy a szegény gyerek elvesztette
                        egészen a fejét. Külön költöztették Verontól s most Esztike kétségbe van
                        esve, hogy betegét idegenek ápolják.</p>
					<p>Fülöp most értette csak meg az iménti helyzet kényes, sőt kínos jelentőségét.
                        Biz ez keserves egy szituáczió volt - sopánkodott magában Kanuton. - A
                        szegény, megijedt szerelmes madárszárnyakon akar a féltett kedves ágyához
                        sietni s akkor betoppan Holzknecht Poldi, megfogja a kabátja szárnyát s nem
                        akarja ereszteni... Fülöp megsajnálta Kanutot, de ebben a sajnálatban volt
                        valami a Mefisztó gúnyos részvétéből. Úgy találta, hogy sok tragikomikum
                        volt abban a helyzetben.</p>
					<p>Végre elbúcsuzott s egyenest a kaszinóba ment, hogy a mult éjjeli kudarcz
                        után kárpótlást keressen.</p>
					<p>Kanut, mikor már egészen útrakészen állott, odament a pénzhez, megszámlálta s
                        meghökkenve az összeg nagyságán, mintha tudná, hogy rossz az, a mit most
                        tesz, szívdobogva vette az összeget magához.</p>
				</div>
				<div type="chapter">
					<head>VI.</head>
					<p>Bacsó Péter és lakótársa egy reggel hiába várták kicsi takarítójukat. Bizony
                        Pepi nem jött. Már nyolcz felé járt az idő s a sáros czipőket nem vitte ki
                        senki. A vén Bacsó nem bánta. Mikor belébújt a piszkos lábbelikbe, azzal
                        vigasztalta magát, hogy legalább nem kell a sarat kerülgetni: mehet
                        toronyiránt. De Valér dühös volt. Az inge után a czipőire volt a
                        legkényesebb. Apró csinos lábai voltak: szerette azokat ragyogó, feszes
                        lábbelikben mutogatni. Nem akarta felhúzni a sáros czipőket. Mezítláb ment
                        az ajtóhoz s ötször is beleordította a sötétes folyosó hideg csöndjébe
                        Bizony Pepi nevét.</p>
					<p>De csak nem jött senki. Valér kikelt a kis leány ellen, szidta a lusta,
                        haszontalan fruskát. Még az öreg medve is megsokalta a hiú lakótárs lármás
                        dühösségét s rászólt korholóan:</p>
					<p>- Ugyan hagyja, kérem. Az a gyerek nem érdemel szidást. Soha sem mulasztott,
                        soha se késett, csak most az egyszer. Bizonyosan van rá oka.</p>
					<p>Volt bizony. A házmester, a ki megsokalta Valér kiabálását, a mitől az egész
                        ház visszhangzott: feljött a lakásba s megmondta az okát, hogy mért nem jön
                        a Pepi.</p>
					<p>- Beteg a kis jószág. Ágyban fekszik, talán nem is kel föl többé. Jó lesz, ha
                        az urak új takarítóról fognak gondoskodni. Addig, ha kell valami, itt vagyok
                        én és a feleségem.</p>
					<p>Valér elröstelte magát. Mennyire igaztalanná tette hiúsága! Valósággal
                        megdöbbentette az a gondolat, hogy dühös kiabálása talán behallatszott a
                        Bizonyék szobájába s a durva hang megzavarta a beteg kis lány nyugalmát. És
                        a lármázó dühösségből az ellenkező végletbe csapott át: mint a kit halálos
                        vétek tudata nyom, úgy elkomorodott.</p>
					<p>Az öreg Bacsó találgatta, hogy mi lelhette Pepit?</p>
					<p>- Bizonyosan apja döngette el szegényt. Tegnap benyalva jött haza a gyárból s
                        a nagyobbik lányát, azt a jó madarat, itt kapta a folyóson. A kisasszony
                        ugyanis, az öreg távollétében, vizitbe volt a familiánál. A mint jött az
                        öreg, lemenekült a hátsó lépcsőn. Ha el nem szalad, az a dühös ember leszedi
                        a turnűrt róla. Lehet, hogy a Pepi kapott ki a nénje helyett. Ha ettől beteg
                        a kicsi, akkor Bizony úrnak még baja lesz a rendőrséggel... Egyébiránt -
                        tette hozzá végszóként - ezeknek a lányféléknek minden hamar megárt. Micsoda
                        erős lány az enyém! És tessék! Szeles időben csolnakázik egyet, meghül,
                        lefekszik, kiüt rajta a himlő... és bizony majd ráment.</p>
					<p>Valér kővéváltan hallgatott az öregre. Egy szót sem tudott a felől, hogy
                        Veron beteg volt. Most hallja először. Arról tudott csak, hogy Bacsó Kanut
                        három héttel ezelőtt lement a hugához s oda volt egy hétig. Ez a leutazás
                        őt felingerelte s lelkét eltöltötte a legaljasabb gyanuval.</p>
					<p>Azt hitte, hogy a szerelmi vágy, a szenvedély türelmetlensége, az érzékek éhe
                        vitte Kanutot Veronhoz. Felizgatott képzelete elviselhetetlen képeket
                        rajzolt maga elé: pásztorórákat a tengerparton, az örökzöld pálmák alatt,
                        vagy hullám játékainak átadott csolnakon, a széltől emelt vitorla
                        árnyában.</p>
					<p>Ilyenkor, hogy szabaduljon fantáziájának e lázas, gyötrő játékától
                        fölkeresett valami víg léha társaságot s mint a ki vesztit érzi: tombolt, a
                        míg birta. Egy ilyen vad mulatás közben összekerült Bizony Birivel. A tévedt
                        leány valóságos eleven ördög volt. Az igaz, hogy kissé be volt csípve.
                        Valért megkapta a szilaj leány jó kedve. És értett hozzá, mint kell a
                        kicsapongást a végleten túl is messze vinni. Valér egy őrült bachanáliát
                        élt át e leánynyal...Mikor a tivornya végén hazavitte Birit ennek lakására s
                        a jómagával tehetetlen teremtést földobta az ágyra, hogy kialudja mámorát:
                        kijózanúlva a nőiség ez utálatos lealacsonyodása láttán - sietve akarta ott
                        hagyni a leányt, de az megfogta kezét s odahúzta magához. A leány kóválygó
                        fejében egy különös gondolat fogamzott meg akkor. A mámor betegsége
                        szentimentálissá tette s ebben az állapotban eszébe jutott családja és az, a
                        ki által ő kis hugaival közlekedett: Veron... És azt mondta Valérnak: Látom,
                        utálsz, azért hagysz itt... Menj csak, menj... De ha Veron kis asszonynyal
                        találkozol, ne mondd meg neki, hogy engemet így láttál... Tudod, én is
                        voltam, mint ő, olyan tiszta... Most már ilyen vagyok! Ne mondd meg neki,
                        hogy Biri részeg volt. De azt mondd meg neki, hogy ne szeressen nagy urat...
                        Az soh’se jó nekünk... Én is urat szerettem és most, most... részeg
                        vagyok...</p>
					<p>Valér borzasztóan felindult állapotban hagyta ott a leányt. Abban a
                        pillanatban, mikor a nyomorult teremtés nehezen forgó nyelvével eldadogta
                        gondolatát: Valérnak úgy tetszett, mintha Pythia önkivületbe esett
                        papnőjének szája mondana jóslatot. Idegei, a mikkel egy idő óta annyiszor
                        visszaélt, különben is túlfeszült állapotban voltak. Babonás érzés fogta el
                        s az ittas nő beszéde sötét sejtelmeket ébresztett föl benne. Mikor reggel
                        hazatért s átment Bacsó Péter szobáján: a vén mester látva tanítványa
                        ekzaltált, viaszsárga képét: elégületlenül mormogott utána: Micsoda lump
                        lett ebből a fiúból!...</p>
					<p>Valér, ettől kezdve, még gyakrabban kínozta magát a gondolattal, hogy Kanut
                        légyottokra jár le a Riviérára. Nem hugához: a szeretőjéhez megy.</p>
					<p>E föltevéssel megalázta és megbélyegezte az ideál emlékét. És csak magát
                        kínozta meg ezzel. Mert minél inkább elhitette magával, hogy Veron
                        szeretőjévé lett Bacsó Kanutnak: annál kétségbeejtőbb bizonyosság lett az,
                        hogy érzései mindenüvé, a bukásba is követik azt a lányt.</p>
					<p>Mindaz az öngyötrelem, a mit hetek óta átélt, közös forrásból fakadt: abból a
                        gondolatból, hogy ez az alábukás bevégzett ténynyé vált... És ime - nem
                        igaz. Nem pásztorórákra ment Kanut. Veszedelmes ragály tartotta fogva a
                        gyönyörű testet... A szerető és a halál együtt álltak az ágy mellett s ott
                        várták, hogy melyikőjüké lesz a drága préda?</p>
					<p>Valér az első pillanatban szerette volna torkon ragadni öreg mesterét, a
                        miért nem szólt mindaddig arról, hogy Veron beteg volt. Ez a vén ember volt
                        az oka annak, hogy megalázta szerelmét s vérig gyötörte önmagát. Ha egy szót
                        szól Bacsó: a féltés vad dühe helyett átadja magát annak a rezignált,
                        csöndes fájdalomnak, a mit az érez, a kinek valahol, megközelíthetlenül
                        messze drága betege van.</p>
					<p>Ezért a hallgatásért meggyűlölte akkor Bacsót. Visszament a szobájába s maga
                        mögött az ajtót becsapta... Micsoda apa ez, a ki leányát halálos betegen
                        tudja s nem érzi szükségét, hogy valakivel beszéljen felőle. Jól van. Legyen
                        valaki filozófus, kommünard, czinikus, vesse meg a világot, kritizáljon
                        mindent, taposson rá mindenre; de a maga vére iránt legyen érzés benne. A
                        legvadabb erdei medve is szereti a bocscsát. Az érzés benne van a meleg
                        vérben. Ha hiányzik: természetellenes.</p>
					<p>Elhatározta, hogy itthagyja az öreget. Egy ily emberrel, kőszívű apával nem
                        lakik egy fedél alatt. De a mint első haragját kifújta: ismét arra gondolt,
                        hogy Veron közt és közte az egyetlen összekötő kapocs mégis csak e mogorva,
                        vén ember... Nem, nem szakítja el mégsem ezt a kapcsot.</p>
					<p>Rohamosan támadt ellenszenvét leküzdve, visszatért az öreghez. Veron felől
                        akart megtudni valamit. Úgy kérdezett, mintha tudná az esetet és csak a
                        részletek iránt érdeklődnék.</p>
					<p>Az öreg kurta, hideg válaszokat adott. Látva, hogy rövid válaszokkal nem éri
                        be a lakója, ezzel vetett véget a dolognak:</p>
					<p>- Ha többet akar tudni: átadom a levelet, a mit a lányom irt. Elolvashatja.
                        Titok nincsen benne... Hova is tettem csak?</p>
					<p>Sorra kutatta valamennyi zsebét. Csak nehezen akadt rá. A levélbe egy csomó
                        cabanos volt begöngyölve. Az öreg a szivarokat kifejtette s a levelet
                        átadta.</p>
					<p>- Egy kicsit hiányos biz ez, mert a széléből fidibusznak valót téptem, de
                        azért nagyjából el lehet olvasni. No de most már megyek. Munkás-gyűlés van a
                        lövöldében. Engem kértek fel, hogy elnököljek. Megyek, meghallgatom, mit
                        fecsegnek ottan.</p>
					<p>Bacsó eltávozott, Valér pedig, kezében a Veron levelével, nem tudta, mit
                        tegyen. Illetlen dolog másnak szóló levelet olvasni. Ez annyi, mint meglopni
                        a levéliró bizalmát. De ha titok nincsen benne! Annyi az egész, mintha jelen
                        lenne, mikor Veron az apjával beszél... És kisimítva az összegyűrt papirt,
                        sokáig jártatta szemeit a sorokon. A határozott, szabatos írás nem mutatta,
                        hogy lábbadozó beteg kezének munkája.</p>
					<p>Noha az apa barbár keze a levelet megcsonkította: az értelmét ki lehetett
                        venni. A tartalom fölizgatta Valért. Veron hazakívánkozott, e mellé a
                        szeretetlen, rideg apa mellé...</p>
					<p>A levélben nyoma sem volt annak az örömnek, a mit nagy betegek éreznek a
                        visszanyert élet fölött. A halálos veszélylyel megküzdött fizikum diadalán
                        ujjongó léleknek az a kedves dicsekvése, melyet oly szivesen hallgatnak vagy
                        olvasnak a lábbadozó hozzátartozói: nem szólt ki e levélből. Mintha nem is
                        magáról írna: olyan nyugodt, naplószerű tárgyilagossággal írta meg az
                        esetet, mint a ki jó eleve lemond arról, hogy azzal, a mit ír, megindulást
                        tudjon fölkelteni. Csak az utolsó soroknak volt valami bús értelmük:</p>
					<p>«... Nem sokára haza megyek. Visszatérek az iskolába. Nem a fővárosban, hanem
                        a vidéken. Valami jó, csöndes helyen. Jöjjön velem apa is. A főváros, ha
                        együtt laktunk is, szélválasztott bennünket. A vidéken majd össze fogunk
                        szokni. Apának nincs senkije rajtam kívül, nekem sincsen - apán kívül
                        senkim. És mégis, mintha idegenek lennénk. A vidéken majd máskép lesz...
                        Jöjjön oda velem apa...»</p>
					<p>Valér zavaros érzések közt olvasta újra, meg újra át a levelet. Egy
                        bizonyosság volt csak abban: az, hogy Veron veszélyben forgott és hogy
                        megmenekült. A levél többi része talány volt előtte, a minek a kulcsát hiába
                        kereste.</p>
					<p>Valaminek kellett történni, valami rendkivülinek!... Mintha az alatt a vidéki
                        csöndbe, nyugalomba kivánkozás alatt - a menekülés vágya rejtőznék... Ki
                        elől, mi elől akar menekülni?... Mi visszhangzik apjához intézett
                        felszólításának rezignált hangjában? Mi birta rá e büszke, kizárólagos
                        természetet arra, hogy egyszerre, igazi lányos ellágyulással emlegesse
                        apjának, hogy az élet őket egymásra utalta.</p>
					<p>Valami történt e lány érzés-világában, valami elhatározó, valami fájdalmas,
                        valami bántó, de a minek nincsen önvádja, szégyene. Valér egy perczig se
                        gondolt arra, hogy Veron levelében a megcsalt nő elleplezett kétségbeesését
                        lássa a sorok közt. A levél nyugodt és minden lelki disszonancziától ment
                        hangja ezt a gyanut elutasította... Lemondás szól e sorokból, lemondás, mely
                        emelt fővel távozik... Eddig jutott Valér a következtetésben és itt az útját
                        álló, megfejthetetlen miért előtt megállt...</p>
				</div>
				<div type="chapter">
					<head>VII.</head>
					<p>Fülöp Bécsben járt, hogy mint leendő diplomata, a külügyminisztériumnál az
                        első tapogatódzásokat megtegye: mikor Veron és Esztike, a Rivieráról
                        hazatértökben, érintették az osztrák fővárost. Miután Fülöp néhány
                        befolyásos nagyfejűnél tisztelgett s tisztába jött azzal, hogy a vasat hol
                        kell majd ütni: az első lépés eredményével elégedetten hajtatott ki az
                        állomáshoz. Tudta, hogy Veronékat ott fogja találni. A nők azonban meg
                        voltak lepetve, és pedig kellemetlenül, mikor Fülöp rajtuk ütött a
                        restauráczióban. Megrémültek, hogy a hátralevő utat véle kell megtenni.</p>
					<p>Fülöp észrevette a mosolygások alá rejtett ijedelmet. Megjelenésének e
                        frappáns hatását már annyira megszokta, hogy nem mulatott rajta. Sietett a
                        kedvezőtlen hangulat okát eloszlatni.</p>
					<p>- Kijöttem, hogy üdvözöljem magukat. Sajnálom, hogy nem csatlakozhatom, de
                        még maradnom kell. Mondhatom, mindketten pompás színben vannak. Mennyire
                        örülök, hogy így látom magukat!</p>
					<p>E viszontlátási közhelyek elmondása közben olyan tekintettel nézett rá
                        Veronra, mely azt fejezte ki, hogy kivánna vele tanútlanul beszélni. Veron
                        megértette. Gondolta már előbb, hogy ez az ember nem azért jött elibük, hogy
                        kinézésükre mondjon egy pár banális megjegyzést. Azt is gyanította, hogy a
                        mit ő neki ez a férfi mondhat: az csak rosszabb lehet a rossznál is, a mit
                        már tőle tud. De mégis kész lett volna meghallgatni. Csakhogy nem volt rá
                        mód, hogy tanútlanul beszélhessen vele.</p>
					<p>A villásreggelinél a szót Fülöp vitte. A nőket megtörte az éjszakai utazás;
                        ezenkívül mindkettőnek volt egy gondolata, mely minél inkább közeledtek
                        Magyarország felé, annál jobban elfoglalta őket. Fülöp nem mutatta, hogy
                        észrevette a nők elfogódottságát; elfecsegett egy csomó otthoni ujságot s
                        mialatt beszélt, többször ismételte azt a tekintetet, a mely Veront
                        nyugtalanná tette.</p>
					<p>Egyszer csak egy emanczipált megjelenésű, öregecske, szemüveges dáma haladt
                        el az asztaluknál. Esztike kiejtette kezéből a kávéskanalat s megragadta a
                        nő sárgáscsíkos, fehér beduinját.</p>
					<p>- Madame Boutillé! Kedves madame Boutillé!...</p>
					<p>Az volt, az... madame Boutillé testestől-lelkestől, levendulaszagos
                        beduinostól, sovány halántékaira fényesen rápomádézott hajfürtöstől és,
                        természetesen, kis kutyástól. Madame Boutillé, a mármaros-keszi franczia
                        nyelvtanítónő, a ki félszázad óta oktatja Mármaros-Keszi mindkét nembeli
                        ifjuságát La Fontaine meséire.</p>
					<p>Madame Boutillé, a mint Esztikét fölismeri, leteszi öléből a pincsit egy
                        székre s aztán egy racheli mozdulattal kitárja karjait s megöleli a volt
                        tanítványt.</p>
					<p>- Milyen édes meglepetés! Kedves kis angyalom!</p>
					<p>A madame zajos öröme tele tölti az egész ebédlőt és Esztike jó tíz perczig el
                        van tünve a felette összecsapott beduin szárny alatt.</p>
					<p>A mint madame Boutillé jó szivének első rohama annyira lecsillapult, hogy kis
                        kutyáját is ölbe vehette: Esztike bemutatta őt Veronnak és Fülöpnek. A
                        madame egy Lajos Fülöp korabeli bókkal tisztelte meg új ismerőseit s aztán
                        újra Esztikére vetette rá magát. Öt percze volt mindössze a derék madame-nak
                        és ezalatt az öt percz alatt meg akarta ismertetni Esztikével az
                        életdrámáját annak a derék unokatestvérnek, a ki meghalt májbetegségben és
                        Normándiában, miután szép kis vagyonkáját a madamera hagyta. Ennek a
                        váratlan örökségnek az átvételére siet most a madame Párison át a
                        szülőföldjére.</p>
					<p>A fecsegő vén asszony annyira lefoglalta Esztikét, hogy Fülöp alkalmasnak
                        látta a pillanatot arra, hogy a mit akart, megmondja Veronnak. Közelhajolt
                        hozzá. Mentséggel kezdette:</p>
					<p>- Fájdalmat okozhattam önnek a levéllel. Bocsásson meg. Higyje el: mindnyájan
                        szenvedünk a visszás helyzet miatt.</p>
					<p>Veron arcza, melyet a betegség keskenyebbé, finomabbá tett, semmit sem árult
                        el. Halkan válaszolt és meglehetős hidegen:</p>
					<p>- Érzéseimről csak magamnak számolok. Hagyjuk ezt.</p>
					<p>Fülöp még halkabban folytatta:</p>
					<p>- Kétségbeejtő igazságok azok, a miket én megírtam. És azóta még inkább
                        azokká váltak. Odáig jutottunk, hogy ő a megvásárolhatóság hirébe kezd
                        jönni. Esküdni merek, hogy tisztább kezü ember nincs a parlamentben. Mit
                        használ? A rossz hír mégis utána károg. Anyagi függése a legaljasabb
                        föltevésekre bátorítja az irígyeket, a kik, mint az éhes varjak, ott
                        keringnek minden siker körül és lesik a kudarczot.</p>
					<p>Veron hátrább tolta székét, hogy azzal is távolabb legyen Esztikétől.
                        Szentséges Isten! Ha ez a gyermek meg találná hallani, érteni, mit beszélnek
                        bátyja felől!...</p>
					<p>Fülöp megértette ezt a mozdulatot. Fölösleges volt ez óvatosság. Madame
                        Boutillé kereplője elnyomta a kívülről behallatszó gőzfütyülő sivító hangját
                        is.</p>
					<p>- Önnek, mint a család belső barátjának meg kellett tudnia, hogy a dolgok
                        mint állanak. Bizony, a fényes látszat mögött ijesztő a valóság. Feltártam,
                        hogy tudjon meg mindent. Most már arra kérem: tegye meg, a mit csak ön tehet
                        meg...</p>
					<p>Veron összefonta karjait reszkető szíve fölött. Nem tudhatta, mit fog Fülöp
                        mondani, de szíve remegésében már benne volt a még ki sem mondott szó
                        hatása... Maga elé nézve, szívverését hallgatva, csak annyit mondott:</p>
					<p>- Mit tehetek én!...</p>
					<p>Fülöp hirtelen villantotta ki e szót:</p>
					<p>- Mentse meg Kanutot.</p>
					<p>Veron hallgatott. Megértette Fülöpöt. Ez a felszólítás annyi volt, mint
                        hivatkozás szerelmére... Szereted. A szerelemben erő van és hatalom. Mentsd
                        őt meg ezzel... Igen, úgy hitte, hogy ez volt benne Fülöp szavaiban...
                        Mentse meg! De hogyan? Mit tehet ő azonkívül, a mire már akkor határozta
                        magát, mikor Fülöptől egy levelet kapott. Fülöp megadta fölszólításához a
                        magyarázatot:</p>
					<p>- Ön az egyetlen, a ki Kanutra befolyást gyakorol. A helyzet csak azért nem
                        reménytelen, mert ez a befolyás megvan és mert ön gyakorolja. Ez az egy jó
                        ellensúlyozza a többi sok rosszat. És most megmondom, mi vitt engem arra,
                        hogy megismertessem önt Bacsó Kanut helyzetével. A levélben nem írtam meg. A
                        levél útközben elveszhet, idegen kézbe juthat. Kényes, diszkrét dolgot jobb
                        - szóval tudatni. Csak azért jöttem ki, hogy kérjem önt, kisasszony...</p>
					<p>Fülöp még közelebb hajolt Veronhoz. Madame Boutillé, a mint kereplőjét
                        forgatta, Esztike, vállán keresztül odavillantotta szemüvegét Veronra s
                        Fülöpre: Ezek ugyan nem férj és feleség - gondolta magában - de, úgy
                        látszik, értik egymást. Szinte botrány, úgy egymásba bújnak!...</p>
					<p>Fülöp igen halkan folytatta, de hangsúlyozott minden szót:</p>
					<p>- Hogy kérjem önt mindenre, a mi szent, használja föl befolyását úgy, hogy
                        Kanut megragadja az egyetlen módot, a mi még megszabadíthatja őt az anyagi
                        nyügöktől. Mert csak egy mód van, a mi megmentheti: a gazdag házasság. Gridi
                        Biás egyik leánya szereti Kanutot. Ennek a leánynak egy millió a hozománya.
                        Ez a menekülés... Ne válaszoljon semmit. Elég az, hogy meghallgatott.</p>
					<p>Elég - bizony! Nagyon elég. A szíve csaknem megszakadt alatta A jó madame
                        Boutillé-t majd megette a kiváncsiság. Mit súghatott a monsieur a
                        mademoiselle fülébe, hogy annak úgy is sápadt arcza egészen átlátszóvá
                        fehérült...</p>
					<p>Érkező és távozó utasok csoportja jött-ment közel az asztalhoz, a hol egy
                        dráma indult meg e perczben. Evőeszközök, tányérok bántó csörömpölése,
                        türelmetlen, éhes emberek zavart kiabálása, a pályaudvaron robogó vonatok
                        fenyegető dübörgése, a nyugtalan, a siető élet zavaros, prózai lármája
                        közepett, egy szegény, szerelmes leány-szív dobogott, vergődött s az ő
                        egyhangú, de végtelen sokat kifejező nyelvén ezt hajtotta egyre: Nem adom
                        őt!... nem adom őt... De egy büszke, tiszta fej leszólt keményen a nyugtalan
                        szívre és ráparancsolt arra: Oda fogod adni, hogyha belehalsz is!... Fülöp
                        éles, megfigyelő szeme leolvasta Veron arczából e belső küzdelmet...</p>
					<p>Jelezték a Magyarország felé menő vonat indulását. Veronéknak be kellett
                        szállniok. Madame Boutillé ismét kénytelen volt a pincsit letenni s Esztike
                        ismét eltünt a beduin szárnyak alatt... Fülöp a kocsiig kisérte a nőket s
                        érdeklődő arczczal hallgatta Esztikét, a ki a madame Boutillé-val való
                        találkozástól fölvidulva - mulatságos visszaemlékezéseket beszélt el a
                        mármaros-keszi franczia-órákról. A reminiszczencziákon csak önmaga nevetett,
                        de annyira elfoglalta a saját jó kedve, hogy két társa szótlansága sem tünt
                        fel előtte.</p>
					<p>Mikor a vonat elindult, Fülöp sokáig nézett utána. Gondolatai Veronnal
                        foglalkoztak... Mindig imponált nekem ez a leány. Nem, ez nem olyan, mint a
                        többi. Ilyen nőt én nem ismertem soha. Nem kellett, hogy beszéljen: abból a
                        tartásból, a hogy rám hallgatott, értettem, hogy el van határozva... Ez
                        tehát az a hősies szerelem, a mely, ha kell, föláldozza magát és elvérzik
                        titkon, panasztalan...</p>
					<p>Hát csakugyan létezik szenvedély, a melyben nincsen önzés? Hiszen szerettek
                        egykor engem is; vére- és idegeivel szeretett minden nő... Ez itt máskép
                        szeret... Tudja-e Kanut fölfogni, hogy van ő szeretve!... Ha engem így
                        szeretett volna egykor egy: Milyen más lenne most az élet: Egy ilyen nőtől
                        és így szeretve!... Én, ha Kanutnak vagyok, ott hagyom a világ minden
                        dicsőségét, ha kell, eldobok mindent magamtól, s gazdag, király vagyok e nő
                        szerelme által... Ha csak ösztönére hallgat: Kanut ezt fogja tenni. De ő
                        államférfi, miniszter, a ki szereti a szerelmet, de talán lemondana inkább
                        az életről, mint hogy feláldozza becsvágyát és azt a hitvány hatalmat, a mit
                        tőle annyi bolond irigyel... Én csak ezt a nőt irigylem tőle. Tudom, nem
                        érek föl a miniszter úrral. Az élet engem nagyon elkoptatott. Rossz ember is
                        vagyok. A tisztességnek már a máza is kezd lemaradni rólam. De egy ilyen nőt
                        bárki másnál jobban tudnék most is megbecsülni... Akármi legyek, ha nem
                        bánt, hogy kénytelen voltam neki fájdalmat okozni. Majdnem azt óhajtom, hogy
                        ne sikerüljön, a mibe most fogtam...</p>
					<p>Fülöp ugyan nem érzékenyült el, mert a fogékonyság erre - rég kiszikkadt
                        belőle, hanem egész napra idegessé, nyugtalanná lett... Mi lelt engem?
                        kérdezte magától, mikor tapasztalta, hogy ez az állapot akkor is tart, mikor
                        már a Veron által okozott benyomások megszüntek... Úgy látszik, hogy ez a
                        játszma nincs egészen inyemre. Minthogy ha nem biznám benne!... Pedig
                        mellettem szól minden eshetőség. És mégis csupa rossz előérzés van
                        bennem...</p>
				</div>
				<div type="chapter">
					<head>VIII.</head>
					<p>A viszontlátás Budapesten - olyan volt, mint lenni szokott oly emberek
                        között, kik szeretik egymást és örülnek egymásnak. De mégis egész más volt
                        az a fogadtatás, mikor a két leány Arcóból tért vissza. Ugyanazok az emberek
                        mosolyogtak egymás szeme közé most is - ugyanazzal a nagy szeretettel és
                        mégis másként hatottak egymásra. A különbség az volt, a mi egy szép, napos
                        időben rendezett királyfogadás és az olyan közt van, a mely esős időben megy
                        végbe. Ugyanaz a szeretett király, ugyanaz a lelkes nép, de mégis másként
                        örülnek egymásnak, ha nap süt felettük és másként, ha eső veri őket.</p>
					<p>Úgy látszott, mintha az újból összekerült család feje fölött felhős lenne az
                        ég. A jó öreg nagymama, a ki akkor feljött unokáit látni, most sulyos
                        betegen fekszik odahaza. Kanut akkor egy első virágzású, friss államtitkár
                        volt, most pedig egy hervadt, ideges, lehangolt miniszter... És a Laczi
                        gyerek!.. Az egykori eleven, víg ficzkó, most egy éjjelezésektől sápadt és
                        titokban elkeseredett huszárhadnagy úr, a kit két nap óta esz a méreg a
                        miatt, hogy Kanut eladta alóla az egyik hátas lovat. Zányi Feri, a ki hosszú
                        szakállt eresztett, tiz évvel látszik vénebbnek, és magaviseletében van
                        valami elszánt komolyság, a mi Esztikét szinte megijeszti. Csak Veronon
                        nincs semmi változás. A betegség óta valamivel halványabb, de egyszerű
                        nyugodtsága, tiszta, finom kedélye, okossága - egészen a régi.</p>
					<p>A mint a nők, az első üdvözlések után, körülnézhették otthon magukat: úgy
                        találták, hogy megváltozott a ház. A régi, pompás szakács, a ki a
                        legegyszerübb polgári ebédnek is az előkelő lakoma szinét tudta adni:
                        átengedte helyét egy igen egyszerű, öreg szakácsnénak, a ki, mint a
                        vacsoránál kitünt, jól főzött ugyan, de minden becsvágy és művészet nélkül.
                        A szolga-személyzet száma általában megapadt és az uj cselédeken
                        meglátszott, hogy nem sok idejük van a naplopásra s hogy megszolgálják, mit
                        gazdájuktól kapnak. A ház hangulata magán viselte hátrányos nyomait a
                        hirtelen változásnak, mely akkor áll elő, ha egy nyilt, pazar háztartás
                        rendszere átmenet nélkül zökken a takarékosság kényelmetlen, rögös útjára
                        át.</p>
					<p>Esztikét mulattatta a megváltozott házi rend s komikusan túlozva a dolgot -
                        így ijesztgette magát s barátnőjét:</p>
					<p>- Szentséges ég! Kanut egész Harpagon lett! Félek, hogy a czipőinket is
                        magunknak kell tisztítani s reggelire nem kapunk mást, csak köménymagos
                        levest.</p>
					<p>Veron nem tudott az ötlet fölött nevetni. Ő tudta a változás okát s értette
                        jelentőségét, de nem magyarázhatta meg Esztikének. Csak annyit mondott
                        neki:</p>
					<p>- Édesem, az nem is lenne nagy baj. Én már tisztítottam a magam czipőit,
                        rántáslevest is reggeliztem s nem mondhatnám, hogy akkor voltam a
                        legboldogtalanabb. Csak legyen az embernek czipője, a mit kitisztíthasson,
                        és levese, a mit megegyék!</p>
					<p>- Igazad van, de mégis furcsa lenne, ha Zányi Feri vizitbe jönne s az inas
                        azzal állaná útját, hogy a kisasszonyok nem fogadnak, mert most kefélik a
                        czipőiket. Mit gondolsz, mit tenne Zányi? Eljönne még egyszer?</p>
					<p>Veron mosolygott a különös kérdésre.</p>
					<p>- Azt te jobban tudhatod, édesem.</p>
					<p>Esztike elvörösödött. Nem a miatt, mire e szavak czéloztak, hanem azért, a
                        mit ő e czélzás mögé gondolt. A képmutatás önvádját érezte lelkében. E vád
                        meg volt érdemelve. Ez bántotta Esztit...</p>
					<p>Mikor Zányi Feri, Veron felgyógyulásakor leutazott a Rivierára: a hármasban
                        üzött tengerparti séták alatt Veron, a kit a járás még hamar kifárasztott:
                        megült egy plaidekből rakott ottománon, míg a fiatalok csigát kerestek a
                        parti homokban. Egy ilyen csigakutatás után Esztike lángoló képpel tért
                        Veronhoz vissza. Ez azt hitte, hogy a kisasszony kimelegedett a homokban
                        való fárasztó járástól. Azonban a valóság az volt, hogy Zányi Feri, egy
                        homokbuczka mögött, megragadta a leányka kezét és szerelmet vallott. Mint a
                        legtöbb szerelmi vallomás: ez is egy már tudott dolog fölösleges
                        konstatálása volt. De mégis zavarba jöttek akkor mindketten. Esztike
                        röstelte, hogy egy homokbuczka mögött, egy tengeri rák üres héjja felett
                        történt a vallomás, de méginkább azt, hogy egy csolnak épp akkor fordult az
                        öbölbe s egy csomó angol látta, a mint őt Zányi magához ölelte. Annyira
                        szégyelte ezt a jelenetet, hogy nem mert arról Veronnak szólani... És most
                        azt hitte, hogy Veron tud a homokbuczka romantikájáról és a czélzás arra
                        vonatkozik.</p>
					<p>De Veron akkor még nem tudott a dologról. A következő napon értesült csak,
                        hogy a két fiatal sorsa hogyan fordult.</p>
					<p>Kanut magához kérette Veront. Ez, bár maga is akarta, hogy Kanuttal
                        négyszemközt beszéljen, mégis, most, hogy itt volt a kivánt pillanat,
                        összerezzent egész valójában. De csak egy perczig tartott ez. Akarata úr
                        volt érzései fölött. Nyugodtsága teljes volt, mikor Kanuttal szemközt helyt
                        foglalt. A mint így közelről látta Kanutot, most lepte csak meg az, hogy a
                        szép, erős fejen a szürke hajzat a halánték körül mint kezd fehérbe átmenni
                        s hogy az a könnyü redő a két szemöldök közt, milyen erős barázdává
                        mélyedt.</p>
					<p>Kanut letette czigarettjét s a nélkül, hogy akarta volna, bizonyos ünnepies
                        hangsúlyt adott szavainak:</p>
					<p>- Önnek mondom meg legelsőbb, hogy Zányi Feri itt volt s hugom kezét megkérte
                        tőlem. Én azt mondtam, hogy Erzsike maga határoz abban, hogy kezét kinek
                        adja. Zányi erre kijelentette, hogy Erzsikével a dolog már el van intézve.
                        Úgy látszik, a Rivierán történt meg a nyilatkozás.</p>
					<p>Veron, földerülve kis barátnője boldogságán, mosolyogva adta a
                        méltatlankodót:</p>
					<p>- És én, a gardedame semmit sem tudtam erről. Kijátszottak a hátam mögött.
                        Ezért kikapnak mindaketten... Ön pedig, uram, engedje meg, hogy sok
                        szerencsét kivánjak.</p>
					<p>Egymás kezét fogták. És a mint érezték egymás vére melegét, nem arra
                        gondoltak, a kiért ez a kézfogás megtörtént. Két szenvedélyes szív hevesen
                        lüktetett s egymás felé hajtották vérüket... Veron csak most érezte, micsoda
                        csáb, veszély, van a fizikai érintkezés fellobbanó izgalmában. Csaknem
                        ijedten kapta vissza kezét.</p>
					<p>Kanutot ez a mozdulat meglepte. Fél tőlem - gondolta - és nem értette, hogy
                        miért? A hangján is megérzett, hogy a míg beszél, ezen a kérdésen tünődik
                        magában.</p>
					<p>- Esztike még nem tudja, hogy Zányi ma mint kérő járt nálam. Estére a kérő
                        itt lesz nálunk vacsorán. Akkorra tartjuk ezt a meglepetést. Addig Zányi
                        értesíti apját, hogy megkérte hugomat. A gróf ellenzi ezt a házasságot. A
                        fiú azonban nagykorú és ura tetteinek. Miután engemet e kérdésben más nem
                        vezet, mint hugom boldogsága: szivesen türöm el azt a sértést, a mit az apa
                        ellenkezése foglal magában. De mégis megnyugtatóbb lenne mindnyájunkra, ha
                        Zányi és apja meg tudnának egyezni.</p>
					<p>- Ha csak ez a megegyezés fog hiányzani boldogságukból, úgy annak nem lesz
                        semmi hijja.</p>
					<p>- Igaza van. Gábor apai áldásának magam sem tulajdonitok nagy jelentőséget.
                        De itt nem az ő áldásának erkölcsi értékéről, vagy szükségességéről van szó,
                        hanem a fiúról. Zányi Ferire nézve nem puszta formaság, hogy apja ott lesz-e
                        az esküvőn, vagy demonstrál ellene. Ő reá ez vagyonkérdés.</p>
					<p>A dolog úgy áll, hogy a fiú anyagilag egészen az apától függ. Ha apja
                        ellenére nősül, ez azzal válaszolhat, hogy kitagadja mindenből. Czélzott is
                        már korábban erre. És akkor Feri egy szegény mágnás lesz, a ki elvett egy
                        szegény nemes kisasszonyt. Mert nincs mit tagadni, hugommal én semmit nem
                        adhatok, legalább nem annyit, a mit érdemes volna vagyonnak nevezni. Szegény
                        hivatalnok vagyok magam is, a ki kész fizetésből él.</p>
					<p>Anyagi helyzetének e nyílt bevallásához Kanut kissé fanyarul, tartózkodva
                        mosolygott. Veront fellázította e mosoly, mert szégyenkezésnek vette. Mi van
                        abban szégyenletes, hogy az ember szegény! Hiszen a becsületes, dolgos
                        szegénységnek is megvan a maga büszkesége... Veront ellentmondásra ingerelte
                        az, a mit Kanut arczkifejezéséből magyarázott ki.</p>
					<p>- A hogy én Zányit ismerem, tudom, hogy le tud mondani akármilyen vagyonról,
                        hogy Esztikét bírhassa. Szivesen lesz szegény gróf, hogy boldog ember
                        lehessen. És Esztike azzá fogja tenni. Zányi pedig eléggé férfi arra, hogy e
                        boldogságért megküzdjön az élettel.</p>
					<p>Kanut az életküzdelem romantikus fölfogását következtette Veron szavaiból. A
                        mit ő e küzdés természete felől tapasztalt, az meghazudtolt minden
                        romantikát. Hol sáros, hol poros, de mindig meglehetős piszkos volt biz’ e
                        küzdés. Most ő mondott ellent:</p>
					<p>- Oh, nemcsak a boldogságért, de magáért a puszta életért is meg kell
                        küzdeni, ha az ember szegény. Csakhogy a szegénység gyakran azzá válik a
                        küzdőre, a mivé a sáros talaj vivóra nézve: alkalommá arra, hogy egyensúlyát
                        épp egy elhatározó perczben veszítse el.</p>
					<p>Aztán, mintha bántaná e théma, másra vitte a szót:</p>
					<p>- Az eljegyzés után Esztikének nagyanyjához kell utaznia. A szegény nagymama
                        erősen hanyatlik. Valakinek mellette kell lenni. Én most nem hagyhatom el a
                        hivatalom. Laczi ezrede meg holnap indúl a nagy gyakorlatra. Közülünk csak
                        Esztike mehet el. Kérni akartam önt, kisérje el őt még erre az egy útra.
                        Félek, a nagymama nem soká’ viszi már. Ilyen állapotban nem lehet őt
                        idegenek gondjaira bízni. Menjenek le, kérem, Esztikével s ha a dolog
                        válságosra fordul, értesitsenek majd.</p>
				</div>
				<div type="chapter">
					<head>IX.</head>
					<p>Mikor Veron Kanuthoz indult, el volt határozva, hogy a háztól való
                        eltávozását bejelenti neki. Apját még a Rivieráról értesítette, hogy a
                        szobát tartsa készen számára. De Kanut kérését lehetetlen volt neki
                        megtagadni. Veron szerette a nagymamát, a ki úgy bánt vele, mintha ő is egy
                        lenne az unokái közül. Kész volt lemenni Mármaros-Keszibe, de onnan nem
                        akart többé ide visszatérni.</p>
					<p>- El fogom kisérni hugát, uram, és vele maradok, a míg reám szükség lesz
                        ottan... Hanem aztán engedje meg, hogy visszavegyem szabadságomat.</p>
					<p>Kanut barna szemei belemélyedtek a közel, szemben ült lány nyílt tekintetébe.
                        A férfi valami fájdalmas és mégis erélyes elhatározottságot látott e tiszta,
                        komoly tekintetben. Egy rossz sejtelem, mint valami hidegség szaladt
                        keresztül rajta. Úgy kérdezett, mint a ki fél a felelettől:</p>
					<p>- Nem akar többé ide visszatérni?</p>
					<p>- Nem térhetek vissza.</p>
					<p>Kanut olyan felindulást érzett, hogy nem tudott helyén maradni. Elment az
                        ablakig s egy urat látott a ház előtt egy kocsiból kiszállani. Annyira el
                        volt fogódva, hogy nem ismerte fel a kiszálló emberben Fülöpöt... Csak arra
                        eszmélt, hogy a «most vagy soha» pillanata itt van. A döntő szót, a mely
                        vagy egyesíti őt e nővel, vagy örökre elválasztja tőle: most kell kimondani.
                        Felindulása még mindig erős volt, de már tisztába jött azzal, hogy mit fog
                        mondani. De mikor ismét szemközt ült Veronnal és beszélni kezdett, egészen
                        mást mondott, mint a mit kigondolt.</p>
					<p>A szónok, a ki a leghevesebb felindulások közt is megadja a kifejezés
                        formáját: elrendezte fejében az érzéseinek és ez alkalomnak megfelelő
                        szavakat. A megszólamlás perczében azonban felbomlott a gondolatok logikai
                        rendje. Mert az a felindúlás, a mi rajta most uralkodott, nem a politikai
                        tribün komédiázó felhevülése volt. A szerelmes férfi nyelve nem ment rá a
                        rethorika csinált, szinpadi útjára. Váratlan irányban, egyenesen tört
                        ki.</p>
					<p>- Ne mondja azt, hogy nem térhet vissza. Hisz jól tudja, mennyire szeretem.
                        Veron, önnek vissza kell térnie, visszatérni a karomon, visszatérni, mint
                        feleségemnek. Veron, nézzen reám. Mondja! Akarna-e, tudna-e feleségül menni
                        egy ily szürkefejü, öreg legényhez?</p>
					<p>Mindketten fölállottak, mintha a kimondott vallomás után vége lenne
                        nyugalmuknak, vagy mintha itéletet hirdetnének... Úgy is volt, egészen
                        úgy... A nyugalmuk is odavolt, itéletet is hoztak maguk fölött...</p>
					<p>Egy perczig némán állottak - szemközt egymással - a férfi lángolva attól, a
                        mit mondott, a nő szinte reszketve attól, a mit mondani fog... Az áprilisi
                        napnak egy fényes fénypásztája rézsutosan szögelt be a szobába. A rezgő
                        csillámlás, mint valami aranyfolyam ömlötte körül az egymásra néző két
                        fejet. A fényhullám úgy tánczolt köröttük, mintha egymás felé, egymáshoz
                        akarta volna őket sodorni...</p>
					<p>Veron sápadtan támaszkodott egy szék magas hátához. Nem kereste a szót, a mit
                        mondjon. Rég elkészült már ő e döntő pillanatra. Lelkének elhatározásában
                        ott volt a szó készen, csak ki kellett mondani.</p>
					<p>- A mit ön mond, uram, az álom. A valóság az, hogy mi nem lehetünk egymáséi -
                        soha.</p>
					<p>Kanut hangjának szenvedélyes rezgéséből a megbántott szerető szemrehányása
                        szólt, a mikor ezt mondta:</p>
					<p>- Mért mondja ezt, Veron? Hiszen szeret, érzem, tudom, régen.</p>
					<p>- Igen, szeretem önt. Miért tagadnám? Szeretem, és mégis azt mondom, hogy
                        nekünk nem kellett volna összetalálkozni az életben soha. Mi, ha valakije
                        lehetünk egymásnak, csak fájdalmai lehetünk.</p>
					<p>Kanut egy lépést tett Veron felé, de a lány szomorú, könyörgő nézése
                        megállította őt.</p>
					<p>- Miért lennénk mi fájdalmai egymásnak? Szeretünk, szabadok vagyunk. Semmi
                        sem gátol minket abban, hogy egymás által legyünk boldogokká.</p>
					<p>- Nem, uram, mi nem vagyunk mindketten szabadok. Ha ön, mint a hogy az imént
                        mondta, nem lenne más, egy szegény hivatalnok, én a szegény leány, büszke és
                        boldog lennék, ha sorsomat az önéhez köthetném. Akkor az lenne a sorsunk, a
                        mi talán Zányira és Esztikére vár: a szegénység türelmes és egyszerű
                        boldogsága. De ön, uram, nem Zányi. Becsvágya és tehetsége kiemelték önt a
                        tömeg sorából. De ha engem föl akarna emelni magához, akkor az történnék,
                        hogy én levonnám önt magammal oda, a honnan fölemelkedett. Ön nem érthet
                        félre engem. Tudja, hogy ezzel nem azt mondom, mintha én nem tudnám igazolni
                        a világ előtt azt a férfit, a ki engem nőül választ. Önérzetem rovására én
                        nem szoktam szerénykedni. Tudnék olyan asszony lenni, a ki Bacsó Kanutnak
                        méltó felesége... De nem magamról, önről van szó. Az a kérdés, hogy
                        megmaradhat-e ön annak, a mi, ha feleségül vesz egy szegény leányt? Azért, a
                        mit egy ily leány szerelme nyújt önnek, le tud-e ön mondani mindarról, a mit
                        az ön férfias becsvágyának megszerzett az ön lelkének, eszének egész eddigi
                        életét betöltő küzdelme; le tud-e mondani a hatalomról, mely életczélja
                        volt s mely által mindazt érvényesíti, a mi nagy tettek vágyától nyugtalan
                        férfilélek erőit képezi. Mondja, tudna-e egész nagy fényes jelenével
                        szakítani, hogy egy szegény asszony szegény urának bizonytalan jövőjébe
                        fogjon.</p>
					<p>Veron halkan beszélt, de az érzései mélyéből felfakadó szavaknak hevük volt.
                        Pedig e szavak eszén át, e nyugodt, hideg értelmen át jöttek napvilágra...
                        Kanut, a ki mindent várt, csak azt nem, hogy szenvedélyes vallomása
                        perczében hatalmát, miniszterségét, becsvágyát, mint szerelme győzelmének
                        akadályait hallja emlegetni: egy pillanatig nem fogta föl ama szavak valódi
                        értelmét. Aztán újra végig futott rajta az a rossz, hideg érzés, a mit az
                        imént sejtelemnek gondolt. Dacára, hogy férfi nem léphet nő elé őszintébb,
                        tisztább szándékkal, mint a milyennel ő lépett volt Veron elé: még is úgy
                        érezte magát, mint a kinek nincs egészen tisztázott helyzete. Az volt a
                        legfonákabb, hogy «igen» szót vágyott hallani a szeretett lény ajkáról és e
                        helyett most magyarázatot kellett attól kérni.</p>
					<p>- Miért kellene nekem - azért, a mit bírni vágyom, lemondani arról, a mit
                        bírok. Én azt hiszem, soha sincs az embernek, különösen a foglalkozásából
                        élő embernek több oka arra, hogy pályájához ragaszkodjék, mint mikor magának
                        feleséget választ. Lemondani a hatalomról! Miért? Hát előbb semmivé kellene
                        válnom, hogy boldoggá lehessek?...</p>
					<p>Veron csüggedten hajtotta meg fejét. Kanut nem értette őt meg, de ő
                        megértette Kanutot.</p>
					<p>Megértette, hogy ez a nagy ember, ez a politikai és szónoki lángész - egy
                        naiv gyerek nem fontolgató, türelmetlen hevével követi érzéseit. Boldoggá
                        akar lenni, hevesen tör e czél felé s a vágy elragadtatásában nem lát mást,
                        csak a czélt; az élet kegyetlen akadályai, fenyegető mélységei, a mik útját
                        keresztezik, kikerülik tekintetét. Meg kell neki azokat mutatni.</p>
					<p>- Ne beszéljünk most a boldogságról, uram. Azt mondta ön, hogy a puszta
                        életért is meg kell küzdeni, ha szegény az ember - és hogy a szegénység,
                        sokszor, veszedelmes talaj a küzdőre nézve. Én értem, mit jelent ez. Senki
                        nálam jobban nem bízhatik önben, de senki jobban nem is félti önt. Féltem,
                        mert azon a talajon látom önt állani, a melyet önmaga veszedelmesnek
                        mond.</p>
					<p>Kanut elhalványodott. Most már mindent értett. Ez a leány ismeri azt a kínos
                        garasharczot, melyet ő, a miniszter, nyilvános élete fényes dekoráczióinak
                        fakó visszája mögött folytatott s a mely, minél tovább tartott, annál inkább
                        reménytelenné vált... Szerelmi fölhevülésében mily fennen hangoztatta az
                        imént, hogy - szabad... és most eszébe juttatják azokat a nehéz békókat, a
                        mik megcsörrennek minden lépten, sebeket vágnak rajta minden mozduláskor. A
                        boldogság vágya feledtette vele, hogy az élet őt fogva és megalázva tartja.
                        Kitárta karjait az imádott nő felé, s ez így szólott hozzá: Szabadítsd meg
                        magad és a tied leszek!... Szabadulni! De hogyan?... Kanut meghajtott fővel,
                        nyugodtan, de oly hangon beszélt, a mely elárulta önmagával való
                        elégületlenséget:</p>
					<p>- Nem titkoltam ön előtt, hogy egy, napról-napra élő, szegény hivatalnok
                        kenyérküzdelmét folytatom. Ez a küzdelem csak erőimet, talán nyugalmamat is
                        emészti, de lelkiismeretem illetetlen attól. A mint e küzdés lelkiismeretem
                        rovására menne: tudnám, mi a kötelesség. Keresnék más munkatért. Emberre, a
                        ki dolgozni tud, szükség van mindenütt.</p>
					<p>Veron látta, hogy utolsó illuziójától is meg kell fosztani az ábrándozó nagy
                        embert.</p>
					<p>- Nem, uram. Helyét ön nem hagyhatja el. Nemcsak azért, mert a nyilvánosság
                        az ön éltető eleme, a min kívül tán lélegzeni se tudna; hanem azért is, mert
                        kötelességek kötik állásához. Elhiheti, együtt szenvedek önnel, mikor
                        kimondom a kegyetlen valót. Ön, mint miniszter élt sokaknak bizalmával s
                        csak mint miniszter felelhet meg azoknak. Kanut - most szólította Veron
                        először Bacsót keresztnevén - azoknak a bizalmaknak mielőbb meg kell
                        felelnie, hogy fölemelt fővel járhasson az emberek közt. Azt mondtam az
                        elébb, hogy le tudna-e ön mondani a hatalomról? Oh, mily balga kérdés volt
                        ez! Arra gondoltam akkor, hogy hagyjon itt mindent s meneküljünk együtt.
                        Mert mi csak szökve, lopva lehetnénk boldogok. De az ily boldogság
                        olyanokat, mint mi ketten, nem elégíthet ki... Maradjunk hát a
                        kötelességnél. Helyt kell állania, Kanut, becsülettel helyt állania. Boldog
                        lennék, ha odaállhatnék oldalához én is. Ha csak érzéseimre hallgatnék: ezt
                        tenném. Egy rövid boldogság várna ránk, egy futó, szép álom, melyből keserű
                        lenne a valóra ébredés... Én azt mondom önnek, Kanut, hogy azért az álomért
                        életemet adnám oda. Az életemet, de nem a kettőnk nyugalmát. A mi nyugalmunk
                        abban áll, hogy örökre lemondjunk egymásról.</p>
					<p>Minél világosabban tüntették föl Veron szavai a kettőjük helyzetét, minél
                        inkább szélesedni látta Kanut azt a mesgyét, melyet a nő, szerelme hevében
                        is meglátott s megjelölt, mint egyesülésüknek veszély nélkül át nem
                        léphető akadályát: annál nagyobb lett a férfi felindulása. Felingerelte az a
                        gondolat, hogy e nő szerelméhez való jogát akkor veszíti el, mikor azt már
                        birtokában hitte. Vére, a Bacsók forró, ingerlékeny vére föllázadt a
                        kényszer ellen. Agyáról, mint a tüzes vasról a vízcseppek, lepattantak az
                        okoskodások, a mikkel önmagát meg akarta nyugtatni. Csak egy érzés volt
                        benne: szenvedélyes, önző félelem, hogy a leányt elveszti. Pedig mennyi
                        szerelem néz reá e lágy, sötét szemekből, mennyi szenvedély rejtőzhet e
                        szép, erős mell heves hullámzása alatt, mekkora vágy éghet azon az
                        eltitkolt, belső hevüléstől égő tüzes, piros szájon... Őrült vágyat érzett,
                        hogy erre a közeledést tiltóan összeszorult ajakra, a mely neki lemondásról
                        beszélt, odanyomja tiltakozását - egy emésztő csókban.</p>
					<p>- Az én szerelmem nem ismer lemondást - suttogta Kanut forróságtól száradt
                        nyelvvel s két keze közé fogva Veron két kezét, annál fogva vonta őt mellére
                        s égő ajkai tűzrózsákat égettek a leányarcz hamvas fehérségén.</p>
					<p>A következő perczben Kanut az asztalig tántorodott vissza a mellét ért
                        lökéstől... Veron, a mint visszaverte a brutális megrohanást és látta a
                        kétségbeesett megdöbbenést az ellökött és magához tért ember zavarodott
                        képén: ellágyult, nőiségének ellenálló energiája fölengedett - abban a
                        bánatban, a mit ez indulatos szerető és önmaga fölött érzett e szégyenteli
                        perczben. A helyt, hogy magát büszkeségében érezte volna sértve, a helyt,
                        hogy harag, méltatlankodás támadt volna benne: szomorú volt - végtelenül...
                        Elfödte két kezével pirosfoltos, fehér arczát s ott áll a szoba közepén -
                        sokáig, némán, mozdulatlan...</p>
					<p>És Kanut érezte, hogy nem mondhat neki semmit, a mivel e bánatot enyhíteni
                        tudná... Lehorgasztott fővel támaszkodott az asztalhoz és csak az az öntudat
                        élt benne, hogy nincs nála nyomorultabb lény e perczben a világon.</p>
					<p>Fülöp ezalatt a szalonban várt Kanutra. Tudta, hogy Veron van benn rokonánál,
                        sejtette, hogy most mi történhet köztük. Hogy mint folyik le a drámai
                        pillanat? Arra nem volt kiváncsi. Az eredmény érdekelte csak. De e felől
                        nyugodt volt. Veron ereje tette őt nyugodttá.</p>
					<p>Mikor Kanut belépett, Fülöp csak ránézett és látta, hogy megtörtént. Ez a
                        hirtelenében, rosszúl összeszedett álhidegvér, ez a rendetlen lélegzés, ez a
                        sápadt homlok, eleget mondottak. Ez az ember le van győzve. Fülöp szinte
                        megsajnálta. De a mint arra gondolt, hogy mint szenvedhet a másik: más
                        szemmel nézte Kanutot s gúnyos gondolatokra késztette a kárvallott, siralmas
                        ábrázat.</p>
					<p>Fülöp, azért jött, hogy üzleti dologról beszéljen Kanuttal. Megegyezett azzal
                        az emberrel, a ki birtokára régóta alkuszik. Ez a föld ott fekszik a
                        nagymama mármaros-keszii birtokának egy beszögellésében. A vevő szeretne
                        Fülöp birtokával a nagymama földjéből is megvenni egy darabot. Fülöp Kanut
                        véleményét kérte e dologban.</p>
					<p>Kanut enyhülést talált abban, hogy a heves felindúlás után belemélyedhet ebbe
                        a száraz üzleti kérdésbe. Erősen érdeklődött az eladási föltételek iránt s
                        megigérte, hogy a nagymamának írni fog ez ügyben. Akkor jutott eszébe, hogy
                        a szegény öreg beteg nővel nem lehet most alkudni... Milyen zavart a fejem!
                        gondolta magában s felállott, hogy távozzék. Fülöp nem akart tőle elmaradni.
                        Felült mellé a kocsiba s együtt hajtattak ki a városligetbe.</p>
					<p>Mikor az épülő körutat érinték, Fülöp, mintha csakúgy véletlenül ötlenék
                        eszébe, odaszólt Kanutnak:</p>
					<p>- Hogy áll az Erlingék ügye? Ki fogjátok ereszteni a czéget a
                        szerződésből?</p>
					<p>Kanutnak máshol járt az esze. Hallotta is, nem is, a mit Fülöp mondott.
                        Ráhagyta a kérdést:</p>
					<p>- Igen.</p>
					<p>Fülöp csettentett az ujjával. Majd hogy ki nem mondta, a mit mostan gondolt:
                        Azt ugyan jól teszitek, mert különben megjárhatnánk - ketten...</p>
					<p>Mikor este Zányi Ferencz megjelent Kanutnál, egy lemondó kézmozdulattal
                        tudatta vele, hogy apja megegyezését az eljegyzéshez nem sikerült kinyerni.
                        Aztán, mint a ki szerencsésen átesett egy előrelátott kellemetlen állapoton:
                        a megkönnyebbülés, a fölszabadulás gondtalan élénkségével ölelte meg
                        Kanutot. Ez, bármennyire szerette is ezt a derék fiút: nem tudott vele most
                        együttörvendezni. Sőt meglehetős fanyar hangon aposztrofálta a föllelkesült
                        ifjút:</p>
					<p>- És nem fogod te soha megbánni, hogy miattunk, hugom miatt szakítottál
                        atyáddal?</p>
					<p>- Minő kérdés! Azt kell hinnem, hogy soha sem szerettél, mert különben
                        tudnád, hogy mindenről lemondhat az ember, csak a szerelemről nem,
                        soha.</p>
					<p>Kanut találva érezte magát s bizonyos megszégyenülés közt nézte ezt a
                        fiatalt, a kinek szerelme csakugyan nem ismert lemondást. Bántotta ez a
                        diadalmas szenvedély, mert megalázva érezte magát vele szemközt. Nem
                        állhatta meg, hogy így ne szóljon:</p>
					<p>- És a jövő! Mik a terveid a jövőre nézve?</p>
					<p>- Egy tervem van csak, illetőleg egy czélom: eltartani a feleségemet. Erre
                        pedig van már módom.</p>
					<p>Zányi Feri egy ív papirt vett elő zsebéből, átadta Kanutnak s vidám
                        önérzettel simította hátra hosszú haját emelt homlokáról.</p>
					<p>- A mint látod, fizetéses tanárnak vagyok kinevezve az országos
                        zene-akadémiához. És most nem Zányi Ferencz gróf, hanem Zányi, a zenetanár
                        kéri tőled hugod kezét.</p>
					<p>Kanut most igaz, érzett örömmel ölelte magához e pompás, jó fiút...</p>
					<p>Esztike először megijedt, a mikor hallotta, hogy Zányival mi történt. A
                        tanári kinevezés úgy hatott rá, mint valami nagy szerencsétlenség. Egy gróf,
                        a ki zeneórákat ád! Nem tudta mással, mint a szerencsétlenség fogalmával
                        kötni össze ezt a visszás gondolatot. De látva Zányi sugárzó, boldog arczát,
                        megértette, hogy ez az érte hozott áldozat büszkévé és önmagával elégedetté
                        teszi e férfiút... Akkor, érezve, hogy mily nagy szerelemmel környezi őt, e,
                        miatta, érette mindenre kész ember: elérzékenyült s egész este oly
                        elfogódott, túláradó érzésektől annyira megszállt volt, hogy Zányi nem tudta
                        mire vélni az elmélyedő komolyságot. Azt hitte, hogy Esztit megijesztették a
                        szűkös kilátások, a mikre, mint egy szegény zeneprofesszor felesége
                        számíthatott; de mikor látta, mily kimondhatatlan gyöngédséggel néznek reá a
                        leány szemei: a lelke ujjongott s azt gondolta magában, hogy boldogsága nem
                        lenne ily teljes, ha szerelméért nem kellett volna neki áldozatot
                        hozni...</p>
				</div>
				<div type="chapter">
					<head>X.</head>
					<p>Veron csak tíz napig volt lenn Mármaros-Kesziben. Attól kezdve, hogy lejött,
                        a nagymama mindennap jobban lett. Gond, aggodalom nem emésztette többé az
                        öreget. A mint Veront látta járni-kelni maga körül, visszatért a nyugalma. A
                        kulcsait jó kezekben tudta. Ez több jót tett neki, mint a patikaszer. Azok
                        az ezüstkarikára fűzött, mindenféle kulcsok! A vén nemesi kuria vagyonát,
                        rendjét, méltóságát képviselték azok. Az öreg asszony valahányszor ágyba
                        esett, nem élete miatt, de kulcsaiért aggódott. Kire maradnak a kulcsok. A
                        «lenni vagy nem lenni» kérdés másodrendű dolog volt e mellett. Az öreg nő
                        szétnézett a családban, de nem talált senkit, a kire a kulcsait nyugodtan
                        hagyhatná. Veronnak is elpanaszolta ezt:</p>
					<p>- Ne nevess ki, lelkem, de én azt hiszem, hogy azért nem tudom a szemem
                        behúnyni, mert a kulcsaimmal nincs a dolog rendben. Kire bizhatnám rá!
                        Kanutnak nincs felesége. Laczi most járja még a bolondját s eszébe sincs
                        asszony után nézni. Esztike asszonykorában is csak olyan gyerek lesz, a
                        milyen eddig volt. Mi lesz a kulcsokkal? Ki fogja velük nyitogatni a
                        szekrényeket, ládákat, a mikben a Bacsó-család ereklyéit, titkait,
                        értékeit, hagyományait őrizték a Bacsók asszonyai... Lelkem, Veron, ha
                        ezeket a kulcsokat én te reád hagyhatnám! Te gondját tudnád viselni ennek a
                        vén háznak s a bennevalóknak. Bizony, ha én Kanutnak lennék...</p>
					<p>Veron képe lángvörössé vált - attól, a mit ez öreg nő csak akart mondani.
                        Mert Veron megelőzte, közbevágott s szelid szemrehányást tett a
                        nagymamának:</p>
					<p>- Ugyan, édes néni, hagyjon föl az ilyen rossz gondolatokkal. Mire való azt a
                        halált annyit emlegetni, mikor a néni olyan jól megalkudott vele!
                        Bizonyosan, kerekszám száz évet kötött ki magának. Addig bizony nincs mit a
                        felett tűnődni, hogy kire marad a kulcs?</p>
					<p>Mikor a nagymama egészen fölépült, Veron hazakészült. Esztikének még maradnia
                        kellett. Vőlegényét, Zányi Ferit várta, a ki bejelenté, hogy látogatóba jön
                        Mármaros-Keszibe. Sem Esztike, sem a nagymama nem tudta, hogy Veron végkép
                        válni akar tőlük. Veron csak annyit mondott, hogy apját megy látogatni.
                        Azért tette ezt, hogy könnyebben váljék Esztikétől s hogy elejét vegye oly
                        magyarázatoknak, melyek az ő részéről, a dolog természeténél fogva, egészen
                        őszinték, nyiltak nem lehetnek. Úgy határozta el, hogy Budapestről ír
                        barátnéjának. Addig majd csak talál valami állomást és ha talál, ez elég
                        ürügy lesz, hogy elpalástolja azzal a valódi okot, a mi miatt Bacsóéktól
                        válik.</p>
					<p>Az elutazás napján, mikor utoljára volt a nagymamával négyszemközt, az öreg
                        nő ismét kulcsairól beszélt. Száraz, redős képén nyoma sem volt annak a
                        jóságos derünek, a mit máskor a halál gondolata sem tudott elűzni. Olyan
                        hideg, búsongó mélázás ült vonásain, mint milyen a falon függő családi
                        képekről szokott leszomorkodni, mikor a téli, borús esték homályában
                        elmosódik a Bacsó-matrónák arczán a festőecset által megrögzített,
                        évszázados mosoly.</p>
					<p>- Megszomorítsz, lelkem, azzal, hogy itten hagysz. Pedig most örülnöm
                        kellene. Kanut levelet írt; rövid a levél, de nagyon sok van benne. Azt
                        írja... Istenem, tán tréfál az a fiú! Tudod, édes, én azt írtam neki,
                        hogy... hogy a kulcsaim sorsát szeretném már egyszer elintézve látni. Tudod,
                        nem egészen komolyan írtam azt. Csak - úgy czéloztam rá, hogy ideje lenne,
                        ha unokámuram asszony után nézne. Oh, hisz’ ezt a nótát tíz éve már, hogy
                        dúdolom neki. Hát csak úgy szokásból érintettem most is ezt a régi thémát...
                        Tudod, hogy mit felelt?... Azt, hogy házasodik... Azt kérdezi tőlem, hogy a
                        Gridi Biás lányát akarom-e unokám nejének? Ha akarom, hát meglesz. Hazahozza
                        asszonynak...</p>
					<p>A nagymama az oldalán függő nagy kulcscsomót tapogatta, mintha meg akarna a
                        felől győződni, hogy házi hatalma jelvényei nincsenek-e még idegen kezekben?
                        Öregasszonyos bőbeszédüséggel a mint tovább folytatta, hangjából
                        csalódottság s szemrehányás szólott.</p>
					<p>- Hát jól van. Hozza haza. A ki unokámat szereti azt én is szeretem... De
                        isten tudja, hol elhiszem, hol nem, hogy ez való, igaz... Az én lassú
                        eszem oly nehezen érti már meg az eféle dolgokat. Aztán az én ábrándozó, vén
                        fejem nem így álmodta ezt ki.</p>
					<p>Veront ismét megijesztette az öreg fej ábrándja. Nem akarta meghallgatni.
                        Elég volt neki az, a mit eddig hallott. Beteggé lett a hírtől a lelke. Oh,
                        hiszen ő maga kivánta, hogy ez így történjék. De mégis! Nagyon korán
                        történt. Ez a sietség fölháborította. Az ő szivén még nyitott, friss a seb,
                        a mit abban a szomorú győzelemben kapott... és a míg ö szive vére hulló
                        csepjeit számlálja, az a másik, a ki miatt vérzik, az... Veront elfogta a
                        keserüség. Hát ez a férfi az, a ki miatt ő halni tudott volna. Sírni
                        szeretett volna haragjában... De ott volt előtte ez a szegény, öreg nő, a
                        kit nem volt szabad még búsabbá tenni:</p>
					<p>- Oh, nyugodt lehet édes néni. A kit unokája választ, az csak derék, jó nő
                        lehet.</p>
					<p>És oly hévvel, okossággal helyeselte Kanut választását, hogy a meggyőzött
                        nagymama kénytelen volt megadni magát. Hanem azért néha különös, szinte
                        szemrehányó szemmel nézett a leányra s ilyenkor csöndesen motyogta
                        magában:</p>
					<p>- Igaz, de mégis - nem így képzeltem én ezt...</p>
					<p>Csak mikor Veron fennült a vasuton, egyedül egy kupéban s mikor a pálya egy
                        fordulójánál elvesztette szeme elől Esztikét, a ki sírva-mosolyogva lengette
                        utána fehér zsebkendőjét: csak akkor roskadt vissza magába, csak akkor
                        adhatta magát a hangulatnak, a mit Kanut tette fölött érzett.</p>
					<p>Ugyanaz a csüggedés fogta el, a mit akkor érezett, mikor Kanuttal folytatott,
                        utolsó beszélgetésük forduló-pontra ért s Veron kétségbeesve látta, hogy a
                        miben még mindig reménykedett: ez az ember nem tudja őt afelől meggyőzni,
                        hogy szerelmük ügye nem végkép vesztett ügy.</p>
					<p>Tulajdonkép nem érzett most semmit. Behuzódva egy sarokba, ölébe ejtett
                        kezekkel ült ottan. Hallgatta a vastengelyek vad, lázas lármáját. Ennek a
                        rohanó zajnak a monotóniája még inkább elkábította. Azt kezdte képzelni,
                        hogy ez az önmagát szünetlen ismétlő, szakgatott, komor kattogás ő benne
                        hallatszik. Hogy a szíve indult őrült dobogásnak.</p>
					<p>És minél vadabb volt a kerekek lármája, annál élénkebbé vált a képzelet
                        benne. Úgy érezte, hogy szíve majd vadabbúl vergődik s hogy előbb-utóbb meg
                        kell szakadnia... Egész a legközelebbi állomásig tartott ez az öntudatlan,
                        kínos elmerültség.</p>
					<p>Akkor, mint a hogy egy hirtelen szél elfújja a ködöt, felriadt öntudata úgy
                        vetett véget a szívét marczangoló képzelődés játékának. Fölocsúdott
                        elmélyedéséből. Egyszerre nagyon tisztán látott, érzett mindent...
                        Természetesnek, szükségképpeninek találta most mindazt, a mi eddig történt.
                        Nem hibáztatta Kanutot. Hiszen ő maga vezette az útra, a melyen most
                        látja.</p>
					<p>Azt is értette - úgy gondolta - hogy mi vitte Kanutot oly gyorsan ez úton
                        előre. Véget akart vetni egyszerre mindennek. Oh, bizonyára nem a
                        visszautasított férfi bosszúvágya volt a rugó Kanutnál. Nem azzal a
                        számítással közeledett Biás leányához, hogy e tettével fájdalmat okozzon egy
                        úgy is bús szívnek. Veron saját magát rákényszerítette, hogy ne fogadjon el
                        ily föltevéseket. Hitte, hogy Kanut mindkettőjük nyugalma érdekében látta
                        szükségesnek, hogy lekösse magát.</p>
					<p>A helyzet az volt, mint mikor a híd egyik végét felgyújtják, a másikat pedig
                        a légbe röpítik. A két part többé nincsen összekötve... Ő közte és Kanut
                        között égések és romok vannak. Közeledésről nem lehet szó többé. A reménység
                        legvékonyabb pókhálószála is elszakadt közöttük... Most így itélte meg a
                        kettejük viszonyát.</p>
					<p>Igy van ez jól. A legridegebb bizonyosság is többet ér a nyugtalanító
                        bizonytalanságnál. A mi megmásíthatatlan, ha lesujt is, de megnyugtat
                        egyszersmind. A haldokló reménynek egy-egy föltevés, egy-egy álom után való
                        kapkodása hasonlít azokhoz a görcsös erőlködésekhez, a mikkel a vizbefuló
                        még egyszer felküzdi a víz szinére magát. Jobb már akkor végkép
                        elmerülni!...</p>
					<p>És Veron az út hátralevő részét ilyen mélyre merült állapotban tette meg...
                        Emlékezett rá, hogy gyermekkorában, mikor az első mesés könyv izgalmait élte
                        és olvasott tengermélységben élő hableányok felől: behunyta a szemét,
                        odaképzelte magát a mély vizek alá s azt hitte, hogy hallja, mint zúgnak
                        odafönn, a végtelen magasban, a háborgó habok... Most vagyok igazán
                        eltemetve mélyen, sötét, hideg vizek hullámai alá - gondolta magában, a mint
                        behúnyt szemmel ledőlt a kocsi pamlagára. - Életem hajója elsülyedt, itt
                        fekszem lenn a mély fenéken s fölöttem a hullámok zuhognak... Vajjon örökké
                        így fogok feküdni?... Most nem érzek semmit. Mintha sem emlékezet, sem
                        gondolat nem volna többé. A szivem sem ad jelt magáról... Ha a halál ilyen
                        lenne!...</p>
					<p>A halál... Hideg borzongás futotta végig testét... Hirtelen fölült s
                        kinyitotta szemét. A halál gondolatával nem szeret foglalkozni. Nem hitt a
                        megsemmisülés komor költészetében. Előtte a halál nem misztikusnak, de
                        iszonyúnak, visszatetszőnek és rondának tünt fel. Féltette tőle öntudatának
                        tiszta világát, életteli ifjúságát, fehér, meleg, szűzi testét. Nem annyira
                        lelki félelmet, mint inkább fizikai utálatot érzett a meghalás iránt.
                        Megborzadt, ha a halottmosdatók piszkos spongyájára, a férgekre s a
                        rothadásra gondolt.</p>
					<p>Valamennyi Bacsó, az mind fázott a haláltól. Közöttük a legnyomorultabb sem
                        gondolt úgy a gödörre, mint a lét végső remédiumára. Öngyilkos nem volt a
                        Bacsók között soha. Sok bogaras, különcz ember akadt köztük, de
                        valamennyinek meg volt az a józan vonása, hogy az élet becsét tudták
                        értékelni. Csak a kor, a késő vénség tudta őket, nagy későn, úgy megtörni,
                        hogy a halál elkerülhetetlenségébe beletörődjenek.</p>
					<p>Veronban ez az egészséges életösztön erősen ki volt fejlődve s csodálkozott
                        magán, hogy az imént, ha csak egy perczig is úgy gondolt a halálra, mint a
                        mi éppen nem is volna rossz. Igen, talán - ha nem lenne olyan rút, a
                        milyen!... Hogy vissza ne térjen e gondolatra többé, az egész úton nem
                        húnyta be szemét.</p>
				</div>
				<div type="chapter">
					<head>XI.</head>
					<p>Mikor megérkezett Budapestre, senki sem várt rá az állomáson. Apja tudta,
                        hogy ma érkezik meg, még sem jött ki elébe. Ez a figyelmetlenség bántotta
                        most Veront. Szokva volt hozzá, hogy ne részesüljön apja részéről semminemű
                        gyöngédségben, de most olyan elhagyatottnak érezte magát, hogy ezt a közönyt
                        nem tudta föl nem venni. Lehangoltságát növelte még az is, hogy az egész nap
                        szürke égből most hóval vegyes eső kezdett hulladozni. Az időjárásnak e
                        rideg, téli hangulata, a tavasz derekán, rossz hatást tett reá. Fázni
                        kezdett vékony köpenykéje alatt s egy darabig elcsüggedten állott s nem
                        tudta, mit tegyen?</p>
					<p>Azt gondolta, hogy apja talán nem is várja. Az a fiatal ember talán még
                        mindig ott lakik az ő szobájában. Talán megegyeztek abban, hogy nem
                        bocsátják be őt. Talán nem is lenne tanácsos egyenesen apjához hajtatni.
                        Hátha nem találna ott befogadtatásra... Jó lenne tán, ha ideiglenesen
                        beszállana valamelyik vendéglőbe s onnan tudakolná meg, hogy állnak a dolgok
                        otthon.</p>
					<p>De mégis csak az lett a vége, hogy haza hajtatott. Jó öreg este volt, mikor a
                        bérkocsi a zuhogó esőben megállt a ház előtt. Veron elbocsátotta kocsiját s
                        kis kézi málhájával sietett az eső elől a kapu alá menekülni. Már éppen
                        belépett, mikor egy kéz rántotta meg útiköpenyegét. Hátrafordúlt s egy nővel
                        állott szemben, a kinek arcza el volt burkolva az előre húzott hófehér
                        baslikban. Veron csak a hangjáról, meg a kábítóan erős pacsuli-szagról
                        ismert reá Bizony Birikére.</p>
					<p>Veron elbámult, hogy a szerencsétlen lány át merte lépni a kapu küszöbét. Ha
                        az apja itt kapná s a baslik daczára felismerné lányát!</p>
					<p>Bizony Biri suttogva szólt Veronhoz:</p>
					<p>- Látom, most jött az útról. Akkor hát nem tudja, mi történt odafenn. Baj
                        van. Az öreg... Istenem. Azt se tudom, hogy mondjam el.</p>
					<p>Veron azt hitte, hogy az öreg Bizony forog szóban. Talán megint ivott a
                        szerencsétlen s elkövetett ismét valami nagy garázdaságot.</p>
					<p>- Az édes apja?</p>
					<p>- Nem az enyém. Az öné, kisasszony. Ne menjen fel, kérem. Lakásukon rendőrök
                        vannak.</p>
					<p>Veronra a hír kellemetlenül hatott bár, de megijedni - nem ijedt meg. Nem az
                        első eset, hogy rendőr lépi át lakásuk küszöbét. Ahányszor a rendőrség
                        szoczialista hajszot indított meg Budapesten: apja iratait mindig
                        átkutatták. Összeköttetései miatt mindig gyanúban volt. Nem tudtak ugyan
                        semmit reá sütni: de zaklatni - megzaklatták.</p>
					<p>Ha tán szüksége lenne valakire, kisasszony, én itt fogok várni a ház előtt az
                        utczán.</p>
					<p>Bizony Biri fölnyitotta esernyőjét, fölkapta szoknyája alját és kiment a kapu
                        alól. Veron, a mint a lépcsőhöz ért, egy csoport embert látott a földszinti
                        folyosón, a kik felbámultak az emeletre. A csoport közepén a házmester adta
                        a szót és szidott valakit, a ki miatt a ház becsülete csorbúl. A mint
                        azonban Veront meglátta, elharapta a szót s a középről elsomfordált.</p>
					<p>Az emeleten egy másik csoport állt útjában Veronnak. A folyosó valamennyi
                        lakója együtt volt s azt a rendőrt nézte, a ki hivatalos merevségben
                        strázsát állott a Bacsóék ajtajában. A fejcsóváló, egymás fülébe suttogó
                        emberek könyökeikkel lökdösték egymást, mikor Veron elhaladt előttük. Az
                        eltátott szájak, felhúzott szemöldökök azt mondták egymásnak: No - most jön
                        a java.</p>
					<p>Bizony papa, a ki szintén ott tátotta száját a többi lakó között, utána ment
                        Veronnak s borzasztóan pálinkaszagú, de egész elérzékenyült hangon szólott
                        hozzá:</p>
					<p>- Kisasszony, ne menjen oda. A mit ottan lát, csak megszomorítja. A
                        konstáblerek felforgattak mindent.</p>
					<p>Veron megköszönte a figyelmeztetést s azt felelte, apjával van dolga.</p>
					<p>- Csakhogy, lelkem, kisasszonykám, nincs ottan az apa. Bekisérték szegényt.
                        Kocsin vitték el a detektivek. Nagy sora lehet most az öreg úrnak! Lelkem
                        kisasszonykám csak ne essék kétségbe. Vén róka az öreg. Majd kivágja
                        magát.</p>
					<p>Veron félretolta a becsipett vigasztalót s lakásuk küszöbéig ment. A rendőr
                        útjába állott.</p>
					<p>- De én itt lakom.</p>
					<p>- Annál inkább.</p>
					<p>Odabenn az eljáró rendőr-kiküldött meghallotta a csengő női hangot. Kinézett
                        a folyosóra. Mikor Veron megnevezte magát, a rendőrtiszt feltárta az ajtót s
                        udvariasan útat nyitott a szép leánynak.</p>
					<p>Az egész lakás fenekestől fel volt forgatva. A levegő vastag a portól. A két
                        szál gyertya sárga fényében visszataszító képe volt a feldúlt, széthányt
                        otthonnak.</p>
					<p>A rendőrtiszt elmondta a szokásos mentegetődzést, a mivel gyülöletes munkában
                        eljáró tisztviselők fedezni szokták magukat az előtt, a kit kénytelenek
                        megszomorítani. Felsőbb parancsra... hivatalos kényszer... isten látja a
                        lelkét, mennyire nemszivesen... stb.</p>
					<p>Veron az eset okát kérdezte... Ismét szocziálista hajsz volt Budapesten. Apja
                        ellen gyanú támadt újra. Most azonban le is tartóztatták s hogy erre az okot
                        megtalálják utólag: házmotozást rendeltek el.</p>
					<p>A kutatást mindenre kiterjedő részletességgel, pontossággal végezték a
                        megbizottak. Beütötték a kályha oldalát, fölfeszegették a padlókat,
                        kiürítették a szekrényeket, fölfejtették a matráczokat, leszedték a képeket,
                        kifordították a ládákat.</p>
					<p>A két szoba hasonlított az olyan hajó kajütjéhez, melyet a viharban a
                        hullámok egynehányszor oldalra fektettek. A szoba közepére hányt butorok
                        közt három rendőr térdelt s egy szalmazsákot ürített ki. A negyedik rendőr
                        Veron szobájában foglalatoskodott, a Mármaros-Kesziből előre hazaküldött
                        nagy útiláda holmijában turkált s összemarkolászva a hófehér ingeket,
                        alsókat, rajta hagyta azokon foglalkozása, durva keze piszkát. Veront ez a
                        látvány föllázította.</p>
					<p>- Miért bántják az én holmimat is. Ez is meg van parancsolva?</p>
					<p>- Bocsánat! Úgy szól az utasítás, hogy mindent át kell kutatni. Végtelenül
                        sajnálom, de...</p>
					<p>Veron elfordult, hogy ne lássa ezt a vandál munkát.</p>
					<p>- Hova vitték atyámat!</p>
					<p>- A kerületi kapitánysághoz.</p>
					<p>- Bebocsátanak hozzá?</p>
					<p>- Úgy hiszem, igen. Azonban nem fog ártani, ha a kisasszony magával visz
                        valakit, a kinek szava nyomatékkal bír ott. Jótállás mellett talán ki is
                        bocsátják a foglyot.</p>
					<p>- Köszönöm... Szabad innen elvinni valamit?</p>
					<p>- Bocsánat! Nekem az utasításhoz kell magamat tartani. Egy tűt sem szabad
                        addig kiadnom, a míg az eljárás tart.</p>
					<p>- Mikor lesz vége ennek a dúlásnak?</p>
					<p>- Azt hiszem, éjfélnél előbb nehezen leszünk kész.</p>
					<p>Veron látta, hogy itt most már nincs mit keresnie. Hogy hova menjen innen?
                        Azzal tisztában volt. Hova mehetne egy leány, a kinek az apját elfogták,
                        máshová, mint apjához. Ott a helye. Veron részvétet érzett a szegény,
                        elhurczolt öreg ember iránt. Most még inkább megerősödött az az
                        elhatározása, hogy a vidékre költözik s öregét is elviszi magával. Ott majd
                        nyugta lesz a hányatott embernek.</p>
				</div>
				<div type="chapter">
					<head>XII.</head>
					<p>Elhagyta a szétdúlt lakást. Az emelet lakói a fal mellé húzódva eresztették
                        el maguk előtt az otthonából kirekesztett kisasszonyt. Egyiknek se jutott
                        eszébe sajnálkozni fölötte. No bizony! Van is rajta mit sajnálkozni! Elmegy
                        a gazdag atyafisághoz s alszik selyem paplan alatt. Míg az apja ott gubbaszt
                        a rendőri kóter csupasz, hideg prícscsén... És a hosszú folyosó
                        ellenségesen, gúnyosan nézett a siető alak után.</p>
					<p>Csak Bizony papának esett meg a lelke. Ma nagyon lágy volt az öreg úr szíve.
                        Pedig be volt kapva isten igazában s ilyen állapotban máskor verekedni
                        szokott. De ma olyan volt, mint a falat kenyér. Az oka ennek az volt, hogy a
                        Pepi gyerek, ki a tél óta folyton ágyban feküdt, ma kelt föl először. Ez a
                        betegség megijesztette a kis Bizonyok apját. Az asszony - föld alatt, a
                        legnagyobb lány - rossz úton, neki meg a nyakán három neveletlen poronty. Mi
                        lesz vele, ha Pepit is kiviszik az anyja után! Pedig majdhogy ki nem vitték.
                        Nem az a püfölés tette tönkre Pepit, a mi legutoljára járt ki az apjától.
                        Föl sem vette ő azt. Hozzá volt már edzve. Valami belső betegség orvtámadása
                        dobta ágyra a liliputi anyát. De a kis lány nem engedte magát. Azt mondta
                        mindig a kerületi orvosnak: Doktor bácsi! Én nem akarok meghalni. A
                        gyerekeket nem hagyhatom itten. Apának is szüksége van rám. Szeretem a
                        mamát, de nem mehetek még hozzá... Gyógyítson meg, édes doktor bácsi!... Meg
                        is gyógyította. Ezért volt ma Bizony papának olyan széles kedve. Ezért
                        tanusított pártfogást Veron irányában, a kit úgy tekintett, mint Pepi
                        patronáját. Látva, hogy Veron kis házimálhájával kezében, esernyő nélkül
                        készül elhagyni a házat a szakadó esőben: elállta az útját.</p>
					<p>- Kisasszony! megázik a köpönyeg, ha esernyőt nem viszen magával. Ha tetszik,
                        egygyel szivesen szolgálok.</p>
					<p>- Köszönöm, elfogadom.</p>
					<p>Bizony papa ügetve tünt el a folyosó sötét hátterében s pár percz mulva
                        diadalmasan hozta a felajánlott esernyőt. De mikor tekintete a rézpántos,
                        bunkósvégű, vastag vitorlavászon ernyőről Veron előkelő alakjára tévedt,
                        akkor hökkent vissza:</p>
					<p>- Egy kicsit vaskos jószág biz’ ez. Ha átázik: ember, a ki birja. Ha meg a
                        szél alá fúj: még engem is majd fölemel. De ha nincsen másik!</p>
					<p>Veron megköszönte a jóakaratot s esernyő nélkül sietett le a lépcsőn. Majd
                        felül egy bérkocsiba. Szükség esetén kölcsönveszi Bizony Biri
                        esernyőjét.</p>
					<p>A földszinten már ismét ott ágált a kapus a folyosón összebujt csoportban,
                        ismét meghunyászkodott, mikor Veront arra látta menni, ismét tovább
                        szájaskodott, a mint a női czipők kopogását elnyelte a zápor zaja: Én
                        mondom maguknak, hogy a leány derék vászoncseléd és szép is, a mint látták a
                        szemükkel. Hanem az öregnek kutya van a hasában. Azt mondják, királyt is ölt
                        már ez a vén ember valami más országban...</p>
					<p>Veron kinézett a sötét utczára. Egy lelket sem látott; a gyalogjárót elborító
                        fekete locs-pocsban sárgán tükröződött a légszeszlámpa tánczoló világa. Az
                        ereszcsatornák dühösen okádták a vizet. A havas eső átváltozott sürű, hideg,
                        tavaszi zuhanynyá. Az eső-sugarak élesen vágódtak a házak falához s
                        kikezdték rajta a meszet.</p>
					<p>Már neki akart vágni az omló esőnek, mikor az utczafordulónál előbukkant
                        Biri. Meglátta Veront és hozzá sietett.</p>
					<p>- Csak nem akar kimenni ily borzasztó időben?</p>
					<p>Felhuzta a szoknyáját s megmutatta kicsi, takaros lábait, a miken a pillangós
                        czipő át volt ázva egészen.</p>
					<p>- Apámhoz kell sietnem. És sehol egy bérkocsi. Csak legalább esernyőm
                        lenne.</p>
					<p>Bizony Biri odakinálta neki a magáét.</p>
					<p>- Tudja mit, kisasszony. Én majd beülök addig a kávémérésbe, a mi itt van az
                        utcza sarkán. Ott bevárom, a míg visszatérhet. Ha van bizalma hozzám, hagyja
                        nálam ezt a csomagot is. Biztosítom, jól megőrzöm. Magával úgy sem viheti.
                        Az esernyőt is kell fogni, a ruhát is emelni. Ez a málha csak utjában
                        lenne.</p>
					<p>Egy esernyő alatt mentek a sarokig. Biri azonban csak a fejét dugta az
                        esernyő alá. A szemöldöke ki volt festve tussal: attól félt, hogy az eső
                        lemossa. Alakja többi részét kitette az esőnek, nehogy hozzáérjen Veron
                        ruhájához. Úgy tisztelte Veront, mint egy szentet.</p>
					<p>A sarkon elváltak egymástól. Biri bement a kávémérésbe s szénfekete
                        szemöldökével, hófehér baslikjával, határozott fellépésével ámulatba ejtette
                        a helyiségben kávét vacsoráló irnokokat, varrónőket, diákokat. Veron pedig
                        sietve haladt tova a házak tövében s azon igyekezett, hogy megtalálja a
                        legrövidebb utat, mely Bacsó Kanutékhoz vezet.</p>
				</div>
				<div type="chapter">
					<head>XIII.</head>
					<p>Veron azzal jött fel Budapestre, hogy kerülni fogja a Kanuttal való
                        találkozást... és első útja, ime, hozzá vezet. De mit tegyen? Apját nem
                        hagyhatja a rendőrségi börtönben. Az a Biri kétségkívül könnyelmű rossz
                        leány, de ha tudná, hogy apját becsukták: bizonyosan odamenne és mindent
                        elkövetne, hogy kikönyörögje őt. Hogyan tudna hát ő nyugton éjszakázni,
                        mikor apja benn ül a fogságban! Még ma ki kell őt hozni onnan. Ha valaki:
                        Kanut megteheti ezt. Nincs itt más mit tenni, mint eltekinteni attól, a mi
                        köztük történt s kérelmezőként járulni a hatalmas emberhez. A maga számára
                        nem kérne tőle semmit, nem - az életet sem, de apja szabadságát kérni fogja
                        tőle. Veron előtt oly természetesnek tünt fel ez a dolog, hogy nem is támadt
                        semmi kétsége az iránt, hogy a mit tesz, azt máskép nem is lehet tenni.</p>
					<p>E közben az eső alávert az esernyője alá s a hideg cseppektől nedves lett az
                        arcza. A könnyű, vékony czipő is keresztül ázott már. A ruhája alját fölfogó
                        kéz pedig érezte, hogy nehéz lett a szövet. Derékon alul csúron víz volt
                        Veron. S még nagy út volt hátra.</p>
					<p>Egy vágtató bérkocsi lámpái közeledtek szemközt. Veron kiállt a gyalogjáró
                        szélére s a mint a kocsi közeledett: rákiáltott s intett az
                        esernyőjével.</p>
					<p>A fogat megállott. Veron sietve közeledett a kocsiajtóhoz, de mielőtt a
                        kilincsét érintette volna: magától fölpattant az ajtó és szivarfüst, vig
                        társaság vihogása, erős likőr-illat csapódott ki rajta.</p>
					<p>- Jőjjön, csak jőjjön bátran, édes. Üléssel már nem szolgálhatunk, de az
                        egyik úrnak még üres az öle. Oda bele ülhet.</p>
					<p>Veron undorodva sietett el onnan. A kocsi félhomályában ledér nőket s részeg
                        férfiakat látott egymás ölébe ülve. A kocsiba szorult tivornya utána
                        kaczagott a riadtan menekülő Veronnak, a kocsis káromkodva csapott a lovak
                        közé s az utczára vitt bacchanáliát elnyelte az éj sötétje.</p>
					<p>Veron úgy megijedt ettől a kalandtól, hogy ha találkozott is azután
                        kocsikkal, nem merte megállítani.</p>
					<p>A mint elhaladt egy gyárhoz hasonló, nagy épület előtt, melynek homlokzata
                        világos volt egészen s melynek nyitott kapuján át, a sötét udvaron
                        keresztül, tompa dübörgés neszelt ki az éjszakába: egyszerre Valér bukkant
                        elő a félvilágos kapualjból.</p>
					<p>Veron már elhaladt a nyomdatelep előtt - elvetve magától azt a felötlött
                        szándékot, hogy egy kissé beálljon a kapu alá s lecsurgassa magáról a vizet.
                        Attól tartott, hogy már is késő lesz az idő, mire Kanuthoz ér. Kettőztetett
                        gyorsasággal sietett előre.</p>
					<p>Valér fölismerte. Elbámult, hogy Budapesten s ily időben - az utczán s
                        egyedül látja Veront sietni. Azt hitte, még mindig ott van Mármarosban.
                        Mióta Valér elköltözött Bacsótól, csak annyit tudott, hogy Veron haza
                        készül.</p>
					<p>Most itt látta őt, tízlépésnyire magától, a fertelmes, lucskos, sötét
                        éjszakában, magánosan kóborolva...</p>
					<p>Valér egyszerre csak Veron után indult - engedve annak a fizikai ösztönnek,
                        mely az után visz bennünket, a kit követni jól esik, ha nem vagyunk is
                        tisztában a követés joga- és czéljára nézve.</p>
					<p>A mint az utcza végéig követte a leányt: szégyelni kezdte magát maga előtt.
                        Ej - hisz ez kémkedés! Mint egy valóságos, iskolázott spion, úgy ment Veron
                        után: óvatosan, fal mellé huzódva, hogy észrevétlen maradjon... Férfiassága
                        ellentmondott az ólálkodó, kémkedő szerepnek. Elhatározta, hogy beéri
                        Veront és felajánlja kiséretét. De mikor már alig volt tőle néhány
                        lépésnyire: féluton megállott s visszamarad ujra. Észrevette, hogy Veronnak
                        az útja arra felé vezet, a hol Kanut lakik. Akárhova, de ide nem tudta
                        kisérni.</p>
					<p>De elmaradni sem tudott már tőle. Mintha ostorral vágták volna: úgy
                        igyekezett lépést tartani a siető nővel... Odamegy-e csakugyan? Ha odamegy:
                        mért éjnek idején? Mért teszi ki magát az elhagyott, sötét utczák
                        félelmeinek, a vad zápor dühös csapkodásainak.</p>
					<p>Ha csak egy perczczel marad tovább Valér a lap éjjeli szerkesztőségében:
                        megtudta volna az esti portyázásból megtért riportertől, hogy az öreg Bacsót
                        elfogta a rendőrség. Akkor mindent megért. Akkor egész természetesnek tünik
                        fel előtte, hogy az elfogott ember leánya belefut az éjszakába és siet oda,
                        honnan segítséget remél.</p>
					<p>Veron alakja futó árnyék gyanánt húzódott a házak mentén s Valér rossz,
                        emésztő gondolatoktól nehézzé lett agygyal s az erőltetett nézéstől káprázó
                        szemmel követte az árnyat.</p>
					<p>A mint Kanuték utczájába értek, Veron átvágott a tulsó oldalra, Valér
                        megmaradt a másik oldalon. Így még inkább szemmel tarthatta a leányt.</p>
					<p>Most!... Veron a Bacsóék kapujához ért s Valér szivdobogva leste, vajjon
                        tovább megy-e? Megállott, becsengetett s kis vártatva belépett a kapun.</p>
					<p>Valér eddig csak izgatott volt, de most valami hideg dühösséget érzett. Ennek
                        a nagy, néma, magas, sötét ablaksoros háznak a látása bántotta, ingerelte.
                        De azért a szemét le nem vette róla.</p>
					<p>Veron nem sokáig maradt benn a házban. A kapus szemmel láthatóan elhült,
                        mikor a Mármarosba utazott társalkodónőt ismerte föl a csúron vizes,
                        éjszakai vendégben. A cselédség sem tudta még, hogy Veron többé nem tér ide
                        vissza. A kapus föl akarta őt szobájába vezetni, a mely még mindig úgy volt,
                        a hogy Veron elhagyta.</p>
					<p>- Köszönöm. Nem tartozom a házhoz többé... A kegyelmes úrral van sürgős
                        beszédem.</p>
					<p>- A kegyelmes úr nincs itthon. Estélyen van nagyságos gridi Biás Máté
                        uraságánál... Aztán a jól értesült cseléd bizalmas közlékenységével tette
                        hozzá: A kisasszony talán nem is tudja, hogy ma van az eljegyzés. Egész ma
                        estig nem is tudta senki, hogy mi van készülőben. Aztán egyszerre kipukkant
                        az egész. A kegyelmes úr nem sokat teketóriázott: neki vágott katonásan. Még
                        a gyűrűt is ma délután vésték.</p>
					<p>Ugy beszélt Veronhoz, mint az alacsony állású - a magasabb rangú cselédhez.
                        Az egykori társalkodónő - cseléd volt az ő szemében. Örült, hogy akadt
                        valaki, a kivel a kegyelmes úr váratlan hőstettét bizalmasan tárgyalhatja. A
                        házi cselédség közül ugyanis senki sem volt otthon. Tudva, hogy az úr éjfél
                        után vetődik csak haza: szétszökdöstek a városba. Csak a kapus rekedt
                        otthon.</p>
					<p>Veron, mialatt a vén cseléd fecsegett, mozdulatlan pillái alul azt nézte,
                        mint csurog le a víz a becsukott esernyő végéről s mint lesz a vízből egy
                        fényes hátu, hosszú, fekete kigyó, mely lassan, kanyarodva kuszik tovább a
                        kapualj kőkoczkáin... Itt állva - e hideg szél járta, rosszul világított
                        kapujárás alatt, testén az átázott ruhákkal, a fizikai rossz érzés annyira
                        erőt vett rajta, hogy csaknem közönynyel fogadta az eljegyzés hirét. Azt a
                        hideg borzongást, mely fejétől sarkáig le-leszaladt néha: inkább a nedvesen
                        tapadó ruha hidegsége okozta, mint belső felindulás.</p>
					<p>Arra gondolt, hogy már most mit tegyen? Elmenjen oda is? Kiszólítsa őt a
                        jegyese mellől? Mint alázatos könyörgő járuljon a szine elé akkor, mikor
                        lemondó büszkeségének magasra emelt fővel kellene elfordulni tőle, a ki
                        ránézve nem létezik többé?</p>
					<p>De nem sokáig habozott. Oda fog menni. Nem tehet mást.</p>
					<p>Azt hitte, atyjáért hozza meg ezt az áldozatot. Az igazság pedig az volt,
                        hogy valami megmagyarázhatlan, idegen érzés támadt benne hirtelen s ez azzá
                        a leküzdhetlen vágygyá fokozódott, hogy még egyszer és éppen most és éppen
                        ott nézhessen a szeme közé Kanutnak.</p>
					<p>Ez az érzés, mely a szerető lappangó féltékenységéből, a nőnek ösztönző
                        kiváncsiságából, az elhagyott leány oktalan reménykedéséből és még egynehány
                        ellentétes, zavaros érzésből volt összetéve: ellenállhatatlanul vitte Veront
                        Kanuthoz.</p>
					<p>Ismét künn volt az utczán - az éjben, a záporban. Az, a mit érzett, annyira
                        elfoglalta, hogy elfeledte esernyőjét kinyitni. Csak mikor a hideg víz
                        becsurgott a köpönyeg gallérja mögé s végig futott a hátán: akkor eszmélt
                        föl elmerültségéből.</p>
					<p>Jókora utat kellett megtennie a Gridi Biás házáig... Valér, mint egy messze,
                        hátraesett árnyék: úgy követte Veron nyomát.</p>
				</div>
				<div type="chapter">
					<head>XIV.</head>
					<p>A Biás-ház homlokzatáról fény áradt bele a sötét utczába. A hosszú ablaksor
                        meleg, fehér világosságot terjesztett. A sarkig nyitott kapun át látható
                        volt az üveges lépcsőház - magnólia-, pálmabokraival, légszeszfényben
                        szikrázó tükreivel, fehér szobraival, széles, futó szőnye-gével,
                        bérruhás inasokkal: a gazdag ház egész fitogtatott luxusával.</p>
					<p>Veron, a mint a kapuhoz ért és szemközt találta magát e hivalkodó, ünnepi
                        fénynyel: káprázó szemekkel hátrált meg előle. A kapuspáholy előtt egy
                        unatkozó medve lompos nehézkességével czammogott alá s fel a kékbundás,
                        nagykucsmáju, ezüstbotos kapus.</p>
					<p>Veron a női természet ösztönszerű tartózkodásával hátrált meg a
                        kapuküszöbről. Hogy állítson ő be egy félig idegen házhoz ily csatakosan,
                        elkényszeredetten? Kihez forduljon? Mit mondjon? Mint kerülje el, hogy
                        megjelenése ne csináljon feltünést?</p>
					<p>Azonban a szakadó eső nem volt alkalmas hosszú tünődésre. Veron rábizta magát
                        sorsára, bement a kapu alá s egyenesen belépett a kapuspáholyba... A kék
                        medvét - barlangjának e váratlan megszállása annyira kihozta
                        egykedvüségéből, hogy szaladva ment Veron után. Csak akkor csillapult le
                        kissé, mikor egy egészen csinosan öltözött, szép leánynyal látta magát
                        szemközt.</p>
					<p>Veron névjegyet keresett elő tárczájából s átadta a megszelídült
                        medvének.</p>
					<p>- Adassa át ezt Bacsó Kanut úrnak. Mondják meg neki, hogy e névjegy átadója
                        vár rá s igen sürgős dologban akar vele beszélni.</p>
					<p>A medve szemei gyanakvóan villogtak a süvegprém alatt. A budapesti képes
                        újság szenzácziós hireiből táplálkozó kapus-képzelmet e különös megbizatás
                        élénk tevékenységbe hozta... Egy fiatal és szép nő, a ki szemmelláthatóan
                        izgatott s meglehetős dúlt külsejű, találkára kér magához egy urat, a ki
                        épen eljegyzését tartja. Akármi, de nem rendes dolog ez. A medve orra
                        vitriol-szagot szimatolt a levegőben. Már-már ott látta magát lerajzolva a
                        «Budapest» első oldalára, mint egy vitriol-dráma fül- és szemtanuját.
                        Meghökkent a vitriol-illattól és morogni kezdett.</p>
					<p>- Bocsánat, kisasszony, de a mit ön kiván, az lehetetlen.</p>
					<p>De midőn megnézte a névjegyet s látta, hogy egy Bacsó kisasszony az, a ki a
                        kegyelmes urral találkozni akart: elejtette a vitriol-drámát és Veront egy
                        olyan szegény nőrokonnak nézte, a kit a lakomára elfeledtek meghivni s a ki
                        maga jelentkezik. Most már csak a toilette szurt nála szemet. Ez a lucskos,
                        csapzott külső nem arra mutat, mintha a kisasszony vendégnek jött volna.</p>
					<p>Veron siettette. Végezzen hamar. Nincsen idő várni.</p>
					<p>A medve meghunyászkodott a parancsoló hangra. Már bizonyos, hogy közeli rokon
                        a kegyelmes úrhoz. Csak miniszteri rokonoknak lehet ilyen imponáló
                        hangjuk.</p>
					<p>- Igenis, kisasszony.</p>
					<p>A kék medve elczammogott a névjegygyel, a lépcsőházban elfogott egy lézengő
                        inast s rá bizta a névjegyet.</p>
					<p>Nemsokára jött a harisnyás, livrés inas, hogy «ő nagyságát» fölvezesse «a
                        nagyméltóságához».</p>
					<p>Bacsó Kanut - úgy, a mint az asztal mellől felállt, frakkban, fedetlen fővel
                        jött a lépcsőn Veron elé. A lány soh’sem látta még őt ilyen fiatalnak,
                        legényesnek. Egy igazi viveur sima, könnyű hetykesége nyilvánult e fesztelen
                        mozgásban. Látszott arczán, hogy meg van lepetve, de csillogó, meleg
                        tekintete elárulta a gazdag vacsorát és erős borokat élvezett, egészséges
                        étvágyu ember fizikai elégedettségét.</p>
					<p>Veron nem így képzelte őt. Bántotta ez a barna-piros arcz, ez az égő
                        tekintet, ez a dandy-külső, mely éppen nem állott ellentétben a szürke, de
                        hullámos és sűrű hajzattal... Ha Veron a maga szárnyaszegett, kuszált
                        megjelenésére s az érzésekre gondolt, a miket e férfi miatt szenved: úgy
                        találta, hogy kettejük közül a rövidebbet nagyon is ő húzza... Ez az ember
                        vigasztalódott, már mulat, élvez, tán már feledett is... Míg ő...</p>
					<p>Kanut az igazi jó rokon egyszerű, nyugodt udvariasságával üdvözölte Veront s
                        Biás fogadószobájába vezette.</p>
					<p>Mennyire itthon érzi magát most már, gondolta Veron s az a kellemetlen érzés,
                        a mi Kanut megpillantásakor támadt benne, egyre fokozódott.</p>
					<p>A folyosón ácsorgó inasok összenéztek, a mint az ajtó becsukódott a vőlegény
                        s az idegen nő mögött... Ez aztán furcsa jelenet. Egy desperált külsejű,
                        ördöngös szép lány kihivatja a vőlegényt a jegyese mellől s eltünnek együtt
                        egy magános teremben?...</p>
					<p>De összenézett odabenn a fényes társaság is. A vőlegény ép egy neki szóló
                        toaszt közepén tünt el az asztaltól. A toasztozó úr nyitva maradt szájjal
                        nézett az elpárolgott kegyelmesség után s aztán lenyelve a mondóka végét,
                        dühösen ült le helyére. Valaki, az asztal végén, halkan nevetett a toasztozó
                        felsülésén. A hüledezésnek indult társaság jókedvét e nevetés
                        visszaadta.</p>
					<p>A szép jegyes rózsás arczczal, boldogan ült helyén. A vőlegény után üresen
                        maradt szék nem nyugtalanítá. Kanut távozáskor a fülébe súgta: Bizonyosan -
                        üzenet - hazulról.</p>
					<p>Ezüst tálczán egy csomó távirat volt Hajnalka előtt. Táviratban tudatták a
                        hirtelen eljegyzést az atyafisággal s a szerencsekivánatok is megjöttek
                        azonnal. Ott volt a táviratok közt a nagymama és Esztikéé is. Az «üzenet
                        hazulról» nem érdekelte Hajnalt. Mosolyogva, egyethivően bólintott, mikor
                        Kanut meleg lehellete, súgás közben, csiklandozta fülét; de nem törődött
                        vele, hogy mi lehet az üzenet. Az az üzenet, mely őt érdekelte, a
                        gratuláczió, ott volt már előtte.</p>
					<p>Biás papa nem hitt a hazulról jött izenetben. Először politikát sejtett a
                        dologban. Ezeknek a minisztereknek nincs egy nyugodt perczük. A politika
                        mindenüvé utánuk somfordál. Kiszólítja őket a jegyesük mellől is... De
                        mikor a névjegyhozó inas közelébe került és megtudta tőle, hogy a
                        miniszternek nőrokona, Bacsó Veron van itt, más nézetre tért át. Ez a
                        szegény rokon egy alkalmatlan gratuláns, a kit Kanut röstell kiüzenve
                        utasítani el. Miniszter létére is előzékeny rokon s udvarias ember. Ő ugyan
                        máskép tett volna, de Kanutnál ezt helyén találta, úgy okoskodva, hogy egy
                        államférfinak politikából sem szabad gőgösnek lennie. A népszerüségnek
                        ellensége a gőg. Mindazonáltal röstelte, hogy leendő veje ép akkor engedett
                        a miniszteri méltóságból, mikor az egész lipótvárosi haute-finance szeme
                        rajta csüggött.</p>
					<p>Veron azzal az ideges sietéssel, melyet az idő, a körülmények és saját
                        helyzete eléggé megmagyaráztak, fejtette ki Kanut előtt, hogy mi hozta őt
                        ily órában ide.</p>
					<p>- Bocsásson meg, uram, de még ma kellett önnel beszélnem. Kerestem a lakásán.
                        Onnan jövök. Atyámat elfogták ma este. Lakásunk fel van dulva. Sem apám, sem
                        otthonom. Ez hozott engem önhöz. Atyám szabadságát kérem. Önnek csak egy
                        szavába kerül. Nem hiszem, hogy apám tiltott üzelmekbe keveredett volna. Rég
                        ideje távol áll már tőlük. Rég megszünt már ő veszedelmes agitátor lenni.
                        Mért bántják az ilyen öreg embert? Kérem, kegyelmes úr, adassa vissza atyám
                        szabadságát.</p>
					<p>Kanut néhány rövid kérdést tett, egy pillanatig gondolkozott és készen volt
                        határozatával.</p>
					<p>- Megteszem, ha megtehetem. Együtt megyünk a rendőrséghez. Jól tette, hogy
                        fölkeresett. Ha a dologról tudtam volna, már korábban intézkedem.</p>
					<p>Megnézte óráját.</p>
					<p>- Még nincs egészen éjfél. Negyed óra mulva szabad lesz az atyja. Magam is
                        azt hiszem, nincs része a szocziálista mozgalomban, a mi a rendőrséget most
                        annyira izgatottá, gyanakvóvá teszi. Kérem, csak egy pillanatig legyen
                        türelemmel.</p>
					<p>Azzal átment a másik szobába, behivatta leendő apósát s egy pár szóval
                        megmagyarázta annak, hogy mi dologban kell egy rövid félórára eltávozni
                        innen.</p>
					<p>Gridi Biás azt hitte, érti ezt a sietséget. Teringettét! Ha az ember
                        miniszter, csak nem hagyja becsukatni az atyafiságát. Mit mondana a
                        közönség, ha olvasná a lapokból: Érdekes vendége volt ma éjjel a
                        rendőrségnek. Bacsó úr, Bacsó miniszter rokona, a ki a szocziálista
                        üzelmekben való részesség gyanújából... stb. Ezt bizony tanácsos
                        megakadályozni, ha lehet. Annyira belátta a sietség helyes voltát, hogy ő
                        maga segített leendő vejére föladni a felöltőt s ő maga adta ki a
                        rendeletet, hogy a fogat álljon elő...</p>
					<p>És mikor visszament vendégei körébe, olyan arczczal, mint a ki sokat
                        mondhatna, ha nem kellene hallgatnia, így adta meg a magyarázatot a vőlegény
                        eltünéséhez:</p>
					<p>- A miniszternek itt sem hagy békét a politika. Ilyenek a nagy emberek. A
                        jegyesük mellett sincsen pihenésük. A nyilvánosság onnan is elszólítja
                        őket... Húsz percz mulva újra itt lesz a vőlegény köztünk.</p>
					<p>Azzal tréfás komolysággal fordult leányához:</p>
					<p>- Kisasszony! A ki politikushoz készül férjhez menni, az szokjék hozzá jó
                        korán, hogy az urát csak félig birja, mert az félig a nyilvánosságé. Tessék
                        megszokni ezt az osztozkodást.</p>
					<p>Az öreg örmény jóizüen nevetett a maga ötletén, de a szép Hajnal csak
                        mutatta, hogy nevet. Meg volt sértve, meg volt bántva. Vagy az apja
                        hazudott, vagy a vőlegény. Egyik közülök rá akarja szedni őt. Nem tudta,
                        hogy a kettő közül melyik vétett ellene, csak azt érezte, hogy kis szive a
                        füző alatt végtelenül el van keseredve.</p>
				</div>
				<div type="chapter">
					<head>XV.</head>
					<p>A miniszter fogata simán, könnyen gurult ki a világos kapualjból s robogva
                        vágtatott bele az utcza vizes homályába.</p>
					<p>A kék medve, a mióta prémet visel, nem bámult még így - útnak indult fogat
                        után... A miniszter, mint szent Pál az oláhokat, itt hagyja a társaságot s
                        elkocsizik egy utczáról beszaladt, sárosczipős, csatakos dámával. A
                        díszportás odavolt e megfoghatlan jelenettől. De még inkább elbámult, mikor
                        a kapualjból kihajolva - észrevette, hogy az a fiatal ember, ki az imént
                        kétszer sétált el a kapu előtt, a fogat után iramodik és szaladva követi. A
                        kék medvét e végső scéna úgy magával ragadta, hogy ha a bunda és a bunkó nem
                        állanak útjában, ő maga is szaladni kezd, hogy elcsipje azt a gyanus embert,
                        a ki veszedelmes czélzatossággal vetette magát a miniszteri kocsi után.</p>
					<p>A szaladó fiatal Kengyel Valér volt, ki nyomon követte Veront a Biás-ház
                        kapujáig. Látta, a mint Veront fölvezették a lépcsőn, látta, a mint Kanut
                        kiséretében visszatért s látta őket beülni egymás mellé a fogatba. Sejtette,
                        hogy valami rendkívüli történt és fog is még történni... És mintha
                        korbácscsal vágták volna: kényszerítve volt rá, hogy a kocsi után szaladjon.
                        Szaladt, a míg szuszszal birta. Akkor vette csak észre, hogy a mit tesz,
                        őrültség. Versenyt futni gyalog - két telivér kocsilóval!...</p>
					<p>Már lemondott arról, hogy követhesse a kocsit, mikor egy üres fiakker jött
                        szemközt vele. Föltartóztatta, lefoglalta, a fogat után hajtatott s a
                        leeresztett kocsi-ablakon kidugva fejét, folyton szemmel tartotta az előtte
                        vágtató fogat oldalán reszkető lámpafényt. Azzal nem törődött, hogy arczát a
                        hideg eső keményen vesszőzi. Mi volt ez azokhoz a tüzes vesszőcsapásokhoz,
                        a mikkel a féltékenység paskolta össze szivét, mikor becsapódott a kocsiajtó
                        Veron s Kanut mögött!...</p>
					<p>Veron, mikor az utcza éjszakája elnyelte a kocsit, arra gondolt, hogy az
                        egyik ablakot le kellene ereszteni. A kocsi homályos belseje, a hová a két
                        lámpa világa csak leskelődve nézett be, nagyon szűk és nyomasztó volt. Veron
                        megdöbbenve vette észre, hogy azt a nyugalmat, melyet rendkívüli önbizalma
                        fegyelmezetten tartott mindig, nem érzi most magában. Az a készség,
                        melylyel Kanut az ő egy szavára odahagyta a társaságot, a melynek ünnepelt
                        központja volt, s a nőt, a ki szerette őt: ez a nem habozó, föltétlen
                        készség Veront zavarba hozta. De egy csöpp hálaféle érzés sem volt abban,
                        valami ideges tartózkodást, majdnem félelmet érzett Kanut iránt. Bántotta,
                        hogy ruhája egész hosszában érintkezik Kanuttal, ebben a, minden
                        eresztékében reszkető, rugón hullámzó, selymes, puha zugban. Hiába huzódott
                        be egészen a sarokba: a kocsi minden döcczenésekor éreznie kellett a
                        szomszédja közelségét. Az ülés sima selymén összecsúsztak ilyenkor.</p>
					<p>Alig haladtak pár perczig, Veron ideges izgatottsággal kereste az ablak
                        emelőjét, hogy leeresztve az üvegtáblát, véget vessen ennek a nyomasztó
                        elzárkózottságnak. Kanut azt hitte, hogy Veron az izgalom miatt hirtelen
                        rosszul lett; félig fölemelkedett helyéről s áthajolva Veron ölén -
                        leeresztette a kocsi-ablakot.</p>
					<p>- Nem érzi magát jól?</p>
					<p>Veron megnyugtatta. A kocsirázás fölizgatta kissé. Levegőre van szüksége. És
                        előrehajolva - odatartá fölhevült homlokát a beáramló levegőnek, az
                        utczalámpák világánál fel-feltünő boltczégeket olvasta, de e közben érezte,
                        hogy Kanut őt nézi. Ez a tudat oly érzékenynyé tette, hogy azt hitte, érzi,
                        mint jönnek halk mozgásba nyakán a hajpelyhek a mögötte ülő férfi erős,
                        meleg lehelletétől...</p>
					<p>És Kanut nem is vette le szemét e tőle elfordult alakról mindaddig, míg meg
                        nem érkeztek a kerületi rendőrséghez. Az egész úton egyazon gondolat forgott
                        mindig fejében: Ez a nő szeret engem és én is szeretem őt. És itt ülünk -
                        egymástól egy lehelletnyi távolságban és nem tudunk egymásra nézni és nem
                        tudunk egymáshoz szólani. Mert boldogtalanok vagyunk mindketten és egymás
                        által vagyunk azok...</p>
					<p>A rendőrségnél, az inspekcziós szobában ismerőssel találkozott Kanut. Az a
                        fiatal rendőrtanácsos volt a hivatalban, a ki a Wollnerné drámájakor a
                        hatóságot képviselte.</p>
					<p>A rendőrtiszt szokva volt a legváratlanabb látogatásokhoz, ennélfogva nem
                        volt fölöttébb meglepve, mikor a miniszter alakja megjelent az ernyős éji
                        lámpa világosságában. Veron visszamaradt az ajtó közelében: fáradtan
                        támaszkodott egy karosszék hátához. A rendőrtiszt csak futólag villantott
                        felé egy fürkésző tekintetet s csak ennyit gondolt magában: Ahá! A kegyelmes
                        úr, úgy látszik, ismét valami asszonyhistóriába van belekeveredve!...</p>
					<p>Kanut visszautasítá az odakínált ülőhelyet s mellőzve minden formaságot,
                        egyszerűen rátért arra, a mi ide hozta. Az éjjeli elfogatások felől kérdezte
                        a tisztviselőt.</p>
					<p>A rendőrtiszt, mintha rapporton lenne, kevés szóval, szabatosan megtette a
                        jelentést. A belügyminisztertől délután jött a rendelet és az egyének
                        névsora, a kiket az eljárás érintett. Egyszerre harmincz helyen történt
                        házmotozás és ugyanannyi letartóztatás is. Odanyújtotta a lisztát a
                        miniszter úrnak.</p>
					<p>Kanut belepillantott. A liszta élén, legelül állt Bacsó Péter neve. A
                        miniszter rámutatott e névre s halkan hozzá tette:</p>
					<p>- Azért jöttem, hogy ezt - jótállásom mellett bocsássák szabadon.</p>
					<p>A rendőrtiszt fejet hajtott. Igyekezett megőrzeni hivatalos hidegvérét, de
                        csak alig tudta palástolni örömét a felett, hogy szolgálatot tehet, most már
                        másodízben, a hatalmas úrnak.</p>
					<p>A rendőrtiszt megnyomta a villamos csengetyű gombját s a szolgálattevő
                        rendőrnek kiadta a rendeletet, hogy Bacsó Péter urat vezesse föl hozzá.</p>
					<p>E pillanatban Kanut nem tudta, mit tegyen? Bevárja itt az öreget s azt a
                        melodrámai pillanatot, mikor a fogolynak kijelentik, hogy: szabad. A
                        mennyire ő ismerte a vasfejű, vén czinikust, föltette róla, hogy a
                        visszanyert szabadság éppen nem fogja őt érzékenynyé tenni. Tartott tőle,
                        hogy kellemetlen lesz a találkozás vele... Mit tegyen? Kitérjen a
                        gyűlölködő, rossz-szájú atyafi elől s a szomszéd szobában várja be, a míg
                        Veron és atyja együtt eltávoznak? Talán így tesz, ha nem lát az elbúvásban
                        nevetséges gyávaságot. Elhatározta, hogy szeme közé néz az öreg
                        ellenségnek.</p>
					<p>Csakhogy az öreg ellenség nem akart feljönni. Azt üzente vissza a kiküldött
                        rendőrtől, hogy súlyos gyanúval terhelt foglyokat szoktak éjszakánként
                        kihallgatással zaklatni. Miután pedig ő nem gyilkolt, nem rabolt: nem engedi
                        magát éjszaka is zavartatni. A kinek baja van vele: fáradjon le hozzá.</p>
					<p>A rendőrtiszt egy kissé megzavarodva nézett a miniszter úr szeme közé. A
                        hivatalos hatalom e kihívó megvetése érzékenyen bántotta. De jobbnak látta
                        egy halk mosolylyal térni napirendre «a fogoly úr» tette fölött.</p>
					<p>Kanut kisegítette zavarából a hivatalnokot.</p>
					<p>- Annak az úrnak igaza van. Igaza van mint fogolynak, igaza van mint öreg
                        embernek. Legyen szíves hozzá vezettetni.</p>
				</div>
				<div type="chapter">
					<head>XVI.</head>
					<p>Veron és Kanut hallgatva követték a vezető rendőrtisztet a rosszul
                        világított, alacsony folyosón, mely ronda és rosszszagú volt attól a sok
                        társadalmi szeméttől, a mi itt nap és éj közben meg szokott fordulni. Egy
                        régimódi szűk, tekergő lépcsőn, melynek kőfogai kicsorbultak a nehéz
                        patkós csizmák alatt, lementek a földszintre, a hol a foglyok el voltak
                        helyezve.</p>
					<p>Az első ajtó mögül kihallatszott a vén Bacsó mély, lázadó hangja, súlyos
                        lépteinek tompa hangja, amint a szoba hosszát méregette. Az egész
                        letartóztatott kompánia ébren volt odabenn. A folyosóra nyíló valamennyi
                        ajtó mögül ingerült hangok, szenvedélyes beszélgetések, dühös kifakadások
                        lármája szüremlett ki a tornáczboltozat alá, mely álmosan visszhangozta az
                        őrjáró konstábler lépteit.</p>
					<p>Miután az öreg Bacsó harmadmagával volt együtt, Kanut elhatározta, hogy csak
                        maga megy be hozzá. Az előzékeny rendőrtiszt azonban minden bejelentés
                        nélkül sarkig föltárta az ajtót a miniszter úr előtt.</p>
					<p>A légszeszlángtól erősen világított szobából nehéz, állott levegő és sűrű
                        pipafüst csapott a küszöbön álló látogatók arczába. Az öreg Bacsó hátratett
                        kezekkel, előrehajló nyakkal az ajtó felé tartott éppen. Egyik
                        letartóztatott levelet írt a légszeszláng alatt, a másik a vaságy szélén
                        ülve - lábait lógázta s áhitatos pofával hallgatta Bacsó Péter dörmögését.
                        Az ajtó kicsapódására fölrezzent társaság meglepetve nézett a folyosón
                        állókra.</p>
					<p>Kanutnak nem kellett belépnie. Az öreg Bacsó elébe jött egészen a küszöbig,
                        ott a bejárást mintegy elállotta s a miniszter vállán keresztül észrevéve
                        leányát, bosszúsan fordult el tőle s hidegen nézett a miniszter szeme
                        közé.</p>
					<p>- Mit akarnak? - szólt oly kurta hangon, mely már előre is visszautasított
                        minden jóakaró közeledést. Kanut nem akarta észrevenni, a mi sértő volt e
                        hangban. Hidegen, a pártfogás minden fitogtatása nélkül válaszolt:</p>
					<p>- Veron kisasszony azt kívánta, hogy vezessem őt ide önhöz. És most, uram,
                        legyen ön szíves a leányát elvezetni haza.</p>
					<p>És, mint a ki most már fölöslegessé vált, visszalépett a küszöbről. A vén
                        Bacsó azonban utána mormogott:</p>
					<p>- A miniszter úr talán nem tudja, hogy nem időtöltésből ülök itt. Kérem, uram
                        - szólt a rendőr-tiszthez - magyarázza meg a kegyelmes úrnak, hogy én
                        letartóztatott fogoly vagyok itten.</p>
					<p>A rendőrtiszt csodálkozni látszott a fogoly nehézfejűségén. Ez, úgy látszik,
                        nem érti a dolgot magyarázat nélkül.</p>
					<p>- Ő nagyméltósága kezességet vállalt. Ön szabad, Bacsó úr.</p>
					<p>Az öreg ember oldalt fordult s csak úgy félvállról beszélt vissza a
                        künnlevőkhöz:</p>
					<p>- Mire való ez a komédia? Holnap úgy is szabadon bocsátnak. Nincs szükségem a
                        miniszter úr kezességére. Nem kell senki grácziája. Igazságot akarok.</p>
					<p>Veron közelebb lépett apjához. Soha sem kért semmit e mogorva öregtől, de
                        most igazi lányos ellágyulással, könyörgő tekintettel szólt hozzá, mintha
                        valami rejtett baj ólálkodnék mögötte s mintha nem volna más védelme, mint
                        ez a zord, szeretetlen apa. Annyira ellágyult, hogy a kezét is megfogta, úgy
                        vonta őt maga felé.</p>
					<p>- Apa, kérem, jöjjön haza!</p>
					<p>Bacsó Péter soh’ sem látta Veront ilyen megindultnak. Elcsodálkozott a
                        hangra, meg erre az érintésre. De egyiket sem értette meg. Maga Veron sem
                        értette meg magát... Mért ragaszkodik most úgy ehhez az emberhez? Nem tudta.
                        De nagyon fájt, mikor az öreg ember elfordult s kezét az övéből kiragadva -
                        gúnyosan rászólott:</p>
					<p>- Csak nem fél a kisasszony odahaza egyedül aludni. Hiszen már régen nagy
                        lány! Aztán a papától is elszokott már eléggé... Az az úr, a kivel magát ide
                        kisértette, lesz olyan gavallér, hogy elkiséri hazáig... És most, ha
                        megengedik, beteszem az ajtót, mert hideg jön be kívülről. Jó éjszakát,
                        kisasszony, uraim!</p>
					<p>Azzal becsukta az ajtót s folytatta sétáját a terem hosszában.</p>
					<p>A rendőrtisztviselő szeretett volna föld alá sülyedni. Sokért nem adta volna,
                        hogy ha helyette más valaki a szemtanúja a miniszter úr e megalázásának.
                        Annyira megzavarodott, hogy már rendeletet akart kiadni, hogy a makacskodó
                        öreget erőszakkal kivezessék. Szerencsére észrevette magát s
                        tiszteletteljes némasággal hajlott meg, mikor a miniszter Veronnal együtt a
                        kijárás felé indult.</p>
					<p>- Makacs fő - szólt Kanut menetközben Veronhoz - csupa dacz és ellenállás.
                        Nem kellett volna magamat mutatni. Lehet, hogy látásom ingerelte úgy föl.
                        Sajnálom, hogy mindkettőnknek jóakarata így kudarczot vallott. Most már
                        engedje meg, hogy elkisérjem hazáig.</p>
				</div>
				<div type="chapter">
					<head>XVII.</head>
					<p>Veron úgy érezte magát, mintha apja odadobta volna Kanut karjaiba. Engedte
                        magát vitetni. Az a czinizmus, melylyel apja az ő gyermeki hűségét, lányos
                        ragaszkodását elvetette magától, az előtte durván, sértően becsapott ajtó,
                        az egész bántó, megszégyenítő jelenet - máskor talán csak büszke
                        méltatlankodásra provokálta volna. De most nem tudta fejét fölemelni s
                        hidegen távozni a helyről, hol megalázták. Hiába akarta, hogy jellemének
                        büszkesége fölemelkedjék e pillanatban: nem találta meg a megszokott
                        támpontot. Lehajtott fővel, égő arczczal, keserű szívvel, összeszorított
                        szájjal ment Kanut oldalánál s mikor ismét bennült a kocsiban, lelke mélyéig
                        elkeseredve sajtolta szét pilláival a könyeket, a miket az ideges felindulás
                        kifakasztott szeméből. Harag tölté el szívét; haragudott apjára, kisérőjére,
                        önmagára s egyszerre vérig sértettnek, boldogtalannak, nevetségesnek és
                        végtelenül elhagyottnak tünt fel maga előtt.</p>
					<p>Kanut sejté, hogy mi történik a kocsiülés túlnansó sarkában, de sem oda nem
                        nézett, sem pedig nem szólott. Hogyan is tehetné! Hisz’ nincs joga hozzá,
                        hogy beavatkozzék szomszédja érzéseibe. Neki nem volt szabad észrevennie,
                        hogy Veron könyezik. Aztán tudta azt is, hogy Veron nem az a nő, a ki azért
                        sír, hogy valaki vigasztalja.</p>
					<p>De mialatt nézte, hogy mint verődnek a kocsiablak üvegéhez a szomorú ég sűrűn
                        csorgó könyei: Veron felindultságával foglalkozott magában. Már akkor, mikor
                        a Biás-ház lépcsőjén találkozott vele, látta rajta, hogy hangulata
                        túlfeszült, ideges. Miért? Talán mert apja baját képzelte nagyobbnak. Az
                        elfogatás ijedtségbe ejté. Hangulatának e feszültségében érte őt apja
                        idétlen, vad czinizmusa. E durva illetéstől a túlfeszült húr megpattant. Ez
                        az egész... És Kanut meg akarta győzni magát a felől, hogy mire útjok
                        czéljához érkeznek: Veron egészen száraz szemmel, lecsillapultan száll le a
                        kocsiról.</p>
					<p>És mintha szükségét érezte volna, elhitette magával, hogy tulajdonkép Veron
                        nem is tudhat mélyen, nagyon felindulni. Emlékébe idézte azt a nyugodt,
                        tiszta okoskodást, melylyel Veron kimutatta, hogy egy szegény, eladósodott
                        miniszter nem vehet nőül egy vagyontalan kisasszonyt.</p>
					<p>Míg ő, Kanut, a nyilatkozó szerelem akkori elragadtatásában a világon
                        mindenről megfeledkezett volt, ez a leány az erős, mély szenvedély
                        ostroma alatt sem tévesztette szem elől az élet reális körülményeit s nem
                        engedte, hogy elragadja egy oly, bár igaz és őszinte indulat, melynek
                        hullámzása szívét gyönyörbe ringatta, de a mely értelmét ki nem elégíté, sem
                        meg nem nyugtatta.</p>
					<p>Kanutot akkor kétségbeejtette e megfontolt, számító, nyugodt ellenállás.
                        Mikor magához tért a visszautasított szerelem friss szégyenéből, haragjából,
                        keservéből, szóval - abból a kritikus lelki állapotból, melybe a
                        diadalmaskodni akaró szerelem a váratlan és reménytelen kudarcz után
                        hanyatlik: a felocsúdás első perczében tisztában volt azzal, hogy sem
                        vérmérséklete-, sem helyzete-, sem körülményeihez nem simul a hoppon maradt
                        imádó sóhajtozó, bús szerepe. Mióta Veront szerette: ezen az érzésen át
                        nézte az egész világot. Ez őt optikai csalódásba ejtette. Csak azt látta, a
                        mi szenvedélyének körén belül esett. Az álmadozó szenvedély e gyönyörű,
                        eszményi perspektivája egyszerre nagyon szürke, nagyon rideg valóra
                        változott. Egy szó idézte elő ezt a változást, egy kegyetlenül okos,
                        rettentően igaz szó - arról a szájról, a melytől ő egész más igét várt. A
                        szó ki volt mondva és véget vetett mindennek. Kanut úgy tett, mint azok
                        szoktak tenni, a kik életük legfőbb czélját elvesztve szem elől: a
                        konveniencziák, a társadalmi kényszer áramlatára bízzák rá magukat. Ez az
                        áramlat, korábban, már nem egyszer próbálta, hogy őt a Gridi Biás-ház felé
                        ragadja. Akkor más irányba vitte őt egy más hatalmasabb erő. Most ez az erő
                        elhagyta s a körülmények sodra elvitte őt ahhoz a leányhoz, a ki várta s
                        szerette őt. Kanut érezte, hogy a mit tesz, az a férfibüszkeség rovására
                        megy, tudta, hogy ez az önmegadás - gyávaság; de oly nagy volt már a
                        vesztesége s Veronról lemondva - érzéseiben oly földönfutó koldusnak érezte
                        volt magát, hogy a büszkeséghez való jogának elvesztését alig érezte meg.
                        Ezzel már nem sokkal vált szerencsétlenebbé.</p>
					<p>Mert az volt: szerencsétlen. Azóta, hogy az a mellére kapott lökés összetört
                        benne valamit: egy perczre sem szűntek meg lelkében azok a disszonáns, éles
                        rezgések, a mik, mint fájdalmas sajgások jelezték, hogy a belső seb nyitott
                        és vérezik. Oly erősek voltak nála ezek az érzések, sajgások, hogy magasabb
                        műveltségi fokkal járó nagy szinlelő képesség sem volt elég ahhoz, hogy mást
                        hazudjon, mint a mit belső lénye átérez. Az eljegyzési lakomán oly nagy
                        ellentétet érzett a közt, a mi körülötte történik s a közt, a mi benne
                        rejlik: hogy a mi nem volt szokása, sűrűen kocczintott a jókedvű
                        férfiszomszédokkal s a drága, erős borok izgalmába akarta fojtani hideg,
                        nyomott öntudatát. És a bor fölhevítette.</p>
					<p>Ezt a nervózus, lázas, mesterséges fölhevülést látta rajta Veron, mikor
                        találkoztak. És e látszat megcsalta. Azt hitte, hogy Kanut vigasztalódott,
                        mulat, élvez, pedig csak elkábította magát. De ez a kierőszakolt,
                        pillanatnyi hangulat azonnal elpárolgott, a mint a pártfogás gyakorlására
                        felkért miniszter hivatalos szerepében erre a különös éji útra indult. Veron
                        közelsége, akaratlan érintkezéseik a kocsi szűk belsejében, a zárt helynek
                        őket körülvevő félhomálya, mely izgatja a gondolatot s fölkelti a képzelmet,
                        de legkivált az a körülmény, hogy Veron, a ki maga mutatott rá az őket
                        elválasztó mélységre, most maga lép hozzá e szakadékon át s viteti magát egy
                        alvó város kietlen éjszakáján utczáról-utczára: mindez zavarba hozta, de a
                        mely egészen más volt, mint az az édes, könnyű zavar, a mi egykor
                        mindannyiszor elfogta e nagy szerelmes gyereket, a hányszor Veron szépsége
                        nagyon is közelről kisértette őt. A mostan érzett zavarban volt valami a
                        Tantalus kínjából, az érzési csődbe jutott ember keserűségéből, a tehetetlen
                        kárvallott rezignácziójából és a saját hibája miatt zátonyra jutott hajós
                        emésztő önszemrehányásából.</p>
					<p>És mialatt így szenvedett Veron oldalán, mindenkép rá akarta tukmálni a hitet
                        magára, hogy ő az, a ki kettejük közt inkább sínli ezt a pillanatot. Veron,
                        a ki olyan hideg fővel tudott ellentállni, bizonyosan a szenvedésben is tud
                        korlátot tartani.</p>
					<p>Megállapította magában, hogy Veron azok közé a szerencsés véralkatú nők közé
                        tartozik, kiket józan nyugodtságuk megóv az érzésbeli szélsőségek ellen...
                        És, fájdalmai közepett, elkezdett csodálkozni a fölött, hogy honnan veszi
                        magát e nyálkás, jól temperált vérmérséklet a Bacsó-nép között, e
                        szenvedélyes izgatott szélsőségek közt hányatott természetek körében...</p>
					<p>Odáig ment e sajátságos tünődésben, hogy mikor megérkeztek az út
                        czélpontjához s a mint Veront a kocsiból lesegíté s látta halvány, nyugodt
                        arczát, szinte haragot érzett e nyálkásvérű, szép, élőszobor iránt, a kinek
                        ő boldogtalan nyomorultja, s a kin nem árulja semmi azt el, hogy ő maga is
                        osztályosa egy szerencsétlen indulatnak... A szegény, szép szobor pedig
                        azalatt megszenvedte a maga titkolt kínját...</p>
				</div>
				<div type="chapter">
					<head>XVIII.</head>
					<p>A kapus - egy elegáns, idegen urat látva Veron mellett, alázatos, de
                        meglehetős szemtelen pofával bocsátotta be őt a kapu aljába.</p>
					<p>- Hiába megy föl, kisasszony! - szólt Veronhoz, miközben Kanut arczába
                        igyekezett vetni a kézi lámpa világát.</p>
					<p>Kanut már búcsúzni akart, hogy megkímélje Veront és magát a kiváncsi cseléd
                        lealázó gyanújától, a mit ez szemmelláthatóan éreztetett velük - olyan
                        formán, mintha értené a dolgot, de jó borravaló fejében hajlandó lenne a
                        félszemét behunyni. Kanut ezért a czinkostársi jóakaratért szerette volna
                        felrugni a szemtelent, de türtőztette magát és várta, hogy mit fog
                        mondani.</p>
					<p>- Nem lehet ám bemenni a Bacsó úr lakásába - magyarázta a kapus. - A rendőrök
                        becsukták az ajtót s elvitték a kulcsot. Úgy látszik, találtak valamit.
                        Ujságot, írást vagy valami ilyesfélét.</p>
					<p>Veront megijesztették e szavak. Abban a felindulásban, mely perczről-perczre
                        fokozottabb mértékben vett rajta erőt, az tartotta fönn, hogy nemsokára haza
                        jut s ha egyedül lesz, majd összeszedi magát. Úgy gondolt az otthonra, mint
                        a leszállás közben megszédült léghajós a földre: mindjárt jobban lesz, csak
                        a kivetett horgony fogja meg a földet... A bezárt otthon előtt úgy érezte
                        magát, mint a ki a fejét vesztette egészen.</p>
					<p>Kanut maga sem tudta, hogy mit tegyen? Itt nem hagyhatja Veront, az
                        bizonyos!... A saját lakásán ugyan érintetlenül áll a Veron szobája, de oda
                        sem viheti. Igen, ha Esztike idehaza volna. De így!... Talán egy szállóba
                        mennének, s Veront az éjszakára ottan helyezné el. Ezt az ötletet is
                        elvetette, a mint a kapus szemtelen nézésére gondolt. A szállóban még több
                        ilyen cselédtekintet gyanúja környékezné Veront.</p>
					<p>A kapus, látva ezt a néma habozást, idején levőnek találta, hogy a
                        megzavarodott párt tanácscsal segítse.</p>
					<p>- A földszinten lakik egy kisasszony. Az ma éjjel nem hál itthon. A szobát én
                        tőlem bírja. Nálam van a kulcsa. Reggelig, ha tetszik...</p>
					<p>Veron föllázadva, undorodva fordult meg. Ismerte látásból a kapus albérlőjét.
                        Bizony Biri angyal volt e nőszemélyhez képest. A szoba pedig botránya a
                        háznak. A kapus ajánlata arczába kergette a vért. Úgy sietett az utczára,
                        hogy Kanut alig tudta beérni.</p>
					<p>- Vigyen vissza atyámhoz! - szólt könyörögve és annyira magán kívül, hogy
                        gyalog indult neki az útnak, mintha nem is emlékeznék már rá, hogy mint
                        jöttek ide.</p>
					<p>Kisérője visszavezette a leányt a kocsihoz. Kanut, a mint társát a kocsiba
                        segíté, el volt telve iránta a leggyöngédebb részvéttel. Veron hangja, mikor
                        arra kérte, hogy vigye őt bezárt apja mellé: megindítá Kanutot. Ez a kérés
                        kizárta azt az érzéketlen nyugodtságot, a mi miatt imént elitélte a leányt.
                        Ez az oktalan, de megható kívánság többet mondott minden könynél és
                        panasznál. Így csak az szólhat, a ki magát elhagyottnak érzi.</p>
					<p>És Kanuton valóságos bűnbánat vett erőt, hogy ezt a nőt úgy félreismerte.
                        Helyre akarta hozni, a mit ma éjjel ellene gondolatban vétett. Az idősebb
                        fivér gyöngédsége szólott ki hangjából, viseletéből, a mint magyarázta
                        Veronnak, hogy a mit kíván, az képtelenség. Hirtelen eszébe jutott, hogy
                        Szenczy Flóra, az énekesnő lakása nincs messze. Legegyszerűbb lesz, ha
                        Veronnal odahajtat. A két nő ismeri egymást s Flóra, ez a jó leány,
                        bizonyára szívesen fogadja Veront vendégül.</p>
					<p>Megkérdezte Veront, akarja-e, hogy Flórához menjenek? A leány, mint a ki
                        saját akaratáról egészen lemondott, s föltétlenül másra bízta magát:
                        ráhagyta, hogy menjenek Flórához. Flórához vagy akárhova. Csakhogy vége
                        legyen már ennek az éjszakai hányatásnak, megszégyenítéseknek, előre-hátra
                        bolyongásnak, rossz érzéseknek, felindulásoknak... Hirtelen fejébe villant,
                        hogy valahol - valaki várakozik ő rá. Hol? ki? Bármint erőltette is
                        emlékezetét, nem tudta kitalálni; mert gondolatai nem akartak visszafelé
                        menni, hanem ellenállhatatlanul ragadták őt magukkal előre, Flórához, a
                        szinésznő lakására, a mely vonzotta is, vissza is taszítá.</p>
					<p>Egyszer, mikor Flóra gyöngélkedett, Esztike, ki rajongott a primadonnáért,
                        elvitte Veront is a beteg leányhoz. Barátnőjük szinházi beteg volt. Nem
                        akart énekelni egy nem tetsző, új szerepben. Hogy kijátszsza az igazgatót
                        (a ki nem hitt a betegségben s egyik kémet a másik után küldte a szerepbeteg
                        ágyához), nem röstelt két napig paplan alatt maradni s a hivatalos kémeknek
                        szenvedést mimelő pofácskával elpanaszkodni tüdejére, májára.</p>
					<p>De mikor magára maradt Esztikével s Veronnal: lerúgta a takarót, kiugrott az
                        ágyból s egy ingben, mezítláb tombolt és kaczagott a fölött, hogy a kémeket
                        sikerült rászedni. Aztán, csak egy török sált dobva vállaira, ebben a
                        kedélyes félmeztelenségben uzsonnázott meg a két barátnővel - az uzsonna
                        idején kétszer is visszabújt az ágypaplan alá, mikor a villanycsengetyű
                        újabb spionok jövetelét jelezte.</p>
					<p>De ez a bolondos jelenet ötlött mostan Veron eszébe. Maga előtt látta a
                        jókedvű, rakonczátlan leányt, a mint törökösen maga alá szedett lábakkal
                        csücsült az alacsony, puha ottománon, czigarettázva és sütkérezve a
                        porczellán-kályha ropogó tüzénél.</p>
					<p>Akkor bántotta Veront ez a furcsa komédia, az a frivol bizalmasság, melylyel
                        az az ördöngös lány, a ki neki nem is volt benső barátnéja, csupasz vállait,
                        karját és lábait mutogatta előttük. Veron úgy volt meggyőződve, hogy a nőnek
                        - nővel szemben is szemérmesnek kell lennie. A szinésznő túlságos
                        fesztelensége visszásan hatott rá.</p>
					<p>Különös. Most nem tudta őt úgy itélni meg, a mint akkor tette. Most vágyott
                        ehhez a nyiltszájú, zajoskedvű leányhoz. Mint valami vigasztalásra, úgy
                        gondolt ő reá, s a lámpafénytől világos, jól fűtött szobára, a tűzhelyre, a
                        nagy, puha ottománra, a süppedő szőnyegekre, az elegáns, vidám, parfümös
                        hálószoba egész kényelmére. Az átnedvesült ruhák hideg tapadásától fázó
                        teste nagyon kívánta a száraz meleget és egész kimerült fizikuma a nyugvást.
                        A fekete vízben úszó, elhagyott utczákból, a szűk, sötét kocsiketreczből -
                        alig várta, hogy kimeneküljön... és hogy vége legyen ennek az
                        eredménytelen együtt vándorlásnak, mely egyre kínosabbá válik mind a
                        kettőjükre, de a melynek bántó visszássága őt bántotta legjobban.</p>
				</div>
				<div type="chapter">
					<head>XIX.</head>
					<p>A kocsi megállott. Kanut egyedül szállott le, hogy Veront előbb bejelentse
                        Flóránál. Háromszor is meg kellett rázni a kapucsengőt, míg az alvó házban
                        megmozdult valaki. Az alatt a zápor ugyancsak vesszőzte a miniszter urat.
                        Veron, a ki a kocsiablakon át nézte, milyen nyugodt türelemmel állja Kanut
                        az esőt: ki akart szólani, hogy behívja magához, míg a kaput felnyitják. De
                        még se hívta be. Csak most lélegzett föl nyugodtan, hogy egyedül maradt
                        vissza a kocsiban. Nem akarta ezt az első nyugodt pillanatot feláldozni csak
                        azért, hogy ne lássa Kanutot az esőnek kitéve. Belátta, hogy ez önzés, de
                        nem tehetett róla.</p>
					<p>Veron a ház homlokzatát vette most szemügyre. A sűrű vízfüggönyön át hidegen,
                        sötéten látta az első emelet ablaksorát, a második emeletét csak alig hogy
                        sejtette, a harmadik emeletét már egészen eltakarta az éjnek az utcza fölött
                        lógó szuroksötét kortinája. A második emeleten két ablak sápadt világa
                        ütközött keresztül a vizes sötétségen. Ott volt Flóra lakása, a miből egy
                        szoba az utczára nyilott. Veron le nem tudta venni szemét arról a beteges,
                        sárga fényről. Úgy nézte azt, mint a partra igyekvő hajós a
                        világító-tornyot, a mely szabadulást s biztosságot jelent... De veszélyt is
                        néha: szirteket, örvényt, miket kerülni kell... Ezalatt Kanut eltűnt a
                        felnyilt kapuban...</p>
					<p>Veron úgy elmerült a fölfelé nézésben, hogy megrettent, mikor Kanut az ajtót
                        rányitotta s kérte, hogy szálljon le. Csak mikor már a kapu alatt voltak, a
                        hol egy kendőbe burkolt nőcseléd várakozott reájuk, akkor mondta Kanut,
                        hogy Szenczy Flóra nincs otthon s mikor erre Veron megütközve állott meg:
                        hozzá tette, hogy a lakás nyitva van, menjenek csak föl s várják be ott
                        Flórát, a kit a cselédje mostanra vár haza.</p>
					<p>A nőcseléd a szalonba vezette úrnője ismerőseit s aztán úgy eltünt, mintha a
                        föld elnyelte volna. Mikor Kanut megnyomta a villanycsengőt, hogy egy pohár
                        vizet hozasson Veronnak: a hivásra, bár többször ismételte, nem jelent meg
                        senki. A nőcseléd elment az úrnője után egy szinészmulatságba, hogy
                        bejelentse annak az éjszakai vizitet. Kanut felkutatta az egész lakást, míg
                        végre a hálószoba éjjeli szekrényén ráakadt egy üveg vízre. Veron, ki a
                        szalon enyhe, puha melegségében egészen ellágyult, mint valami nagy
                        jótéteményt, hálásan vette a pohár vizet, a mely eloltotta a torkát égető,
                        száraz, lázas szomjúságot.</p>
					<p>Kanut lesegíté Veronról a könnyű utazóköpenyt, mely azonban most nehéz volt a
                        víztől. E pillanatban csak arra gondolt, hogy ez a szegény nő rettentően
                        átázott és talán meg is hült. Egy könnyű, kerekes ottomán volt a kályha
                        közelében; Kanut egészen odatolta a tűzhöz.</p>
					<p>- Melegedjék, hisz’ egészen át van ázva.</p>
					<p>Veron engedelmesen ült le a tűz közelében és átadta magát a rásugárzó
                        melegnek, a mely hidegvette kezeit, arczát édes inger között, puhán
                        simogatta. A mint a hőáramlat száradó ruháin át hozzá férkőzött teste minden
                        részéhez, mintha meleg, puha szárnyak legyezték volna: kellemes, langyos
                        bizsergést érzett tagjaiban. Aztán, mintha ringatták volna, leküzdhetetlen
                        bágyadtság fogta el.</p>
					<p>Nagyon ki volt merülve. Kora hajnalban kelt föl. Egész napon át tűrte a
                        vasuti kocsi zsibbasztó rázását s hogy megérkezett Budapestre, egyik
                        izgalomból a másikba esett s féléjszakát töltött az utczán, testet, lelket
                        ernyesztő felindulások közt. Félannyi izgalom is sok lett volna egy olyan
                        női fizikumnak, melynek idegei nemrég kiállott nagy betegség folytán még
                        mindig olyan érzékenyek voltak, mint a hárfa kifeszített hurjai, a miket a
                        szellő egy erősebb áramlata is remegésbe ejt.</p>
					<p>Eddig ép azok a felindulások, mik egymás után megrázták, tartották fönn benne
                        azt az energiát, a mit Kanut nyugodt véralkatnak nézett. Most, hogy túl volt
                        a nap és éj fizikai és érzésbeli megrázkódásain, a mint átengedte magát e
                        nyugalmas szoba enyhe kényelmének, a tűzhely lankasztó hősugárzásának, a
                        mint belélegzette a vidám, kecses női lakás illatos, lágy levegőjét:
                        beállott a visszahatás s mint egy, zaklatásokon átvergődött, meghajszolt
                        madár, a kimerült nőtermészet elomló lágyságával adta oda egész lényét a
                        nyugalom teljes átélvezésének.</p>
					<p>E pillanatban egyetlen érzés, egyetlen vágy élt benne csupán, az, hogy
                        egészen fölázott czipőit bárcsak levethetné s hideg lábait közel téve a
                        kályha rostélyához - fölmelegíthetné.</p>
					<p>Kanut e közben észrevette, hogy a tűzhelyen a parázs-szén hamvába kezd
                        omlani. Lehajolt, hogy föléleszsze. Veron a fellobbanó zsarátnok piros
                        aranyfényében látta maga előtt a szép, erős férfifejet, a sűrű, hullámos,
                        szürke hajat. A fej csaknem térdét érintette s oly közel volt hozzá, mintha
                        mindjárt ölébe hajlanék.</p>
					<p>Most nem nyugtalanítá e férfi közelsége.</p>
					<p>A mint meghajolni látta e főt maga előtt, vágyat érzett magában, hogy azt
                        megérintse. Ujjai hegyében érezte a vágyat, mint valami különös bizsergést,
                        mely arra ösztönözte, hogy ragadja meg a főt, vonja oda ölébe s szántson
                        bele ujjaival e sűrű, fényes hajhullámba.</p>
					<p>Olyan élénk volt e vágy benne, mint valami álomkép az első szendergésben. És
                        talán az is volt. Az a félig éber, lankadt öntudat, a mibe Veront a tűzhely
                        ejtette: olyan volt, mint az álom első szendergése. Veron nyitott szemekkel
                        álmodott. Azt képzelte, azt álmodta, hogy Kanut és ő voltak valahol, rosszul
                        töltötték az időt valamerre és végre fáradtan elcsigázva - haza jöttek. És
                        most itthon vannak. Ez az ő nyugodt, enyhe otthonuk. Ez az ő tűzhelyük.
                        Minden az övék itt. Magukra vannak egészen. Kanut éleszti az ő tüzöket. Itt
                        térdel az ő lábainál. Ide fogja fejét hajtani az ő ölébe. És az ő ujjai
                        babrálni fognak e dús, erős hajzatban, mert hiszen e fej, e haj is az
                        övé.</p>
					<p>Azonban Kanut elkészült a tűzzel, fölemelte fejét s a mint Veron
                        megpillantotta álla alatt a fehér nyakkendőt: ez ünnepi öltözetdarab láttára
                        föleszmélt.</p>
					<p>A fehér nyakkendő hideg szinétől lehült szivének meleg álma. A pillanat
                        illuziójából való, eme fölébredés olyan volt, mint a nehéz beteg
                        fölserkenése, a ki azt álmodta, hogy ő egészséges. Testi fájdalmat érzett
                        szinte, hogy felébredt a valóra... Mily édes volt az a percznyi illuzió!...
                        Milyen kegyetlen, rossz ez a valóság!...</p>
					<p>És a mint szemei a fölemelkedő Kanut szemeivel találkoztak: akaratlanul is
                        szenvedélyes, néma panasz tört ki a hosszú, sötét pillák alul. Megzavarodtak
                        erre mind a ketten. Veron - a miatt, a mit elárult, Kanut - azért, a mit
                        megértett... A tűzhelyen a fellobbanó láng pattogása úgy hangzott, mint
                        valami diadalmas indulat lázas ujjongása. A két szív lángja pedig e
                        pillanatban némán csapott fel. A váratlan fellobbanás megijesztette
                        mindkettőt. Nekik ez a láng nem boldogság többé, de veszély!</p>
					<p>Veron megindulást érzett magában, megindulást, a mely gyönyört és
                        megdöbbenést okozott egyszerre. Kanut különös megzavarodásából, a melyben a
                        saját zavarát látta visszatükröződve: megértette, mily szenvedélyesen van
                        még mindig szeretve. A szerelmes nőszív, mindenről megfeledkezve
                        fölujongott - a fölött, hogy ereje, hatalma még mindig a régi.</p>
					<p>Veron nem nézett Kanutra. Előrehajolva, fölmelegült homlokkal, a tűzfénytől
                        aranypiros arczczal, mozdulatlanul bámulta a tűzhely rácsa mögött a lángok
                        játékát. De ez a mély, csillogó tekintet mégis Kanutnak szólt... Látom,
                        hogy szeretsz, látom, hogy szenvedsz; lásd, én is szeretlek, lásd, én is
                        szenvedek... boldogtalan vagyok és mégis gyönyörtől remeg a szív bennem,
                        hogy szeretsz és hogy szeretni fogsz mindig... Ezt mondták a nagy lángoló
                        szemgolyók, a felindulástól kitágult szemláták és a meleg, fénylő nedvesség,
                        a mely zománczként vonta be a szemek fehérét.</p>
					<p>Kanutnak nagy erőfeszítésébe került, hogy föl tudjon kelni a térdelő
                        helyzetből s vissza tudja magát tartani attól, hogy meg ne ragadja azt az
                        egyik, a sötét ruha szövetén szinte világító fehér kezet, a melyről már
                        egyszer végképen lemondott. Úgyszólván: karon ragadta s eltávolította
                        önmagát e szomorú szépség öntudatlan csábjának vonzási köréből.</p>
					<p>Legjobb lesz, gondolta magában, ha egészen közönyös beszélgetést kezdek. A
                        hang, a beszéd jó palástolója a megindulásoknak. A konvenczionális társalgás
                        sok kínos, kényes helyzeten segített már át olyan embereket, a kikre nézve a
                        hallgatásban veszélyek rejlettek. Megnézte a zsebóráját s a legközömbösebb
                        hangon tette a legközönségesebb észrevételt:</p>
					<p>- Ha Flóra hazajön, a mikorra várják: úgy még egy félórát fogunk reá
                        várni.</p>
					<p>Veron ajka szegletében sajátságos mosolygás jelent meg. Oh engem nem csalsz
                        meg ezzel a hanggal!... Ezt mondotta az a mosoly... És egyszerre valami
                        szeszély, ötlet támadt benne, hogy közel vigye ezt a közönyösséget szinlelő
                        embert és magát is - ahhoz a tárgyhoz, mit mindkettőjükre nézve jobb messze
                        kerülni.</p>
					<p>- Köszönöm, uram, hogy emlékeztet. Az a félóra nagy idő. Már is sokáig
                        nélkülözték önt Gridi Biás házánál. Bocsásson meg, hogy erre nem gondoltam.
                        Lássa, ilyen hálátlan az ember! Elragadom önt magammal azok közül, kik
                        szeretik és ünneplik önt és nem jut eszembe, hogy ismét visszaadjam.
                        Köszönöm, hogy fáradt értem. Most már magamra hagyhat. Egyedül is bevárhatom
                        Flórát.</p>
					<p>Veron, a míg ezt mondta, nem vette le szemeit a tűzről. Kanut oldalt állott
                        tőle - egy asztalhoz támaszkodva. A leány érezte, hogy két elcsodálkozott
                        szem néz reá e perczben. A nélkül, hogy látta volna szavai hatását, számot
                        adott magának arról. Tudta, hogy Kanutot megdöbbentette a nem várt szavak
                        értelmével.</p>
					<p>De megdöbbent maga is. Mit is mondott csak? Hirtelen ismételte magában a
                        kimondott szavakat... Túlozta jelentésüket és megijedt tőlük. Mennyi gúny!
                        Mennyi szemrehányás! Mennyi igaztalanság!... Homlokát érinté egyik
                        tenyerével. Mintha kezével akarna meggyőződni a felől, hogy csakugyan az ő
                        feje az, a melyből azok az esztelen gondolatok, oktalanul provokáló szavak
                        származtak.</p>
					<p>Aztán az önszemrehányás égető érzését valami hideg, erős nyugodtság váltotta
                        föl egyszerre. Daczos keménység szállta meg. E perczben nem bánta, hogy
                        kegyetlen és gúnyos volt. Keserű volt egész valója. Úgy gondolt Kanutra,
                        mint mindkettőjük visszás, reménytelen, kínos helyzetének egyedüli okára...
                        Igen. Ő az oka. Mert elhagyta magát. Mert nem küzdött. Mert gyáva volt...
                        Szeretett volna megfordulni és szemébe mondani Kanutnak, a mit mostan felőle
                        gondolt. De hallgatott és várt. Vajjon mit fog válaszolni?... Annál jobb, ha
                        keserű lesz. Veron sokért nem adta volna, ha valami olyat mondana most
                        Kanut, a mivel őt, Veront, nagyon megbántaná.</p>
					<p>Kanut azonban egyszerüen ennyit mondott:</p>
					<p>- Akarja, hogy eltávozzam?</p>
					<p>A hangból azonban kiérezte Veron, hogy Kanut magát sértettnek érzi... De hát
                        mért nem panaszkodik? Miért tűri némán? Miért akarja őt türelmével,
                        megbocsátásával megalázni maga előtt?</p>
					<p>Nem válaszolt Kanut kérdésére. Most egyszerre ő érezte szükségét annak, hogy
                        valami, akármi tárgyú társalgás révén kijussanak ebből a kellemetlen,
                        zavaros helyzetből.</p>
					<p>- Igaz. Hiszen még nekem mondani valóm van. Annyi idő óta vagyok együtt önnel
                        és még egy szó említést sem tettünk Máramaros-Kesziről... És elkezdett a
                        nagymamáról s Esztikéről beszélni.</p>
					<p>Kanut - hajuknál fogva előrántott kérdéseket tett föl s Veron túlzott
                        készséggel válaszolt azokra. A társalgás valahogy megindult. Úgy látszott,
                        hogy végre mégis oly térre jutottak, a hol hangjuk visszhangjától nem
                        remegnek titkos érzéseik... A hálószobából kihallatszó fali óra sürgető
                        ketyegése mellett halkan s látszatra nyugodtan beszélgetett Szenczy Flóra
                        két vendége...</p>
					<p>Egyszerre csak Veron idegesen összerezzent s mint a hurpattanás, olyan éles,
                        rövid kiáltásba tört ki. Kanut, az ijedt hangra, ott termett mellette. A
                        leány, mint a ki ok nélkül való ijedtségből tér magához, szégyenkezve
                        fölnevetett s jobb keze fejét nézegette közelről.</p>
					<p>- Egy szikra pattant kezemre.</p>
					<p>Egy parányi vörös petty piroslott a finom kéz haván.</p>
					<p>- Megégette?</p>
					<p>Veron odamutatta kezét. Kanut megfogta a hosszú, fehér ujjakat s műértő
                        szemmel nézte a csöpp égési foltot.</p>
					<p>Veron reszketett és nevetett egyszerre. Az ideges megrázkódás odáig fokozta
                        már meglevő felindulását, hogy eszébe sem jutott visszavonni kezét. Együtt
                        nézték Kanuttal a perzselés nyomát. Fejük összehajolt, hajuk érintkezett,
                        egymás arczába leheltek, kezök egymásba tapadt... Így voltak perczekig,
                        Kanut egy kérdést ejtett ki - suttogva, mintha félne, hogy hangja megzavarja
                        e különös elmélyedést.</p>
					<p>- Fáj?</p>
					<p>- Nem.</p>
					<p>A válasz is suttogva volt mondva.</p>
					<p>Kanut nem tudta szemét levenni a kéz lágy fehérségébe égetett piros
                        pontocskáról... Egyszerre csak mintegy rászédült a kézre s mintha ki akarta
                        volna szívni a megégetett hely tüzét: szája nedvesen tapadt rá...</p>
					<p>Veron vissza akarta vonni kezét, de ezzel a mozdulattal csak Kanutot hozta
                        magához közelebb. Ekkor oly elviselhetetlennek találta e lángoló férfiarcz
                        látását, hogy lehunyta szemeit. Keresett egy szót, a melylyel a
                        megfeledkezőt rendreutasítsa, de a míg ezt megtalálta: a kezére forrott száj
                        tüzétől már égett teste, lelke. Kiáltani akart: szenvedélyes, mohó száj
                        csukta le ajakát. Szemét akarta fölnyitni: csók tapasztá le azt is...</p>
				</div>
				<div type="chapter">
					<head>XX.</head>
					<p>Veron a pamlag támlájába fogódzva, az ajtó felé fordult, mely ép becsukódott
                        Kanut mögött. Szemei rendkívül kitágultak, a mint meg nem rebbenő pillákkal,
                        magánkívül sokáig nézett az ajtóra, melynek függönyei még mozogtak a
                        légjárástól, a mit a felnyilt és behúzott ajtó az imént okozott.</p>
					<p>Perczekig tartott ez az öntudatlan, ijedt, zavart nézés... Veron első, még
                        mindig homályos gondolata az volt, hogy - tehát elment, csakugyan elment
                        ő!... Mintha az élet távozott volna tőle el és a halált várná magához:
                        inkább halott volt, mint élő, a mint, még mindig az ajtót nézve merően, egy
                        lépést tett előre - összekulcsolt kézzel, mint a ki könyörög. Így állott,
                        dermedten a szoba közepén... Egyszerre a nagy alvó ház megrengett, a mint
                        odalenn becsapták a kaput. Aztán egy megindult fogat dübörgése hallatszott
                        az utcza felől. Az ablaküvegek remegtek, a függőlámpa nagy tejszínű gömbje
                        szintén... A kocsizaj mind messzebb távozott. A remegő szoba lecsendesült.
                        Veron megszédülve fogódzott egy szék karjába s maga elé nézett.</p>
					<p>Még mindig az az egy gondolata volt csak: elment, csakugyan elment!... Úgy
                        erőszakolta folyton ezt a gondolatot, mintha nem tudná elhinni... Pedig ő
                        maga kivánta, követelte, hogy menjen, elfordulva tőle, nem tudva ránézni,
                        nem tudva őt meghallgatni. Oly szívszakadt hangon, oly kétségbeesetten
                        könyörögve kivánta, hogy: menjen, hogy Kanut nem maradhatott. Eltávozott,
                        gyöngéd, de szenvedélyes szavakat mondva s kérlelő, imádó, esdő tekintettel
                        nézve vissza... És most, hogy elment, Veron úgy érezte magát, mint a kit az
                        úton mindenéből kifosztottak, útfélre vetettek s megrablói otthagytak.</p>
					<p>A mint lecsüggesztve fejét, maga elé nézett, látta, hogy ruhája derekáról
                        néhány gomb lepattant és a ruhaszélek közül kifehérlik az ingszövet. Úgy
                        nyomta kezét e helyre, mintha e rés - halálos nyilt seb lenne rajta, melynek
                        száját be kell, hogy fogja, nehogy azon minden vére kifolyjon... A mellére
                        nyomott ököl alatt szíve összeszorult.</p>
					<p>Elment, csakugyan elment!... Csak ez a gondolat keringett fejében, zavarosan,
                        önmagát ismételve, önmagával összebonyolódva... Öntudata ebből az egy
                        gondolatból állott. Nem tudott másra eszmélni. Semmi sem létezett rá nézve,
                        csak az az egy, hogy elment.</p>
					<p>Hirtelen egy másik gondolat kapta meg. Az ablakhoz rohant s azzal a dühös
                        gyorsasággal, melylyel azok dolgoznak, a kik mögött halálveszély van,
                        felnyitotta az ablakot, kinézett az utczára, arra, merre a kocsi robogott s
                        Kanut nevét kétszer, a mint csak birta, belekiáltotta a szakadó esőbe. A
                        homlokára, szeme közé verődött víz magához téríté:</p>
					<p>- Őrültség!... őrültség!... - suttogta magában - vége mindennek... elment...
                        itt hagyott...</p>
					<p>Eltávozott a nyitva hagyott ablaktól. A betóduló szél kidagasztá,
                        vitorlákként, az ablakfüggönyöket. A beverődő eső rápermetezett a
                        padlószőnyegre.</p>
					<p>Veron, a mint megfordult, megpillantá magát a nagy álló tükörben. Mint a ki
                        rémet lát, iszonyodva fordult el magától; kezei azonban engedtek a tükör
                        előtt álló nő ösztönének s megbomlott hajzatát egy önkénytelen mozdulattal
                        rendbe hozták.</p>
					<p>Néhány lépést tett a szobában. Mindig csak maga elé, a szőnyegre nézett.
                        Egyszerre egy széttaposott rózsán akadt meg a szeme. Ez az ő rózsája volt.
                        Esztike tűzte hajába a búcsúzás perczében... Gyorsan, irtózva átlépett a
                        széttaposott virágon s úgy járta körül a szalont, mint a ki nem tudja, hol
                        van, merre jár?</p>
					<p>Ázott felsője egy szék karjára volt terítve. A mint belebotlott e székbe,
                        egyszerre megragadta a felsőt és hirtelen magára vette... Halálos rémület
                        fogta el a gondolatra, hogy Szenczy Flóra nemsokára hazajön és őt itt és így
                        találja.</p>
					<p>Gyorsan, gyorsan menekülni innen, e helyről, a hol vád, szégyen és gúny szól
                        hozzá minden sarok-, minden bútorból... Menekülni... menekülni!...</p>
					<p>Nem tudta, mint ért ki a sötét utczára. Valaki fölnyitotta a kaput, valaki
                        utána kiáltott, valaki követte egy darabig. Az is lehet, hogy senki sem
                        kiáltott, senki sem követte. Káprázat volt az egész. Mindazáltal Veron
                        csaknem szaladva ment két-három utcza hosszában. Azt hitte: kergetik.</p>
					<p>Végre úgy kimerült, hogy majdnem összerogyott. Egy szálló kapuja előtt, a
                        gyalogjáró fölé kinyíló üvegfedél alatt megállott, míg ziháló melle
                        lecsillapult kissé. De míg azon tünődött, hogy most már merre, hová menjen:
                        az utcza túlsó oldalán, egy légszeszlámpa világában, ismerős alakot látott,
                        Kengyel Valért, a mint közeledett. Ijedten hagyta oda az esőtől védett
                        helyet s űzött vadként futott tovább.</p>
					<p>Ment, ment, ment, míg egyszer apja lakása előtt látta magát. Rátette kezét a
                        csengetyű gombjára, aztán ismét levette. Senkije sincs e házban, a kihez
                        mehetne. De valahova csak mégis menni kell. Nem csavaroghat az utczán
                        reggelig. Mit tegyen?</p>
					<p>Elkezdte a zsebét tapogatni, hogy van-e nála pénz? Arra gondolt, hogy egy
                        vendéglő van a szomszéd utczában. Oda fog bemenni. El is indult arra felé,
                        mikor azonban a sarki kávémérésnek még mindig világos ablakai előtt volt
                        elhaladóban: eszébe jutott Bizony Biri, a ki ide ment be s talán még mindig
                        várakozik ő rá.</p>
					<p>Benyitott a helyiségbe. Már csak két lámpa égett a füledt, füstös nagy
                        teremben. Az egyik lámpa alatt egy korhely kompánia ivott és kártyázott, a
                        másiknál Bizony Biri barátkozott egy fonnyadt, szomorú lánynyal, a helyiség
                        pénztáros-kisasszonyával, a ki kijött a kasszából, hogy eltrécselje az időt
                        ezzel a, fél éjszakán itt ülő elegáns frajlával.</p>
					<p>A mint Biri az ajtónyílásban megpillantá Veront, hamarosan fizetett s
                        otthagyta a kávémérést. Elbámult, mikor Veront ilyen állapotban látta maga
                        előtt. Ebben az összeázott, elcsüggedt, kiállott, sápadtképű alakban alig
                        ismert rá Veronra... Uram isten, mi történt a kisasszonynyal! Kicsibe múlt,
                        hogy fel nem kiáltott. De erőt vett magán.</p>
					<p>Veron csak annyit mondott Birinek, hogy hiába járt a rendőrségnél, hogy a
                        lakásuk zárva van és hogy vendéglőbe kénytelen megszállni. Biri sem nem
                        kérdett, sem nem szólott semmit: elkisérte Veront a vendéglő kapujáig s nem
                        engedte, hogy az úti málhát Veron vigye odáig.</p>
					<p>A kicsengetett kapus végig mustrálta szemével a két leányt. Aféle künnszorult
                        éjjeli madaraknak nézhette őket, kik csak árthatnak a vendéglő jóhirének.
                        Kijelentette, hogy nincs szoba számukra s becsapta előttük a
                        kapuszárnyat.</p>
					<p>Veron, a ki már alig állt a lábán, engedte, hogy Biri karjába fűzze karját, s
                        ment, a merre ő vezette.</p>
					<p>- Jöjjön hozzám. Pihenje ki magát. Késő most már hotelről-hotelre járni.</p>
					<p>Biri az alsó Duna-soron lakott. Jó hosszú út állott előttük. A míg ezt
                        megtették, folyton Biri beszélt. A jó leány azt hitte, tartozik vele, hogy
                        vendégét mulattassa. Azonban nem tudva, hogy járjon kedvében, legjobbnak
                        látta: kikelni a mocskos idő, a vendégszeretetlen szállók s a szemtelen
                        konstablerek ellen, a kik a siető két nőt gyanus szemmel nézték.</p>
					<p>Veron az egész úton hallgatott - a nélkül, hogy csak valamit is hallott volna
                        abból, a mit Biri összebeszélt. Egy kérdés emésztette, zaklatta, gyötörte az
                        egész idő alatt. Visszament-e Kanut Gridi Biásékhoz... Jövője, élete,
                        mindene - e kérdés körül forgott most. Ha visszament: úgy vége mindennek...
                        És e rút, rossz éjszakánál sötétebb, gonoszabb sejtelmei támadtak. Irtózva
                        vette észre, hogy nem tud bízni Kanutban. Keresett e sajátságos, fényes és
                        mégis oly ingatag jellemben valamit, a mit megragadhasson, valami szilárdat,
                        a mibe a kétség örvényétől elsodort hite belekapaszkodjék. Hasztalan...
                        hasztalan!... Érezte, hogy nem talál támpontot, hogy sodortatik és sülyed
                        lefelé... Elvesztem, elvesztem!... gondolta - tetőtől-talpig
                        összeborzongva s visszaeszmélve Szenczy Flóra lakására, egyszerre őrült,
                        vad szemrehányást tett magának, hogy mikor utána nézett Kanutnak, mért nem
                        vetette le magát az utczára. Halt volna meg a teste is ott, a hol lelkének
                        jobbik fele meghalt...</p>
				</div>
				<div type="chapter">
					<head>XXI.</head>
					<p>- Megérkeztünk.</p>
					<p>Veron fölrezzent Bizony Biri hangjára. Egy régi emeletes ház előtt állottak.
                        Veron valami haragos, mély zúgást hallott maga mögött. A mint visszanézett,
                        a légszeszlámpák hosszú sorát látta visszatükröződni egy óriási, mozgó
                        fekete tükörből. Csak most látta, hogy a Duna-parton vannak. Ez a sötét,
                        rengeteg víz, a mint tompa búgás közt, mely szakadatlan, fájdalmas
                        nyögéshez volt hasonló, hanyatt-homlok, lázasan rohant alá, gázfényben
                        reszkető hullámsörénynyel s jajkiáltásokhoz hasonló csobbanások mellett:
                        úgy megragadta, leigázta Veront, hogy Birinek, a ki saját kulcsával nyitotta
                        föl a kaput, erővel kellett a visszanézésbe belekábult vendéget behúzni a
                        kapu alá.</p>
					<p>Birinek aféle külön bejárásos, kapualatti szobája volt itten. Hármat léptek s
                        már benvoltak a lakásban. Két, alacsony, kis szobából állott ez, olyan
                        könnyen, léhán bútorozva, mint a milyen könnyelmű, léha volt a lakó.
                        Meglátszott mindenen, hogy a lakó nem érzi magát otthon e lakásban. Sok
                        csinos, szemrevaló bútor akadt a szobákban; a szőnyegek is szépek voltak s
                        az ablakfüggönyök divatosak, izlésesek. De a rosszúl gondozott, szanaszét
                        álló bútorok mintha el akartak volna egyszeribe szaladni, a szőnyegek mintha
                        soh’sem lettek volna kiporozva, a függönyök pedig mintha kéményben lettek
                        volna füstölőben.</p>
					<p>A lakás erős illatszerektől, szépítő szappantól, eldobott czigarettvégektől s
                        narancshaj- és száraz virágoktól volt szagos. Veront elkábította ez a nehéz
                        levegő s inkább leszédült, mint leült egy pamlagra. Biri kérte, hogy csak
                        addig tartsa magán a felöltőt, míg tüzet fog rakni. Fa volt bőségesen, de
                        gyújtó egy szál sem. Biri a theafőzéshez használt borszeszszel akarta
                        leönteni a fahasábokat, hogy könnyebben tüzet fogjanak. Nem volt spiritusz
                        sem. De édes ananászlikör volt bőséggel a kasztli tetején.</p>
					<p>- Megteszi ez is, hogyha más nincs! - ösztönözte magát a szorgoskodó leány,
                        belocsolt a kályhába egy félüveg likőrt. Nemsokára az alkohol kék lángja
                        nyaldosta a tűzhely fahasábjait.</p>
					<p>A lakás hamar fölmelegedett s Veron engedte, hogy felöltőjét Biri levegye
                        róla. Mialatt ez megtörtént, Biri, a mint csodálva nézte Veron erős,
                        szoborszerű alakját, látta, hogy a derékről gombok hiányzanak. A mint
                        vendége körül forgolódott, újra meg újra a lazán gombolt, nyílt derékre
                        tévedt tekintete. Aztán lopvást Veron sápadt, levert arczára nézett... És
                        elment az ő beszédes kedve is.</p>
					<p>Veron, ha öntudata nincs úgy szanaszét kuszálva, észrevette volna, hogy ez a
                        leány oly töprenkedő, bús képpel jár-kel körülötte, mint a ki nyitját
                        keresi egy szomorú titoknak. Csak akkor lett figyelmes szállásadója elborult
                        kedvére, mikor Biri odatérdelt elébe s olyan gyengéd, résztvevő hangon, mint
                        a ki beteghez szól, arra kérte Veront, hogy engedje meg, hadd húzza le
                        czipőit.</p>
					<p>Veront nem annyira e váratlan szolgálatkészség, mint inkább a lány szomorú,
                        sajnálkozó nézése úgy megzavarta, hogy alig tudott mit mondani:</p>
					<p>- Nem, nem. Hagyja, kérem. Köszönöm.</p>
					<p>A leány csak ott térdelt tovább is előtte s nézett reá bús tekintetével.
                        Veron még inkább megzavarodott és nem tudott ellentállni, mikor Biri a
                        kezébe kerített czipőket kezdte húzni lefelé.</p>
					<p>- Egészen fölázott és mint a jég, olyan hideg, - szólt Biri s ölébe véve a
                        szegény kis lábakat, elkezdte azokat kezei közt melengetni... Akarja, hogy
                        theát készítsek? Félek, meghütötte magát.</p>
					<p>- Köszönöm. Nem kivánok semmit. Nyugodjék le kérem. Elég sokáig virrasztott
                        már úgy is miattam.</p>
					<p>- Oh, mi a virrasztást illeti, az nálam megszokott dolog. Ritkán alszom
                        hajnal előtt.</p>
					<p>És észrevéve, hogy rosszat vallott magára, hozzá tette -
                        mentegetődzéskép:</p>
					<p>- Serdülő leánykoromban géplány voltam egy nyomdában. Ott a munka éjfél után
                        kezdődött. Akkor szoktam meg, hogy napköltekor menjek ágyba.</p>
					<p>Egyszerre sajátságos, tömeges zaj hallatszott a fejök felett. Mintha a felső
                        lakásban egyszerre húsz-harmincz ember taktusra verné a padlót
                        fakalapácsokkal. Biri haragos elképedéssel nézett föl a mennyezetre.</p>
					<p>- No, jó’czakát neked, éjszakai nyugalom! Hisz odafönn megint báloznak. És
                        hogy éppen mostan! Hogy az ördög vinné el őket bálostól, mindenestől!</p>
					<p>Elkezdte magyarázni Veronnak, hogy az emeleten egy szinésznő lakik, énekesnő
                        a népszinháznál. Bőviben lehet a pénznek, mert minden hóban kétszer van
                        estély lakásán. Ilyenkor az egész szinház itt tánczol s majd leszakad
                        alattuk a padló.</p>
					<p>Veron Szenczy Flórára gondolt. Talán ő is itt mulatott, a míg őt, Veront, a
                        fátum oda vitte lakására...</p>
					<p>Biri aggodalmas hangon tette azt az észrevételt, hogy Veron e zajban nem fog
                        tudni aludni.</p>
					<p>- De azért mégis csak meg kell azt próbálni. Foglalja el, kérem, a vetett
                        ágyamat. Majd én a pamlagon vaczkolok magamnak.</p>
					<p>Veron, a mint a fölcsipkézett, nagy, fehér ágyra nézett, szinte ijedten
                        kezdett szabadkozni:</p>
					<p>- Nem, nem. Ne csináljon alkalmatlanságot magának miattam. Én nem fogok
                        lefeküdni. Nem tudok, nem birok aludni. Majd elüldögélek itt a pamlagon.</p>
					<p>Biri lesütötte fejet és szégyenében elsápadt a rózsaszin rizspor alatt. Azt
                        hitte, megértette a vonakodás okát. Hogyan is kivánhatta azt, hogy az ő
                        ágyába befeküdjék egy nő. Egy olyan ágyba! Egy ilyen nő!... Nem érzett
                        haragot az iránt, a ki őt így akaratlan megsértette. Sirni szeretett volna
                        inkább, sirni önmaga és e fölött a jó, szép, szemérmes, nagylelkű lány
                        fölött, akin az ő éles ösztöne megérezte - a szerencsétlenséget, a szerelem
                        nagy katasztrófáját: a bukást. Nem tudott semmit, de összetörve látta maga
                        előtt Veront. Érezte, hogy ezt a katasztrófát ő nem tudja felfogni. A
                        szegény, bukott teremtés úgy nézett Veronra, mint egy angyalra, a ki szeme
                        előtt esett le az égből.</p>
					<p>Nem merte többé megszólítani. Ott maradt a földön, a szőnyegen ülve. A
                        lefekvésről hallani sem akart. Fejét odahajtá a pamlag végére s hiába akarta
                        Veron, nem engedte, hogy ez a lábát kivonja öléből... Így ültek a világos
                        szobában reggelig, míg Birit végre az álom elnyomta.</p>
					<p>Fejük fölött hol megszünt, hol megujult a tánczoló lábak sűrű dobogása...
                        Biri, noha el volt szomorodva, mégis odafigyelt a felülről sűrűn, tompán s
                        mintegy permetezve lehulló hangokra, s a kopogások üteméből találgatta
                        magában, hogy mit tánczolnak odafönn?... Ez csárdás, ez rezgő polka, ez
                        négyes... És a valczerroham zajában elaludt csöndesen...</p>
					<p>Veron, a mint az ablakon át betetszett a reggeli szürkület: csöndesen kivonta
                        lábait az alvó lány öléből, fölhúzta czipőit, magára vette felső ruháját,
                        párnát tolt Biri lecsüngő feje alá s betakarta őt egy gyapjúkendővel...
                        Aztán magára hagyta.</p>
				</div>
				<div type="chapter">
					<head>XXII.</head>
					<p>A mint Veron a sötétes kapualjból kifelé sietett: háta mögött nevén
                        szólították:</p>
					<p>- Veron!... Veron!...</p>
					<p>Egy nő sietett utána - beburkolt fejjel, palástformájú, földig érő köpenybe
                        burkolva. Szaladva érte be Veront, a kit a hang, a váratlan megszólítás
                        megijesztett, de még inkább az, hogy a hozzászólott alakban fölismerte
                        Szenczy Flórát... Hogy futott az éjjel ez elől a nő elől és ime egyszerre
                        ott terem mellette!... Nem menekülhetett. Flóra karját az övébe fonta
                        már.</p>
					<p>- Jöjjön velem, édes. A kocsim a sarkon vár rám. Siessünk, míg észre nem
                        vesznek. Szökőben vagyok, édesem. Ez az Ilka megbolondult. A fejébe vette,
                        hogy vendégeit délig együtt tartja. Hiába beszéltem neki, hogy tizenegykor
                        próba van. Az igaz, hogy kissé bekaptam magam is, de első a kötelesség.
                        Ugy-e?... Tudja, pompásan mulattunk. Ilka még így nem tett ki magáért.
                        Milyen vacsora, micsoda pezsgők! Rácz Pali húzta. Soha életemben nem
                        tánczoltam ennyit. Azok odafönn még most is bomlanak.</p>
					<p>És a mint a jégbehűtött pezsgőtől fátyolozott hangján össze-vissza fecsegett:
                        Veront karjánál fogva vitte, ragadta, miglen odaértek a sarkon váró
                        kocsihoz. Flóra előre akarta Veront bocsátani. Ez szabadulni akart.</p>
					<p>- Köszönöm. Nem ülhetek föl. Haza megyek.</p>
					<p>Flóra nem engedett. Elviszi hazáig s leteszi a kapu előtt. Nem lehetett őt
                        visszautasítani. Erőszakosan tolta Veront föl az ülésre.</p>
					<p>A mint a fogat megindult, ismét rákezdte az otthagyott mulatság heves
                        dicséretét. Töviről-hegyire elbeszélte, hogy mi minden esett meg. A
                        mulatságos részeknél kaczagott s keztyüs keze hadonázásával szelet csapott a
                        kocsiban, azt se tudta, úgyszólván, hogy ki ül mellette.</p>
					<p>A sok táncz, a zene, a pezsgő - megzavarták kis fejét; most meg, tetejébe, a
                        saját hangja nevetése részegítette meg.</p>
					<p>Egy fordulónál, az ablakon kitekintve, egy munkást vett észre, a mint egy
                        szinlapot ragasztott a sarokra. A szinlap a próbát juttatta eszébe, meg azt,
                        hogy neki ma estére énekelnie kell. Most érezte csak, hogy hangja rekedtes.
                        Az énekesnő megszeppent. Torka körül szorosabbra fogta a sálkendőt s a
                        beszédet abban hagyta.</p>
					<p>De nem tudott sokáig hallgatni. A fecsegés, a közlés vágya pezsgett, forrott
                        benne s hiába szorította össze csacska száját: a szó kibuggyant rajta. A
                        tartalmatlan, léha beszéd árja ismét vígan ömlött a nyugtalan nyelvről.</p>
					<p>A gége végre megsokallta a dolgot. Adott olyan hamis, rekedt hangot, hogy
                        Flóra egyszerre a torkához kapott.</p>
					<p>- Szent Isten! Ez kezdődő hurut...</p>
					<p>És ijedt hangon kezdett lamentálni, hogy miért nem is ment haza már korábban.
                        Tudhatta volna, hogy az ilyen kényes torok, a milyen az övé, megadja az árát
                        a korhelykedésnek. Most már nem magasztalta estélyt adó kollégáját. Ráfogta,
                        hogy azért itatta őt félig fagyott pezsgővel, hogy berekedjen tőle s ma ne
                        tudjon énekelni. Ezért nem engedte, hogy hazamenjen egy órakor, a mikor
                        ő...</p>
					<p>Most, mint a ki hirtelen eszmél valamire, odafordult Veronhoz.</p>
					<p>- Igaz, ni! Hisz’ az éjjel, ön és Kanut...</p>
					<p>De a mint Veron sápadt, álmatlan arczába, barna gyürükkel övedzett, bágyadt
                        szemébe nézett: nem tudta folytatni. Felindulás vett rajta erőt... Egy
                        csapásra elfeledett mindent, a mi vele az éjjel történt, csak arra az egy
                        mozzanatra emlékezett, a mi az éjjel, pillanatra megzavarta, aztán meg
                        mulattatta, de a miről később tisztára megfeledkezett... A táncz izgalmából
                        szólította ki a szobaleánya, titkolódzó képpel a fülébe súgva, hogy miféle
                        vendégek vannak a lakásán. Flóra akkor elképedt e hírre. Tudta, hogy az nap
                        van Kanut eljegyzése. Ő is meg volt hiva a Biás-ház estélyére. Nem ment oda,
                        mert ez az eljegyzés boszantotta kissé. Ő is kaczérkodott a miniszter úrral
                        és pedig Biáséknál kaczérkodott először. Nem akart szemtanúja lenni a
                        Biás-leány győzelmének, a mi az ő veresége volt... És egyszerre csak hallja,
                        hogy a boldog vőlegény, a kiről azt hitte, hogy Biás Hajnal oldalán
                        szépeleg, megjelenik az ő lakásán - a szép Bacsó Veronnal. Semmit sem értett
                        a dologból, de tetszett neki, mulattatta, hogy Kanutot nem Hajnal mellett,
                        hanem egy másik leány oldalánál tudja. Egészen olyan ez - gondolta magában -
                        mint egy randevu - a barátné lakásán. És hogyha az: akkor legjobb őket nem
                        zavarni. De, úristen, hogy jönnek ők most és nálam össze... Valaminek
                        történni kellett!... Pár perczig ez a kérdés motoszkált kis fejében, aztán,
                        hogy újból tánczba vitték, a keringőzéstől szédülő agyában egy darabig még
                        kavargott e különös, nem érthető dolog. Könnyelmű madárszíve óhajtotta, hogy
                        az legyen a dolog, a minek ő képzeli. Öt-hat valczer-forduló alatt egész
                        regényt képzelt ki lázas, forró feje... A hetedik fordulónál azonban,
                        elkapatva a táncz tüze, szenvedélye által, nem törődött többé az egész
                        esettel.</p>
					<p>Csak most, hogy az éjszakai izgalmak gőze kipárolgott fejéből, akadt rá az
                        éjszakai vizit visszamaradt emlékére. De a mint maga mellett ezt a halvány,
                        szinte beteg arczot látta, elment a kedve attól, hogy Veront faggassa. Ám
                        esküdni mert volna, hogy nagy dráma folyt le háta mögött az éjjel. A
                        kiváncsiság majd megölte. A hallgatás majd megfojtotta... Mi történt? Mi
                        hozta ő nála össze Veront és Kanutot? Mit keresett Veron korán reggel, egy
                        dunaparti házban?... Egész raj kérdés tolult a nyelvére. Nehéz önmegtagadás
                        volt mind visszanyelni.</p>
					<p>Nem tudva, nem merve szólani Veronhoz, beérte azzal, hogy keztyüs kézzel
                        fogta szomszédjának kezét s a míg csak együtt voltak, hosszan és erősen
                        szorongatta, mintha Veron ujjából akarta volna kisajtolni a lefolyt éj
                        titkát.</p>
					<p>A kocsi már megállt a ház előtt, a hol Veron lakott, a mikor ez, érezve, hogy
                        szólnia kell valamit, néhány szóval elmondta, mint lett az éjjel hazátlan,
                        mint keresett szállást a Flóra lakásán.</p>
					<p>- De féltem, hogy alkalmatlan leszek. Elmentem máshova.</p>
					<p>Érezve, hogy hazudik, elfordult, hogy pirulását elrejtse.</p>
					<p>- Azt rosszul tette, édes. Szivesen megosztottam volna lakásomat. Haragszom,
                        hogy kételkedett ebben... És ki volt az, a kiről föltette, hogy
                        szívesebben láthatja önt, mint én láttam volna?</p>
					<p>Veron meg volt e kérdéssel fogva. Bizony Birit csak nem nevezi meg. Csak
                        most, hogy e kérdés a nő érzékenységét fölizgatta benne: gondolt arra, hogy
                        hol töltötte az éjt?... Elborzadt magától. Hát már is odáig jutott, hogy meg
                        nem nevezhető barátné szégyelt pártfogását kell eltagadnia! Már most mit
                        csináljon? Igazán eltagadja, hol volt és hazudjon még egyet? Vagy bevallja,
                        hogy egy bukott lány lakásán töltött egy fél éjszakát?... Azt mondta, hogy
                        egy nőrokonánál volt... Most már nem pirult el. Belesápadt abba, hogy Bizony
                        Birit rokonának vallotta... Mintha valami megbélyegző lett volna e szóban.
                        Mintha leszállította volna őt Bizony Biri mellé...</p>
				</div>
				<div type="chapter">
					<head>XXIII.</head>
					<p>Ettől a lánytól - ahhoz a másikhoz nem térhetsz vissza többé!... Így szólott
                        az erkölcsi ember Bacsó Kanutban, mikor a diadalmas szenvedély büszke, kéjes
                        öröme és öntudata helyett mély lehangoltsággal, keserű önváddal telve
                        távozott el Verontól.</p>
					<p>A társasági ember azonban mást mondott... Vissza kell térned, különben
                        botrány lesz. Azok az emberek, a kik a miattad megszégyenült Biás-házat alig
                        rejtett megbotránkozással és suttogó kárörömmel hagyják oda ma éjjel: holnap
                        elárasztják a várost. Budapest összes hírcsatornája tele lesz a dologgal.
                        Nem szabad azt megengedned, hogy neved és azok nevei, a kik jóhírüket
                        tehozzád kötötték, belekerüljenek a szenzáczió, a pletyka csatornahálózatába
                        s meghurczoltassanak utczáról-utczára.</p>
					<p>Inkább hazudjál, inkább játszál el akármilyen hitvány komédiát, de ne hagyd,
                        hogy botrány legyen... Siess vissza s mentsd meg a látszatot, a társasági
                        illedelmet. Ezzel, mint tisztességes úr, tartozol a társaságnak. Hogy, mint
                        becsületes ember, mivel tartozol te önmagadnak és a szenvedélyednek
                        föláldozott leánynak: ezt később is tisztába hozhatod. Erről senki sem tud,
                        de ha botrány lesz, attól viszhangzani fog az egész Budapest.</p>
					<p>Kanut szót fogadott a társasági embernek. A botránytól való irtózat legyőzte
                        benne az utálatot a hazugság iránt. Megadta magát a konvenczionális élet
                        fegyelmének... Visszatért a Biás-palotába és száján a vétkes gyönyör
                        csókjának nyomával, símán, ügyesen, okosan hazudott a nőnek, a kit ma éjjel
                        nemcsak szóval csalt meg.</p>
					<p>Kanut megdöbbent magától, hogy azután, a mi történt, ennyi színleléssel,
                        ilyen számítással tud komédiázni. Mindenkit megcsalt e derült, tiszta
                        nyugodtság. A társaság, mely már javában tánczolt s látszólag nem törődött a
                        kimaradt vőlegénynyel: a visszatért nap hősét gyanakodó, fürkésző, vallató
                        szemekkel szimatolta körül. De látva azt a miniszteri fejhordozást, azt a
                        gavalléros, vidám fesztelenséget, a melylyel Bacsó a mulató ház
                        hangulatába visszahelyezkedik: nem törődtek többé vele.</p>
					<p>Csak egy-két nyelves, eladólányos dáma, a kik Biástól irigyelték a híres
                        embert, bujt össze egy-egy sarokban s kommentálta szája ize szerint a
                        vőlegénynek hosszas eltünését.</p>
					<p>Biás papa elkomorult kissé, a mikor megtudta, hogy a vén Bacsó Péter nem
                        engedte magát kiszabadíttatni. Félt, hogy ez az eset ártani fog Kanut
                        miniszteri hírének. Most már oka és joga volt hozzá, hogy féltékeny legyen
                        ez ember hírére. Szerelmes volt Kanutba, de hatalmát, nevét, s tekintélyét
                        szerette. Kanut parlamenti dicsőségének, neve varázsának s a hatalma morális
                        erejének fanatikus bálványozója volt e kétesmultú milliomos. Számítás volt e
                        rajongásban. Mialatt bálványozta e hatalmas férfi nagy jelentőségét: egyben
                        spekulált arra, mint egy olyan tőkére, a mi ott van a keze ügyében. Kellett
                        neki ez a tőke, ám csak úgy, ha igaz, érintetlen, szűz érték. Aranytiszta
                        legyen az a nagyság, az a hírnév, a mit pompás, büszke kupolaként szánt a
                        Biás-házra... Mikor Bacsó Péter esetét hallotta, meghökkent, hogy Kanut
                        kompromittálva lesz. De látva Kanut gondatlan jó kedvét - ő is
                        megnyugodott.</p>
					<p>Hajnalt Kanut azzal áltatta, hogy az igazságot félig elmondotta neki. Ez a
                        szép gyerek, a ki nagy, lángoló szemeinek néma panaszával fogadta a
                        vőlegényt: elérzékenyült, a mikor hallotta, hogy egy szegény, elfogott öreg
                        ügyében járt oda.</p>
					<p>- Milyen nagy ember maga, hogy ennyire jószívű. Bocsássa meg, hogy én
                        duzzogtam azalatt.</p>
					<p>És, mert egyedül voltak abban a teremben, a hol ez a magyarázat történt: az
                        ara szemérmes bizalmasságával, a szerelmes nő reszkető vágyával, égő
                        arczának és nedves, szomju ajkának odakínálásával símúlt a kezét tartó
                        vőlegényhez, hogy átvegye attól a kért bocsánatot és átadja a maga édes
                        jutalmát a jólelkű, nagy embernek.</p>
					<p>Kanut nem térhetett ki az oda kinált alkalomnak, de nem vitte rá a lelke,
                        hogy ajakát érintse a leánynak, mikor még szája égett a ma éjjel rabolt
                        vétkező csókoktól. Egy langyos, szinte ijedt csókkal illette az arczához
                        hajolt síma homlokot... A szenvedélyes, szép gyerek csalódottan,
                        kiábrándultan vetette föl nagy szemgolyóit: Hát ez a te csókod? Így szereted
                        te Hajnalt? Te nagy, hideg ember!... Mondotta két fölvillanó szempár...</p>
					<p>Kanut - megutálva magát a játék miatt, a mit e kedves, bájos teremtéssel űz,
                        föllélegzett, midőn lépteket hallott közeledni feléjük. Fülöp belépte véget
                        vetett a rosszúl indult idyllnek. A rokon csak egy pillantást vetett Kanutra
                        és látta, hogy nem jött ide rosszkor. Látta Kanuton a hideg zavart. Hajnalon
                        a megszégyenültséget és csalódottságot. Mindjárt tisztában volt, hogy ezeket
                        most nem jó magukra itt hagyni. Az alatt az ürügy alatt, hogy a vendégek
                        hiányukat érzik: visszavitte őket a legtelibb terembe és ott megvált a
                        pártól.</p>
					<p>Mialatt Fülöp csoportról-csoportra járdogált, folyton visszanézett rokona
                        arczára. Nem tetszett neki sehogysem ez az arcz. A vén róka gyanakodni
                        kezdett. Mióta megtudta Biástól, hogy Kanutot Veron vitte el magával:
                        izgatott volt mindig. Egy pillanatig azt hitte, hogy Kanut többé nem fog
                        visszatérni. És bár kinevette magát e félelem miatt: nem volt egy nyugodt
                        pillanata mindaddig, míg rokonát újból nem látta... Most meg már a Kanut
                        arcza kezdte háborgatni... Akármi legyek - gondolta magában - ha ez az ember
                        jól érzi most magát. Engem ezzel a mosolylyal, e méltóságos jókedvvel nem
                        lehet rászedni. Ez az ember olyan, mint a ki rossz fát tett a tűzre s az
                        öntudat bántja.</p>
					<p>És a mint így tanulmányozta távolról Kanutot, egyszer csak hallja, hogy
                        valaki háta mögött a körúti vállalatról diskurál hangosan:</p>
					<p>- Egy krajczár nem sok, annyit sem kapnak vissza Erlingék a kauczióból. A
                        szerződést ma bontották föl. Mondják, magas szószólókra számítottak
                        Erlingék, de úgy látszik, megcsalódtak. A kauczió tisztára elveszett. De a
                        dolognak még ezzel nincs vége. Hogy mi lesz, nem tudom, de lesz valami, azt
                        mondják. Erlingék dühösek a magas patronusokra, a kik benne hagyták őket a
                        csávában.</p>
					<p>Fülöp nem láthatta, ki beszél, de a szóló úgy hangsúlyozott és oly sajátságos
                        czélzatossággal beszélt, mintha szavait neki szánta volna.</p>
					<p>Kivált a magas szószólókra való utalás volt nyomatékkal kiemelve - annyira,
                        hogy Fülöp úgy érezte, mintha a beszélő e szavak után odalépne hozzá s
                        vállára téve kezét, azt mondaná neki: Bacsó Fülöp úr, ez maguknak volt
                        mondva!</p>
					<p>A hang azonban elhallgatott és a szót mások vették át. Vitatni kezdték a
                        körútépítést, mint üzletet, vállalatot. A pénzemberek száraz disputája,
                        kápráztató számvetései nem érdekelték Fülöpöt. De azért folyton és feszülten
                        figyelt. Várta, leste azt a hangot, mely az imént úgy hatott rá. De ez a
                        hang nem szólott bele többé a vitába. És Fülöp esküdni mert volna, hogy az
                        az ember, mialatt hallgat, ő reá néz folyton.</p>
					<p>Csöndesen, mint a ki keres valakit, körülnézte magát. Nem messze tőle több
                        budapesti nagy háznak összedugott, kopasz fejbúbja fénylett, izzadt a
                        csillár meleg sugárzásában. Egy czigánybarna, patkányszemű, eszes, hunczfut
                        arczvonású, zömök ember állt a házak gyürüjében s ragyogó, kicsi szemeivel
                        barátságosan hunyorgatott Fülöp felé.</p>
					<p>Fülöp meg volt győződve a felől, hogy ez az ember beszélt az imént a háta
                        mögött. Az egykori huszárkapitány fölfortyant a fixirozó patkányszemek
                        láttára. De jobbnak látta úgy tenni, mintha semmit nem venne észre. Átment a
                        terem másik oldalára s Biás Leonával kezdett társalogni.</p>
					<p>Mikor a lányt tánczra vitték s Fülöp összejött a házi úrral, félrevonta őt s
                        odamutatott a patkányszemű vendégre:</p>
					<p>- Mondd csak, ki az ottan?</p>
					<p>Biás papa szőrös ábrázatán kellemetlen fintor mutatkozott.</p>
					<p>- Észrevetted?... Persze, persze. Nem lehet az ilyen pofát nem venni
                        észre.</p>
					<p>Karon fogta Fülöpöt s átvitte a szomszéd terembe, a hol inkább magukra
                        voltak.</p>
					<p>- Ha már tudni akarod, hogy ki az az ember, neked, mint most már rokonomnak,
                        bizalmasan megmondom. Az egy olyan firma, hogy kidobatnám innen, ha nem
                        lenne szükségem rá. Ez az ember - egy kopó, a pénzpiacz legügyesebb kopója.
                        Majd egyszer bővebben elmondom a természetrajzát. Most csak annyit, hogy a
                        kopó a vállalatok- és pénzműveleteknél az, a mi a kém a háborúban. Piszkos
                        mesterség, de szükséges. Ez az ember valamikor firma volt. A krachban a
                        nyakát szegte. Azóta kopó. Nem tanácslom, hogy kezet fogj vele, de azt még
                        kevésbbé, hogy valamikép megsértsd. Harapós kutya ez a kopó: nem jó sem
                        simogatni, sem fölingerelni. Szolgálni azonban nagyszerűen szolgál...</p>
					<p>Visszamentek a nagy terembe. Fülöp azonban attól kezdve nem találta magát. Ez
                        a kopó nagyon megzavarta. Akárhol állott, akárkivel beszélt: a kopót mindig
                        nyomában érezte... Azonban a patkányszemű úr nem mozdult ki a nagy házak
                        köréből, csak tündöklő, apró szemei követték folyton Fülöpöt...</p>
					<p>Végre!... Végre ütött a távozás órája. Még csak a komédia végső szczénája
                        volt hátra s a megutált alakoskodás véget ér... Kanutnak be kellett várnia,
                        míg valamennyi vendég távozik. Minél üresebbekké lettek a fényes, nagy
                        termek, annál családiasabb, szűkebb lett a kör Hajnalka és Kanut körül.
                        Végre egészen en famille maradtak.</p>
					<p>Oda künn már világosodni kezdett. Az inasok a csillárokat sorra oltogatták. A
                        család a kis kék szalonba vonult.</p>
					<p>Biás papa, híven a régi, jó szokáshoz, előhozatta az aranyabroncsos kis
                        hordót s bucsúáldomást ittak, az édes, tüzes örmény szeszből. A lányok is
                        bemártották nyelvük hegyét apjuk kedvencz italába. Fülöp, még mindig a
                        kopóra gondolva, izgatottan hajtogatta föl pohara tartalmát s alig várta,
                        hogy menjenek már innen. Kanut megőrizte a nyugodt derültség látszatát.
                        Azonban igaz hangulatának e folytonos elnyomása rettentően kimeríté. Fülöp
                        észrevette rokona tekintetében azt a fáradt, levert kifejezést, a mit a
                        szinészek és a nagy játékosok szemében láthatni - egy nehéz, nagy szerep,
                        egy döntő, utolsó kártyaparthie megjátszása végén...</p>
					<p>Végre távozhattak. A vőlegény, ujján a karikagyűrűvel, száján a mátkacsók
                        alig hűlő nyomával, s abban a tudatban ment a lépcsőn lefelé, hogy utána
                        néznek... utána néz két szerelmes sötét szem. De nem fordult volna vissza
                        egy világért. Lehajtott fejjel, sápadt, bűntudatos képpel, izgatottan
                        sietett ki a házból, hol önérzete romjai fölött játszotta el a szerepet, a
                        mely miatt megutálta magát.</p>
					<p>- Mit akarsz? Szólt hidegen, szinte durván, mikor észrevette, hogy Fülöp, a
                        kit siettében maga mögött hagyott, a kocsiba lépéskor megfogja a karját.</p>
					<p>- Hozzád akarok menni. Beszélni valóm van.</p>
					<p>Fülöp, ki hozzá volt szokva, hogy e lágyjellemű nagy embert tetszése szerint
                        puhítsa és gyúrja: meg volt lepve nagyon, mikor Kanut élesen, kurtán vágott
                        vissza:</p>
					<p>- Sajnálom, de nekem egy csöpp kedvem sincs a beszélgetéshez. Aludni akarok.
                        Gyere hozzám napközben.</p>
					<p>Fülöp nem tágított.</p>
					<p>- Ismersz: tudod, hogy nem fecsegni járok hozzád. A mit mondani akarok, az
                        nagyon fontos mindkettőnkre.</p>
					<p>- Eh, hagyj most békét nekem! Fontos rám nézve az, hogy legyen már egy
                        nyugodt órám... Szervusz.</p>
					<p>Azzal bevágta a kocsiajtót maga mögött és otthagyta Fülöpöt a kapualjban.</p>
				</div>
				<div type="chapter">
					<head>XXIV.</head>
					<p>Mikor hazaért, leült iróasztalához és két hosszú levelet írt. Egyiket
                        Veronhoz, másikat Biásnak. Mikor kész volt a levelekkel s elolvasta azokat:
                        összetépte mindkettőt. Kezét időnkint homlokához nyomkodva járt alá s föl a
                        szobában.</p>
					<p>Várta, hogy lecsillapodjék, hogy leszűrődjenek hangulatában azok az izgató,
                        zavaros hatások, a miket magában haza hozott s a mik akadályozták abban,
                        hogy gondolatait rendbe szedje. Tiszta, nyugodt fővel akart áttekinteni
                        helyzetén... De minél tovább méregette szobája hosszát, annál mélyebbre
                        tévedt a tépelődések, határozatlanságok útvesztőjében.</p>
					<p>Végre - úgy, a mint volt, ledőlt a pamlagra s behunyt szemmel feküdt ott
                        sokáig. Ideges fölindulása lassan-lassan zsibbadt tompultságba kezdett
                        átmenni. A kimerült, álmatlan fizikum érvényesíteni készült pihenéshez való
                        jogát. A gondolatok lázas czikázása fel-felakadt a nehézzé vált főben; az
                        eszmélet el-elmaradozott... De mikor Kanut már azon a ponton volt, hogy
                        elvesse magától lelke, szíve minden gondját: egyszerre tisztán, érthetően
                        hallotta a hangot, melyen Veron utoljára szólt hozzá ma éjjel. Hirtelen
                        föleszmélt s éles, feszült, szinte kínos éberséget érzett. Az éj emlékei,
                        hatásai pedig újból megrohanták...</p>
					<p>Nem birta tovább kiállani. Becsengette inasát, hogy segítsen átöltözni. Mikor
                        ezzel készen voltak: az inas behozta a reggelit s a hirlapokat. Kanut
                        gépiesen futotta át a laphasábokat s igyekezett megérteni, a mit elolvasott.
                        Egyszerre - nevét olvasta a napi hírek rovatában. Az eljegyzési hír benne
                        volt már a lapokban. Egy lap kivételével - valamennyi meleg hangon gratulált
                        a miniszternek. Mint megannyi rejtett gúny - úgy hatott a miniszterre a
                        hirlapok üdvözlete. Mintha leforrázták volna, úgy érezte magát, mikor a
                        kormánylap ünnepi páthoszán végigszaladt tekintete.</p>
					<p>Az a lap, a melyik egész hidegen szólt az eljegyzésről, egy rövid, de
                        feltünően szedett czikket hozott «Miniszteri atyafiak» czímen - a lap élén.
                        Kanut a czikket elolvasta és látta, hogy tendencziája ellene irányul. Nem
                        volt megnevezve, de világos volt a vonatkozás. A támadásnak az volt a
                        lényege, hogy Kanut az ő rokonságát «bedugdosta» államhivatalokba, olcsó
                        kincstári bérletekbe és színekúrákba. «Az állam kosztosaivá tette - így
                        szólt a czikk - azokat az urakat, a kik a leggazdagabb magyar püspökség
                        föllakmározása által nem rég tanujelét adták élősdi étvágyuk temérdek
                        voltának. Nem félünk ugyan attól, hogy e nagyétű miniszteri atyafiság magát
                        a magyar államot is egészben fölfalja: de mi mindenesetre szükségesnek
                        tartjuk, hogy az állam megszabadíttassék olyan ingyen kosztosoktól, a kiknek
                        a potya-kenyérhez egyetlen jogczímök az, hogy már megszokták az
                        ingyenélőséget.»</p>
					<p>Ebben a tenorban folyt tovább a támadás és azzal végződött, hogy - «a
                        tárgyra, illetőleg a miniszter úrra magára még visszatérünk.» Kanut
                        közönyösen vette az egészet, sőt a hangulatával élesen ellenkező, édeskés
                        gratulácziók után szinte jól esett a czikk epés, hideg kiméletlensége.</p>
					<p>De mikor eszébe jutott, hogy Kengyel Valér e lapnál dolgozik: a czikket
                        mindjárt más szemmel nézte. Látta, hogy mély, ártó gyűlölet szól hozzá a
                        sorokból. Mint valami hadüzenet: úgy hatott rá a czikk fenyegető hangja. «A
                        miniszter úrra magára még visszatérünk...» A bosszúálló ellenség
                        «mementó»-ja volt e fenyegető közhely... Kanut még egyszer és még harmadszor
                        is elolvasta a czikket... Igen - gondolta elfogódva - ez valóságos gyűlölet,
                        a legrosszabb minden gyűlölet közt: a testvérgyűlölet. Még csak ez
                        hiányzott!...</p>
					<p>Kanut, bár még messze volt a hivatalos óra, fölment a hivatalba és azzal az
                        elhatározással feküdt neki a munkának, hogy agyondolgozza, aktákba öli
                        minden rossz érzését. Mikor a miniszterium hivatalnokai fölszállingóztak: a
                        miniszter már nyakig munkában ült s kétségbeejtette titkárját s a
                        tanácsosokat azzal a nagy munkadühvel, a mivel rávetette magát a folyó
                        ügyekre. Egy hét munkáját végezték el az nap délelőtt a miniszteriumban.
                        Megeresztett gőzzel dolgozott a sokkerekű, bonyodalmas mechanizmus. A nagy
                        hajtókerék, a miniszter, veszekedett, lázas munkája magával ragadta az egész
                        műhelyt.</p>
					<p>Ez a több órán át tartó, túlhajtott erőgyakorlat, a munkaképességgel való e
                        nagy visszaélés jó hatással volt Kanutra. Annyira kitombolta magát, hogy
                        lecsillapult s mikor, délfelé elment a képviselőházba, halványságát
                        leszámítva, semmi sem árulta el rajta az izgalmak között eltöltött
                        éjszakát.</p>
					<p>Csak akkor érezte ismét visszásnak helyzetét, mikor a házban eláraszták
                        gratulácziókkal. Mindenkit meglepett a váratlan eljegyzés s mindenki
                        egyetértett abban, hogy a miniszter - jó parthiet csinált. Gyönyörű egy
                        gyerek az a Biás Hajnal! De az egy millió hozomány se kutya!... A ház nőtlen
                        ifjúsága irigy szemmel nézett a deresfejű, boldog vőlegényre. A
                        politizálásba belevénült agglegények bajszaikat pödörgették s kortársuk
                        diadala remény gyanánt szikrázott redves, taplós sziveikbe. A miniszterek el
                        voltak ragadtatva kollegájuk hőstette fölött. A kormányelnök, a kinek Kanut
                        dédelgetett kegyencze volt, tréfásan szemére hányta, hogy alattomban, a
                        kabinet háta mögött csinálta meg e fúziót.</p>
					<p>- Engem hívnak vén rókának, de látom, hogy te még nagyobb róka vagy.</p>
					<p>Kanut csak azon vette magát észre, hogy ez az ünnepeltetés, ezek a
                        rokonszenves, derült szembenézések, e sok, kitünő ember kézfogása kezd neki
                        jól esni. Hiusága fölébredt s mohón élvezte a pillanat diadalát. De ébren
                        volt ám lénye nemesebbik fele is és szemére hányta jellemének gyöngeségét...
                        Komédiás, csaló vagy. Megcsalod ezeket az embereket is, a mint az éjjel
                        megcsaltad azokat!... És Kanut, e belső szózatra, kezdett elhúzódni az
                        üdvözlések elől.</p>
					<p>Valaki nem jött gratulálni Kanuthoz. Apostol Máté, a mióta Kanut a házba
                        belépett, belétemetkezett egy halom írásba s nem nézett föl többé. Ezt az
                        erőltetett elmélyedést Kanut megértette. Az öreg haragszik, nem akarja
                        észrevenni, nem akar róla tudni.</p>
					<p>Mint a bűnös a szigorú itélő biróra, oly félve tekintett Kanut a szembeülő
                        aggastyánra. Várta, hogy mikor tekint föl s mikor szegzi rá félelmes, szürke
                        szemeit. Hiába volt nagy ember, miniszter: Apostollal szemben kicsinynek,
                        súlytalannak érezte volt magát. Tudta, hogy ez az ember, ki az ő serdülő
                        lelke első fejlődésének tanuja és vezetője volt, legjobban tudja: mi ő és
                        mennyit ér? Már jó ideje, hogy Kanut nem mert Apostollal négyszemközt
                        kerülni. Elidegenedett, félt ettől az egyenes, hatalmas jellemtől.</p>
					<p>Ráfogta, hogy Apostol maga távolítja el őt magától. Az elidegenülés okát
                        abban a merev, drákói szigorban kereste, melylyel Apostol szakadatlanul
                        üldözte azt a politikát, a minek Kanut szolgálatában volt... De az igazi ok
                        Kanutban volt magában. Az ingatag, a tévedő jellem ösztönszerű elhúzódása
                        volt ez - a megalkuvást nem ismerő, faltörő kosként mindig egy irányban
                        ható, szilárd erő elől.</p>
					<p>Kanut föltételezte, hogy Apostol őt e pillanatban hazugnak, szavával és
                        érzéseivel játszó, semmi embernek, közönséges poltronnak tekinti. El volt rá
                        készülve, hogy jelenete lesz a haragvó nagy moralistával. Várta ezt a
                        pillanatot s azt hitte, hogy öreg barátját sikerül majd meggyőzni affelől,
                        hogy ő, Kanut, nem annyira nyomorult, hanem inkább szerencsétlen.</p>
					<p>Apostol azonban az egész ülés alatt úgy viselte magát, mintha ő rá nézve egy
                        Bacsó Kanut nevű parlamenti lény nem léteznék többé. Rá se nézett a
                        miniszter úrra... Mikor az ülés végén a kormányt interpellálta, tekintete
                        úgy siklott át Bacsó helyén, mintha az ő széke üresen állana.</p>
					<p>Kanut e néma, hideg megvetés által megalázva és elkeserítve - hagyta el a
                        képviselőházat.</p>
				</div>
				<div type="chapter">
					<head>XXV.</head>
					<p>Bacsó Pétert hazabocsátották. Semmi terhelő bizonyíték nem szólott ellene.
                        Azonban egy halom szocziálista röpiratot, ujságot elkoboztak tőle. A
                        hirlapok kiméletből a miniszter iránt, hallgattak az esetről. Csak a Kengyel
                        lapja vett róla tudomást. Az öreg Bacsó maga kivánta ezt.</p>
					<p>Azt is kikötötte, hogy hangsúlyozzák erősen a miniszterhez való atyafiságát.
                        Kompromittálni akarta rokonát.</p>
					<p>Veron, az első találkozásnál, azt mondotta apjának:</p>
					<p>- Külön fogunk lakni, apám. Mindkettőnkre jobb lesz. A míg lakást találok
                        magamnak: addig hagyjon meg a régi szobámban.</p>
					<p>És azután jött-ment, tett-vett - a nélkül, hogy apjával törődött volna többé.
                        Ha szólott is hozzá, ezt olyan hangon tette, mint a milyenen az utczán szól
                        egy idegen a másik idegenhez, mikor egy utcza vagy egy házszám felől kér
                        útbaigazítást. Az öreg elbámult e közönyös, száraz, idegen hang hallatára s
                        megértette abból, hogy közte és lánya közt vége van mindennek...
                        Megsértettem - gondolta magában - megsértettem nagyon azzal, hogy akkor és
                        úgy elutasítottam. Ha eltávozik, so’sem fog többé hozzám visszajönni. Jobb
                        is. Egy ilyen vén csavargó, a milyen én vagyok, nem jó lakótárs egy olyan
                        kisasszonynak, a ki hozzászokott a finomabb körökhöz. Nekem is jobb, ha
                        magamra maradok. Csak akkor érzem szabadon magamat, ha nő nincs a
                        közelemben. A szoknyasuhogás bántja fülemet s kihoz a sodromból. So’se
                        kellett volna megházasodnom! Most nem lenne egy lányom, a kivel szemben nem
                        találom magamat.</p>
					<p>A mint az öreg összejött Valérral, tudatta vele, hogy a szoba ismét meg fog
                        üresedni. Elfoglalhatja, hogyha kedve tartja.</p>
					<p>Valér megköszönte az ajánlatot. Nem akart összeköltözni többé e rideglelkű,
                        rossz apával. Az összeköttetést föntartotta véle, de a régi ragaszkodásnak
                        vége volt. Különben is nem volt többé szüksége rá, hogy gyűlöletet tanuljon
                        ez átkozódó modern prófétától. Elég volt már neki a saját, sötéten izzó,
                        olthatatlan gyűlölködése is. E szenvedélyes, vad haraghoz képest, ő
                        szerinte, csak duzzogás volt a szocziálista mormogó rossz kedve!...</p>
					<p>Valér nyomról-nyomra követte Veront azon az éjszakán. Kivárta őt a
                        rendőrségtől, elkisérte lakásáig, látta bemenni Szenczi Flórához. Várt,
                        makacsul, várt ott is. Látta, hogy Kanut sok idő multán, egyedül tér
                        vissza.</p>
					<p>Volt valami a kapun kilépő férfi megjelenésében, magatartásában, a mi Valért
                        akkor iszonyúan felbőszítette. Nem tudott, még csak nem is sejtett semmit,
                        de ösztöne már megérezte Kanutban a diadalmas vetélytársat. Arra gondolt,
                        hogy elébe kerül az utcza legsötétebb helyén s mint egy kutyát, leüti őt.
                        Visszatartott dühét azzal csitította, hogy: igen le fogja ütni úgy is, mint
                        egy kutyát, az utczán, a nyilvánosság előtt, de hadd fusson most; el úgy sem
                        menekül!... Akkor már tudta, hogy hol sebezhető meg, hite szerint, halálosan
                        e vértezett, nagy ember. Lesújthatott volna már korábban is rá. De egészen
                        biztos, kiszámított, csalhatatlan vágást akart reá mérni. Be kellett várnia
                        - a bizonyítékot. És akkor majd - rajta!...</p>
					<p>Alig tünt el Kanut az éj sötétében: egyszerre ablak-kicsapódás hallatszott.
                        Veron hajolt ki az emelet egy ablakán s Kanut nevét kiáltá el... Ez a
                        sikoltó, kétségbeesett és kétségbeejtő, vádoló és könyörgő hang egy szóban
                        elmondta azt az egész drámát, a mi ott benn történt... Az éjszakába volt
                        kikiáltva a titok, a bűn... És bele volt kiáltva Valér lelkébe is. Az
                        ácsorgó szerelmes azt hitte, hogy megőrül attól, a mi agyán keresztül
                        villámlott. Összeszorította fogait égő fájdalmában, kegyetlen dühében.
                        Valaki meg fog halni e gyötrelmes, gonosz pillanatért!... Csak ez a sötét,
                        kárörvendő vígasz tartotta fönn akkor...</p>
					<p>Jóval éjfélután vetődött vissza Valér a lap szerkesztőségébe. Az jutott
                        eszébe, hogy megkezdi a támadást azonnal. Fölhajtja, fölijeszti a vadat,
                        mielőtt lelőné. Hadd lássa, érezze, hogy boszú, veszély, ártalom környezi!
                        Essék gyötrő szorongásba, gyáva félelembe! Próbáljon menekülni és mint a
                        megszorúlt vad, kitörni a körből és tapasztalja, hogy körül van fogva s hogy
                        nincs szabadulás!</p>
					<p>Valér megirta első támadását, a mit maga sem tekintett másnak, mint
                        hadüzenetnek. Az öreg Bacsó vállat vont a czikkre.</p>
					<p>- Vaktöltés! Puffan, nem sebez.</p>
					<p>Valér csak ráhagyta. Az éles töltés akkor már ott volt a kabátja zsebében. De
                        még kilőni nem lehetett akkor.</p>
					<p>Bacsó Péter nem állhatta meg, hogy Valér czikkét oda ne tegye Veron
                        asztalára. Hadd lássa, micsoda éhenkórász, rosszhírű népség az, a melylyel
                        együttélt. Hadd ábránduljon ki az élősdi fajzatból! Lássa be, hogy nem volt
                        valami nagy tisztesség ilyen emberekkel élni egy kenyéren!</p>
					<p>A czikk szemébe tünt Veronnak s mikor elolvasta eltelt haraggal az irója
                        iránt. A fájdalomra, szégyenre gondolt, a mit e czikk fölött Esztike és a
                        nagyasszony érez. Hogy e kegyetlen, megalázó gúny alatt igazság is
                        lappanghat: arra nem is gondolt... A mint így fölindult: megbántott
                        érzései kimozdultak a fásult közöny alól. És mind az az elfojtott indulat, a
                        mi huszonnégy óra óta forró lávaként reszketett a hideg külső alatt, most
                        egyszerre rést kapott és kitört.</p>
					<p>Indulattól sápadt arczczal mutatta oda apjának a czikket:</p>
					<p>- Apám! Ki írta ezt?</p>
					<p>Hangja élesen reszketett, mint a megütött kardpenge. Apja csak nézett rá. Nem
                        látta még Veront felindúltnak soha. Imponált neki e szikrázó-szemű lány, ez
                        a lázadó hang. Gyönyörködött benne.</p>
					<p>- Hogy ki írta? Gondolhatod... Valér.</p>
					<p>- Hát ilyen aljasságra képes az az ember? A nyomorult, a gyáva!...</p>
					<p>És mind az a gyűlölet, harag, a mi önmaga, az élet, a világ ellen élt tegnap
                        óta e meghasonlott szívben: ebben a két szóban, ennek az egy embernek a
                        fejére ömlött.</p>
					<p>Bacsó, leánya hangjában, a magáéra ismert. Mily nagyszerűen tud e leány a
                        hangjával gyűlölni. Szinte feketén jön ki szájából minden szó. Először
                        vette észre, hogy van valami közös - benne és e nőben... Ah, hát mégis az én
                        sötét, epés, szilaj vérem van ebben a leányban! Az engesztelhetetlen race
                        kiüt az illedelmes, finom kisasszonyból... Azonban elkezdte védeni
                        barátját.</p>
					<p>- Nem vagyunk egy nézeten. Nem látok abban semmi aljasságot, hogy Valér ezt
                        tette. Először is - a lap ellenzéki...</p>
					<p>- Úgy! Tehát hivatásból mar, mint az eb.</p>
					<p>Bacsónak tetszett a hasonlat. Ez a nyelv is az enyém - gondolta. Erő van
                        benne. Milyen későn ismer rá az ember saját leányára!</p>
					<p>- Igen. A hivatása az, hogy kutya legyen és marjon. Én is ezt csináltam egész
                        életemben. De Valér nem csak hivatásból harap. Nála, Bacsó Kanuttal szemben,
                        ez privát passzió is. Gyűlöli a minisztert, először azért, mert ez az ember
                        - testvére.</p>
					<p>Veron felindulása megdöbbenésre vált. Mint a ki álmában beszél, a szavak
                        összefolytak nyelvén, a mint mondá:</p>
					<p>- Testvére? Kanut? Annak?</p>
					<p>- Igen. Testvére. Apáról... És mi sem természetesebb, mint az, hogy az
                        éhenkórász, a proletár fattyú - gyűlöli a törvényes, az előkelő testvért.
                        Shakspere óta sok tragédiában szerepel e vér-gyűlölet. Az élet
                        kínálva-kínálja e motivumokat... Aztán van még egy nagy oka ennek a fiúnak,
                        hogy, a mint ön mondta, marja azt a másik embert. Különös, hogy ön nem tud
                        erről! Hát elkerűlte figyelmét, hogy ez a harapós eb azért dühös, mert
                        szerelmes önbe...</p>
					<p>E váratlanul, czinikusan elárult szenvedély Veront megzavarta. Először azt az
                        elfogódást érezte, a mi meglep minden nőt, mikor váratlan oldalról látja
                        magát egy indulattól megközelítve. Elfogódása félelembe ment át. Új
                        szerencsétlenséget sejtett az új szenvedély mögött... Megfordúlt és szó
                        nélkül távozott. Nem ment haza késő estig. Apja napközben látta őt az
                        utczán, a mint a házak kapuja előtt állt s olvasta a lakáshirdetőket.</p>
					<p>Este a sok járástól fáradtan ért haza. Az öreg már ágyban feküdt. A múlt
                        éjjel, a rendőrségi tanyán szemét se hunyta be. Öreg csontjai megérezték a
                        hosszú virrasztást.</p>
					<p>Veron tudatta apjával, hogy már talált lakást és hogy holnap költözni fog.
                        Aztán sajátságos, ideges vidámsággal, feszült, nyugtalan mosolylyal tette
                        hozzá:</p>
					<p>- Ugy-e apám, azért mi jó barátok maradunk?</p>
					<p>És, a mit rég nem tett, leült apja ágyának szélére, mintha bizalmas
                        beszélgetést akarna kezdeni. Az öreg azonban alvásra volt hangolva. Kurtán
                        válaszolt ki a paplan alól.</p>
					<p>- Persze. Azok maradunk, a kik eddig voltunk.</p>
					<p>Veron némán, sokáig nézett maga elé, mint a ki vár, csak vár valamire. Talán
                        ő maga sem tudta, hogy mit vár ott? Talán egy jó szót, mely viszhangja
                        legyen annak, mit e pillanatban érzett. A mint belépett az imént s a gyertya
                        sárga visszfényében látta atyja sovány, lenyütt aggastyánarczát a
                        párnaszöveten: megijedt, azt hitte, hogy az apja rosszúl van. Akkor látta,
                        hogy a pipát most teszi le kezéből. Ez a reszkető csontkéz s a vén ember
                        egész szánalmas, törődött alakja megindíták Veront. Olyan volt most
                        hangulata, hogy nem tudott e kép előtt közönyösen maradni. Arra gondolt,
                        hogy még is csak apja neki ez a szegény öreg, kit elhagyni készül.
                        Mindkettőjük elhagyatottságának gondolatánál addig-addig időzött, míg
                        elérzékenyült... Ha most apja egy jó szót intézett volna hozzá!...</p>
					<p>Az öreg azonban nem mondott sem jó, sem rossz szót, hanem befordúlt a fal
                        felé s úgy tett, mint a ki el van határozva nyomban elaludni.</p>
					<p>Veron még egy ideig ott ült az ágy szélén s aztán lábujjhegyen ment a szobája
                        felé. Az ajtóból visszafordúlt. Azt hitte, apja szólítja... Nem szólt:
                        hortyogott az öreg. Az a rút, bántó hang olyan volt, mint egy mogorva,
                        gúnyos visszautasítás.</p>
				</div>
				<div type="chapter">
					<head>XXVI.</head>
					<p>Másnap Veron összepakolt, de nem költözött el. Harmad-, negyednap se mozdult.
                        Mintha várt volna valamit, valakit. Ha otthon volt és lépteket hallott a
                        folyosón, az ajtó előtt: szorongást érzett szíve táján.</p>
					<p>Az időt, mikor a levélhordó a házban meg szokott fordulni, bevárta volt
                        mindig. És a nagyot csalatkozás kínos lehangoltsága fogta el, a mint a
                        postás tovább ment az ajtó előtt.</p>
					<p>Ilyenkor halvány s ridegségig feszült arczczal, senkire sem nézve, senkihez
                        sem szólva, elsietett hazulról. Apja utána nézett s a fejét csóválta... Úgy
                        megy - gondolta - mint a ki azt akarja nézni, hogy a Duna merre mélyebb?...
                        Egy párszor az öreg ösztönszerűleg utána sietett, de látva, hogy nem arra
                        fele megy, nem követte nyomát... Nem tudom, mi baja, nem tudom, mi lelte -
                        okoskodott az öreg - de azt hiszem, az ostobaságok közt a legnagyobbat csak
                        nem fogja elkövetni: nem megy a Dunának... És elkezdett foglalkozni azzal, a
                        mit leányán észlelt. Veron ideges hangulatváltozásai, ezek az érthetetlen,
                        váratlan átugrások az ellágyulásból - a végletekig vitt elzárkozottságba, a
                        felindultságból - a fásult közönybe: gondolkozóba ejtették az apát. Azonban
                        inkább kiváncsi volt, mint aggodalmas. Nem kivánta leánya bizalmát
                        megnyerni, de ha van titka, szerette volna kitalálni azt.</p>
					<p>Veron még mielőtt Mármaros-Kesziből Budapestre indúlt: hirdetést tett közzé a
                        lapokban. Úgy gondolkozott, hogy a míg elfoglalhatja a vidéken kinálkozó
                        állást: addig, mint korábban, Budapesten nyelvórákat ad. Még föl sem jött
                        Budapestre már egy csomó ajánlatot kapott - azoktól a házaktól, a kik a
                        rokonszenves, intelligens nyelvmesternőt már előbb ismerték.</p>
					<p>Azon a napon, mikor Veron először nem várta be a postát otthon, elhatározta,
                        hogy fölkeresi a házakat, a hol óráira reflektálni készek. Azonban nem ment
                        tovább az első háznál. Egy régebbi tanítványánál akarta folytatni az angol
                        nyelvtanítást. De, noha a tanítvány maga volt a figyelem és bár Veron
                        igyekezett összeszedni minden erejét, tudását: a tanítás nem ment sehogy. A
                        tanítvány, egy tizenötéves, okos, szép kisasszony, csodálkozva nézett
                        korábbi mesterére. Megütköző tekintete olyan formát fejezett ki, mintha nem
                        ismerne rá e szórakozott, nervózus, beteges arczú nőben az egykori, derűlt,
                        nyugodt, szép tanítónőre.</p>
					<p>Veron maga is észrevette, hogy visszásan kérdez s hogy a tanítvány feleletét
                        nem érti. Kínos erőfeszítéseket tett, hogy egész figyelmét a tárgyra
                        konczentrálja. De minél inkább erőlködött: annál jobban zavarba hozta a
                        tanítványt s önmagát.</p>
					<p>Kétségbeesve távozott el a kinnal, nehezen kihúzott óra végén. A tanítvány
                        csudálkozó tekintete az utczán is üldözte... Szent isten! Hogy nézett rá e
                        félig nagy leány! Mint egy őrültre, a kitől fél, vagy mint egy rossz nőre, a
                        kit elitél... És tulozva mindazt, a mit az óra alatt magán és a leányon
                        észlelt: belerögzítette magába a hitet, hogy ez a gyerekleány a lelkébe
                        látott és megijedt tőle... Nem, nem megyek több helyre - tépelődött, önmagát
                        gyötörve - nem megyek. Ugy érzem, mintha homlokomra lenne írva, hogy mi
                        lettem, mi vagyok. Csak rám kell nézni és tudja mindenki... Ilyen arczczal,
                        ilyen öntudattal nem lehet nékem emberek közt járni.</p>
					<p>És lesütött fejjel, égő halántékokkal sietett haza. Otthon egy értesítő lapot
                        talált, hogy ajánlott levél van a postán számára... Nagyot dobbant a
                        szive... Ez az a levél: érezte, tudta.</p>
					<p>Azonnal elment érte... Nem csalódott. Csakugyan az volt. A levélboritékon
                        Kanut ismert, apró, nőies betűi: szép, lágy, erőtlen vonások.</p>
					<p>Veron hazament, bezárkózott szobájába, a levelet asztalára tette és a
                        feltöretlen kovertre bámúlt. Valami, talán egy félt bizonyosságtól való,
                        sejtő rémület, visszatartá attól, hogy a boritékot azonnal feltörje.</p>
					<p>Perczekig nézte így a levelet. Szemrehányás, panasz volt e bús nézésben. A
                        levelet illette... Hol késtél olyan végtelen sokáig? Vártalak... Nem jöttél.
                        A halálra itéltnek vannak olyan órái, mint a milyen napjaim, éjeim nekem
                        voltak miattad... És mégse jöttél! Kegyetlen voltál; gyötrődni engedtél...
                        Most már itt vagy. Mit rejtesz magadban? Szenvedtem, hogy nem jösz s most,
                        hogy megérkeztél reszketek előtted...</p>
					<p>Veronon valami sivár rezignáczió kezdett erőt venni. Arra gondolt, hogy az, a
                        ki ezt a levelet megirta, négy iszonyú gyötrelmes napon át hagyta őt a
                        legborzasztóbb bizonytalanságban... Hátha megőrültem volna ez iszonyú napok
                        kétségei között! - emésztődött Veron magában. - Hátha megöltem volna
                        magamat! Ő erre nekem elég, rettentően elég időt, módot engedett.</p>
					<p>Mit várhat tőle, mit irhat neki az az ember, a ki a megőrülésnek és a
                        meghalásnak ily hosszú alkalmát nyújtotta volt neki - kárpótlásul azért, a
                        mit tőle elvett, a mit neki többé nem adhat vissza. Vajjon, ha fölbontja a
                        levélborítékot, nem a halálánál is rosszabb lesz-e az, a mit abban
                        talál.</p>
					<p>Mindegy. Hirtelen leküzdte a levél iránt érzett ijedségét s feltépte a
                        boritékot.</p>
					<p>A levél rövid volt. Öt sor tiszta, nyugodt, gyöngybetűs írás csak. Látszott
                        rajta, hogy sok eltépett fogalmazás után egy jónak talált forma van benne
                        gonddal letisztázva.</p>
					<p>Veron, a mint először átfutott a levélen, nem értette azt meg. Elolvasta
                        másodszor... s aztán a papir fölött mereven nézett a levegőbe, mint a ki
                        nyitját, kulcsát keresi egy homályos kitételnek. Harmadszor is elolvasta. De
                        nem ért egészen a végéig, midőn hangosan élesen fölnevetett s különös módon
                        kezdte rázni a fejét. Egyszerre falfehér lett az arcza, elejtette a levelet,
                        kezével az asztal felé kapott s végig esett a szoba-padlón...</p>
					<p>Bacsó Péter ott találta leányát elnyúlva a földön. Mellé térdelt, a
                        derékfüzőt kibontotta, kezét a szív tájékára tette s érezte halk
                        dobogását... Elájult. Ez az egész. Anyai örökség - gondolta az öreg. Annak
                        az idegei is felmondták a szolgálatot néha... És megtette azokat a praktikus
                        és egyszerű ébresztési kisérleteket, a miket az anyánál elégszer gyakorolt.
                        E közben észrevette a földön a levelet. Fölvette és olvasta.</p>
					<p>Az arczába locsolt hideg víztől magához tért Veron. Felült, begombolta
                        derekát s apja segítségével fölemelkedett. Bágyadtnak érezte magát, de
                        tartása biztos volt.</p>
					<p>- Jól teszi, ha lefekszik, - figyelmeztette apja. Majd aztán kinyitom az
                        ablakot, hogy friss levegőt kapjon. Anyjával is így tettünk ilyenkor...
                        Legyen nyugodt. Semmi baj sincs. Idegei rendetlenkedtek kissé.</p>
					<p>Veron szabadkozott:</p>
					<p>- Nem, nem akarok lefeküdni. Köszönöm. Most már egészen jól érzem magam.
                        Elmegyek hazulról.</p>
					<p>Apja ráhagyta.</p>
					<p>- A hogy önnek tetszik.</p>
					<p>És ott akarta hagyni lányát. Az ajtóban félig megfordult, s a nélkül, hogy
                        Veronra nézne, a vállán át visszaszólt hozzá:</p>
					<p>- Soha sem korlátoztam önt semmi tettében. Nem voltam házizsarnok. Annyi
                        szabadsága volt, a mennyit önmaga adott magának. Hogy élt azzal? Nem
                        kérdezem. Felelősséggel csak önmagának tartozik. Most sem azért szólok,
                        mintha érzéseinek birájáúl akarnám magam föltolni. Nem is szólnék, ha nem
                        látnám, hogy ön négy nap óta sokkal idegesebb, semhogy a saját értelme tudna
                        önnek jó tanácsot adni.</p>
					<p>Fogadjon el tőlem egyet: ne emészsze magát annyira - azért az emberért.
                        Olvastam a levelet, a mit tőle kapott. Nem kérdezem, hogy mi az, a mit az az
                        úr jóvá akar tenni. Csak annyit mondok, hogy szedje össze magát s nyugodjék
                        bele a gondolatba, hogy nem ön az első és nem is az utolsó, a kinek
                        jóvátevést igértek és a kit megcsaltak. Ne adja át magát se illuziónak, se
                        kétségbeesésnek. Az életet úgy kell venni, a hogy van: piszkosan. Majd
                        egyszer tisztára mossák - vérben. Addig úgy üljünk benne, a hogy lehet,
                        eleinte tisztán, aztán besározva... Ne emészsze magát.</p>
					<p>Veron az asztal mellé ült - háttal az apjának. Míg az öreg beszélt:
                        felkönyökölt az asztalra és két tenyerébe fektette az arczát.</p>
					<p>Bacsó átment a maga szobájába s a könyvtárhoz lépett, egy munkát keresett...
                        De hiába nézegette sorra a sarkok föliratát, nem talált rá a kutatott
                        könyvre. Mintha a betűk nem hagyták volna elolvastatni magukat. Hol semmit
                        sem látott, hol meg kettősen is... Kápráznak a vén szemek - gondolta magában
                        - kezdek már nem látni.</p>
					<p>Hallotta, hogy Veron keresztülmegy a szobán s elhagyja a lakást. Nem fordult
                        meg, tovább keresett. Végre ráakadt az eldugott munkára. Felütötte s
                        lapozgatni kezdett. A szeme egyre káprázott. Az öreg ember végig simította
                        rajta tenyerét. A keze nedves lett szeméről... Bacsó Péter elbámulva nézte a
                        szétmázolt nedvességet. Mi ez? A szemeim vizesek. Harmincz év óta nem
                        sírtam... Hogy jutok most e könyezéshez?</p>
					<p>Nevetni akart, de görcsös csuklás lett belőle. Torka összeszorult s szemei
                        kidüledtek... Egyszerre földhöz vágta a könyvet s egész erejéből
                        rádobbantott a padlóra.</p>
					<p>- Az irgalmát! Az ember nem csalhatja meg magát. Hiába tettetem magam. Dühös
                        vagyok. Sírni, ordítani, fojtogatni szeretnék... Meggyalázták a vérem! A
                        vérem!... A nyomorult... a nyomorult!...</p>
				</div>
				<div type="chapter">
					<head>XXVII.</head>
					<p>Veron azzal a szándékkal indult el hazulról, hogy Bacsó Kanuthoz megy...
                        Igen, elmegy hozzá és megmondja neki, hogy nyomorultan szenved miatta...
                        hogy e borzasztó négy nap alatt közel jutott a megőrüléshez. És a míg őt
                        szédülten ragadta a kétség örvénye mélyebbre-mélyebbre: az alatt ő, Kanut,
                        sorsára hagyta őt... És most, annyi tébolyító óra, nap és éjek után, most
                        sincsen hozzá más szava, mint az, hogy «meg fogja találni a jóvátevés
                        módját»... Irgalmas isten! Meg fogja találni! Hát keresni kell azt? Lehet-e
                        más, mint egy, a jóvátétel?... Meg akarja őt ölni az az ember ez iszonyúan
                        kétértelmű szavakkal?...</p>
					<p>Mikor elért Bacsóék házához, a gondolatra, hogy szemközt fog állani véle, a
                        ki széttépte lénye szűzi fátylát: egész testét elborítá a szemérem lángja.
                        Túlhaladt a kapun... Neki, neki kellene én hozzám eljönni! És én menjek
                        esedezni hozzá?! Így tegyem teljessé megaláztatásom?!... Egyszerre
                        megfordult... Mit veszítek vele, ha meg is alázkodom! Gondolta oly keserű
                        rezignáczióval, hogy a köny is kicsordult szemeiből... Elmegyek
                        hozzá...</p>
					<p>Akkor felnyilt a kapu és kigurult rajta Bacsó Kanut fogata. Veron futólag
                        látta Kanut sápadt, megnyúlt képét, de a férfi őt nem vette észre.</p>
					<p>- Hová ment az úr? kérdé Veron a kapust, a ki a bejáró küszöbéről a távozó
                        fogat után nézett s ráköszönt Veronra.</p>
					<p>- A menyasszonyához. Minden nap kétszer várják ott a nagyméltóságát. Ha nem
                        megy, mindjárt jön utána a hivogató levél. Az imént is levél jött utána s a
                        nagyméltósága azonnal fogatott. Hja! Most neki parancsolnak...</p>
					<p>Veron zúgó fejjel sietett el a háztól. Arcza ismét föllángolt. De most
                        haragtól égett egész mivoltja... Tehát a míg ő naponkint százszor volt közel
                        ahhoz, hogy beleőrüljön kétségébe, fájdalmába: ez az ember napjában kétszer
                        volt a nőnél, a kihez csak hazugsága köti! Így és ott keresi hát a jóvátevés
                        módját!... Oh, milyen árulás, mily nyomorult egy szinlelés ez! Vége,
                        mindennek vége!...</p>
					<p>Ment, ment, ment. Hová? Merre? Meddig? Nem tudta. Csak ment és egyre ment...
                        Egész beleszédült már a nagy sietésbe. Öntudata mintha nem tudna vele
                        lépés tartani, el-elmaradozott. Ilyenkor nem gondolt semmire. Mintha sem
                        mögötte, sem előtte - nem lenne már semmi. Mintha önmaga is semmivé lett
                        volna: testetlen, futó árnyékává önmagának.</p>
					<p>Nem voltak gondolatai, nem voltak érzései. Pangott benne minden. Idegeinek,
                        agyának, szivének kétségbeesett akcziói után beállott a túlfeszültség
                        reakcziója: a teljes érzéketlenség.</p>
					<p>Egyszerre ismét maga előtt látta azt az óriási, fekete, mozgó tükörlapot,
                        mely azon gonosz éjszakán, Bizony Biri lakása előtt, úgy
                        lebilincselte...</p>
					<p>A Dunapartra került. A légszeszlámpákkal sűrün rakott partok közt álmos,
                        mély, lassú mormolással lüktetett tova az óriási folyam. Ma nem volt oly
                        haragos és lázas, mint akkor. Nem rázta hullámsörényét, nem nyögött és nem
                        jajgatott.</p>
					<p>A tavaszi áradás első rohama lezajlott. A Duna, a lázas galopp után,
                        fáradtan, magát megadottan nyujtózkodott a széles ágyban.</p>
					<p>Veron lefelé haladt a part mentén. Úgy tetszett neki, mintha lépést tartana a
                        folyam is vele, mintha a mozgó hullámszemek ő reá néznének, a mormoló
                        mélységek hozzá szólanának.</p>
					<p>Minél távolabb haladt, a Duna annál jobban elfoglalta. Egyik oldalán a nagy
                        világváros esti frivol lármája, kábító nyüzsgése, mely zaklatta, űzte s mely
                        elől menekült, más oldalról a Duna, a beszélő mélységek, a fel-felnyiló,
                        utána néző, elnyelő, nagy hullámszemek...</p>
					<p>A város úgy hatott rá, mint valami eltaszító kar, a folyam mint egy integető
                        hívás... A mint ment, ment, mindinkább közeledett a sötét folyam felé... míg
                        egyszerre csak ott találta magát a rakpart alsó lépcsőzete fölött.</p>
					<p>Megállott és átadta magát az igézetnek, a mely a folyó vízre sokáig néző
                        embert megragadja. Egy darabig semmire nem gondolt, semmit nem érzett; csak
                        nézett és egyre nézett... Aztán, hirtelen, mintha forgószél támadt volna
                        fejében, mindaz a rossz, keserű, sötét gondolat, a mi négy nap óta
                        megkínozta, mintegy körben kezdett keringeni agyában. Ebben a momentumban
                        egyszerre érezte mindazt, a mit négy nap óta egymásután átélt... A kínos
                        érzések e fölkavarodásában teljesen magánkívül állott a vízparton.</p>
					<p>Aztán ismét magához tért, de ebben az öntudatban nem ismert a magáéra. Mintha
                        kihült volna benne minden: jéghideggé vált egészen. Valami kemény, fagyos
                        elhatározás vette hatalmába egész mivoltját... Elkezdett a lépcsőn lefelé
                        haladni...</p>
					<p>Már csak két lépcsőfok volt hátra. Akkor megállott. Szél támadt s Veron
                        arczát megüté a nagy víztömeg hideg, nyers kipárolgása. Érzé a part mentén a
                        kikötött csónakok, bárkák közt megszorult víz nehéz, állott szagát, a
                        mélység iszapjának nedves lehelletét.</p>
					<p>Visszahökkent s úgy érzé, mintha valami visszafelé húzná. Azonban egy másik,
                        erősebb hatás ellenkező irányban, a folyam felé tolta. Átadta magát az
                        utóbbinak... Behunyta szemeit. Sötétség vette körül. Hallotta, mint loccsan
                        egyet-egyet lábai alatt a kőlépcsőhöz ütődött hullám... Most még alattam
                        hullámzik, gondolta magában... Aztán felsóhajtott: Isten irgalmazz!...</p>
					<p>Egy személyszállító gőzhajó haladt fölfelé a meder közepén. A hajó által
                        okozott hullámzás hosszú, magas vízbarázdákat hajtott a partok felé. A víz
                        felcsapott a lépcsőfokokra... Veron rémülten nyitotta föl szemét, mikor a
                        víz hideg loccsanását érezte lábain. Irtózat fogta el. Meleg, életteli, ifjú
                        testének minden porczikájában félelmet és undort érzett a sötét, rút
                        mélység, a hideg, szennyes iszap iránt... Mint valami tisztátalan, utálatos
                        dologtól, úgy hátrált meg a folyamtól s támolygó léptekkel haladt föl a
                        lépcsőn.</p>
				</div>
				<div type="chapter">
					<head>XXVIII.</head>
					<p>Valaki szemközt jött vele. Veron ki akart térni az alaknak, de ez rá
                        szólott:</p>
					<p>- Veron kisasszony!</p>
					<p>A Bizony Biri hangja volt: elcsodálkozott, megszeppent, fojtott hang. Veron
                        belefogódzott a leány karjába, hogy össze ne essék.</p>
					<p>- Vigyen el, vigyen el! rimánkodott neki...</p>
					<p>Nem messze kellett menniök. A helytől egy hajításnyira lakott Bizony Biri.
                        Karonfogva mentek. Veron fázott, fogai összeverődtek s a félelemláz, mely a
                        vízparton kitört rajta, csak akkor csillapult, mikor Bizony Biri szobájában,
                        egy karosszékben, magához térve, a fekete víztükör helyett a padlószőnyeg
                        rózsáit látta lábainál.</p>
					<p>Bizony Biri falhoz támasztott fejjel, összekulcsolt kezeit ölébe csüggesztve
                        állott Veron előtt s szomorúan nézett rá.</p>
					<p>- Néztem a vizet s szinte beleszédültem, szólt Veron s a mint végigsimítá
                        homlokát, érezte hogy feje forró, keze jéghideg.</p>
					<p>- Voltam én is úgy! - Biri hangja tompa, halk volt. - Én is néztem a Dunát -
                        sokszor, sokáig. Ha láttam: megijedtem tőle; ha behunytam a szemem: a
                        víz-zúgás riasztott vissza. Azért lakom itt a Dunaparton, hogy közel legyek
                        hozzá. Talán egyszer mégis megszokom és nem félek majd tőle.</p>
					<p>Hallgattak mindketten. A két boldogtalan megértette egymást. Szó nem fejezte
                        azt ki, a mit ők éreztek...</p>
					<p>A kis oválasztalon, melyen a lámpa égett, czigarett-dobozok, regény-füzetek,
                        keztyűk, s bonbonierek, hervadt mellbokréták közt egy csomó levélpapirt
                        pillantott meg Veron.</p>
					<p>Visszaeszmélt a levélre, a mi őt ma a folyam felé űzte. Gondolatai a levéllel
                        kezdtek foglalkozni. Hirtelen arra határozta magát, hogy válaszol
                        Kanutnak... Aztán nyomban mást gondolt. Nem. Elég lesz, ha levelét
                        egyszerűen visszaküldi. Az az ember megérti ezt... Majd meg ahhoz kötötte
                        magát, hogy az utolsó szó kimondásának joga őt - Veront - illeti. Föl kell
                        még egyszer egyenesednie megalázottságából s kimondani a szót, mely
                        visszautasít. Igen. Ezt fogja tenni. Ebben megnyugodott.</p>
					<p>Engedelmet kért Biritől, hogy levelet írhasson. Az irással hamar elkészült.
                        Kevés mondanivalója volt ahhoz az emberhez.</p>
					<p>Veron azt akarta, hogy még ma megkapja a levelet Kanut. Majd átadja egy
                        közszolgának - azzal, hogy ha a czímzettet nem találja otthon, akárhol van,
                        menjen utána és juttassa kezéhez.</p>
					<p>De a mint Veron menni készült, Biri nem bocsátá. Nem bízott Veronban. Elállta
                        az ajtót:</p>
					<p>- Ilyen felindultan nem engedhetem el...</p>
					<p>A Dunától féltette. Az jutott eszébe, hogy egyízben ő is kétszer járt a
                        Dunaparton - a vízbeugrás szándékával.</p>
					<p>Veront meghatotta, hogy ez a leány, a ki neki semmije, senkije, aggódik
                        miatta. De most olyan hangulat lepte meg, hogy ez a meghatottság nevetésben
                        nyilvánult. Kín volt ezt a nevetést hallani. A kétségbeesett lény
                        gúnykaczaja volt az önnönmaga felett... Hát senki sem félt engem, csak egy
                        ilyen leány!...</p>
					<p>- Ne tartson semmitől! Nem nézem a Dunát többé. Félek a víztől. Gyáva vagyok,
                        ha látom... Ne féltsen engem!</p>
					<p>Birit ez a nevetés legkevésbbé sem nyugtatta meg. Megfordította a kulcsot a
                        zárban.</p>
					<p>- Nem bocsátom semmi szín alatt el.</p>
					<p>Veron egész közel ment hozzá, vállára tette két kezét s a szeme közé
                        nevetett. Szép arczát eltorzította az erőszakos, görcsös kaczaj.</p>
					<p>- Mit akar? Hát nem érti?... Hozzám fogható gyáva nincs több. Akartam, de nem
                        tudok meghalni. Ha bele dobnának is a vízbe: úgy tennék, mint a kutya:
                        kiúsznám a partra. Gyáva, nyomorult vagyok... nyomorult, nyomorult...</p>
					<p>És átölelte Biri nyakát, arczát odaszorítá a bukott lány rizsporos képéhez s
                        kaczagása - zokogásban, könyekben végződött... Biri versenyt sírt a
                        vendégével.</p>
					<p>Veron, a mint magához tért, mintha szégyelte volna, hogy ennyire ellágyult,
                        visszaerőszakolta magát az iménti hangulatba és ismét nevetett:</p>
					<p>- Elhiszi már, hogy elég gyáva vagyok - ahhoz, hogy ne kelljen miattam
                        aggódni.</p>
					<p>Biri azonban még mindig nem volt eléggé megnyugtatva.</p>
					<p>- Féltem önt. Ne menjen.</p>
					<p>- Jó. Ha félt, hát menjünk együtt!</p>
					<p>Biri kapott az indítványon, de hirtelen meggondolta magát.</p>
					<p>- Még sokan járnak künn az utczán. Ártani fog önnek, ha velem látják
                        együtt.</p>
					<p>Veron ideges, bántó nevetése volt ismét a válasz ez új aggodalomra. Majdnem
                        azt mondotta, hogy az ő dolga rosszabb már nem lehet. Dühös dacz szállta meg
                        az iránt a világ iránt, melynek megitélésétől féltette őt e leány. Ez a
                        felindulás abban nyilatkozott, hogy bizalmasává akarta tenni e
                        világleányát.</p>
					<p>- Akarja, hogy barátnéja legyek? Itt a kezem... Öleljük meg egymást... És
                        most gyere velem. Add ide a karod!...</p>
					<p>Veron erőszakkal vitte Birit magával.</p>
					<p>Az utczasarkon ott találták a szolgát, a ki Biri megbizatásait szokta volt
                        átvenni. Veron átadta neki a levelet és egy összeg pénzt, mely a szolga
                        készségét odáig fokozta, hogy szaladva indult küldetése czélja felé.</p>
					<p>Biri ekkor vissza akart térni, de Veron karon fogva vitte a lányt
                        utczáról-utczára a belváros felé.</p>
					<p>A siető két nő után sokan visszanéztek. A váczi-utczán lépten-nyomon
                        olyanokkal találkoztak, a kik Birit vagy személyesen, vagy hirből ismerték.
                        Biri egy világért sem mert volna senkire ránézni. Halálos félelem fogta el,
                        ha egy olyan alakot látott közeledni, a kinek joga volt őt megszólítani,
                        vagy utána menni. Veron senkit, semmit nem látott. Szemtelenül konfidens
                        tekintetek furódtak képébe, triviális megjegyzések repültek utána, az éjjeli
                        Budapest szemérmetlen provokálása kisértette minden lépten-nyomon... De ő
                        abból se látott, se hallott. Ugy járt az aszfalton, mint az alvajáró a
                        háztetőn: veszélyek közt, a mikről nem tudott.</p>
					<p>- Menjünk haza! - rimánkodott Biri minden pillanatban, Veront a népes
                        utczákról a néptelen sikátorokra akarva vinni magával, hogy kikerüljék az
                        éjjeli Budapest tolakodó szemtelenkedésit.</p>
					<p>- Haza? Hol van az? Nekem nincs...</p>
					<p>És Veron hurczolta Birit tovább, tovább... Végre kiálltak mind a ketten az
                        eszeveszett rohanásban. Veron érezte, hogy erejével együtt a fejében,
                        szivében tomboló láz is elhagyja. Mint a haláltól, úgy megijedt attól, hogy
                        bekövetkezik a pillanat, mikor önmagát, helyzetét, lehiggadt eszmélettel,
                        hideg fővel fogja tekinteni ismét.</p>
					<p>Megállott és ezt kérdezte társától:</p>
					<p>- Mondd csak! Vannak-e néha oly perczeid, mikor azt kivánod, hogy bár
                        megőrülnél?</p>
					<p>- Vannak.</p>
					<p>- Mit szoktál tenni az ily gonosz pillanatok alatt?</p>
					<p>Biri habozott. Szégyelt egész őszintén felelni. De végre színt vallott.</p>
					<p>- Iszom. Az ital elkábít. Nem mindig, de legtöbbször. Az olyan teremtés, a
                        milyen én vagyok máskép nem tud felejteni.</p>
					<p>Egy elsőrendű szálló volt nem messze tőlük. Veron odaindult.</p>
					<p>- Gyere! Taníts meg, hogy megy az?</p>
					<p>Biri nem akart bemenni. Minél inkább elvesztette a fejét Veron, kisérő társa
                        annál aggódóbb lett. A leány nem annyira az ő korlátolt, szűkös eszével,
                        mint inkább rokonszenvő szive ösztönével kezdte megérteni, hogy mi történik
                        Veronnal... Magán kívül van - gondolta magában - s ha magához tér,
                        megátkozza ezt az órát s nem fog többé soha reám nézni, reám, a kinek
                        szégyene, gyalázata ez átkozott estétől rátapad az ő hirére. A világ szeme
                        előtt, órákon át hurczolom őt magammal - a sárban, az utczán, a melyben és a
                        mely után élek... És a jószívü, rossz leány keserű szemrehányást tett
                        magának ezért.</p>
					<p>Nem akart a szállóba menni, de aztán arra gondolt, hogy jobb mégis, ha zárt
                        falak közt van együtt Veronnal, mintha az utczán folytatják e feltünő
                        szaladgálást. Engedett hát. Bementek egy külön szobába. Vacsorát és bort
                        hozattak.</p>
					<p>Biri, hogy elfoglalja magát, s hogy Veron túlizgatott figyelmét valami
                        megnyugtató, prózai dologra ráterelje: kétségbeesett elszántsággal fogott az
                        evéshez. Veron is vett tányérjába valamit, de a nélkül, hogy érintené,
                        otthagyta.</p>
					<p>Az asztal közepén, ezüst vederben, jég közé dugva, egy üveg pezsgő van. Veron
                        mozdulatlan szemei az üvegre tapadtak... Ez hát az, a mitől az emlékezés -
                        feled, a lélek - elbódul, a fájdalom - enyhül.</p>
					<p>A szomszéd teremben czigánybanda muzsikált. A tánczzenének egy-egy rohanó
                        üteme áttört a közfalon. A folyóson, az ajtó előtt siető léptek, közeledő,
                        távozó vendégek lármája hallatszott s úgy tetszett, mintha minden erre járó
                        ebbe a szobába akarna bejönni és csak a küszöbön határozná magát másra. A
                        szálló harangja koronkint megkondult.</p>
					<p>Veront ez az éles, erős kongás meg-megremegtette. Mint a kit mély álomból
                        ráznak föl, úgy hatott rá ez az intő érczhang. Utóbb már szinte testi
                        fájdalmat érzett, mikor a harang bezúgta a szállót.</p>
					<p>Fölvette poharát s oda nyujtá némán Birinek. A leány, magáról itélve, azt
                        hitte, hogy attól, a kinek a szive fáj, kegyetlenség volna egy pohár pezsgőt
                        megtagadni. Nem is szólította a kiszolgáló pinczért, maga nyitotta föl
                        szakértő kezekkel a flaskót s töltött mindkettőjüknek.</p>
					<p>A könnyű, sárgás, csillogó nedv fehéren habzott a magas, vékony poharakban.
                        Biri, jó példa okáért félig behunyt szemekkel - hosszan, lassan, szürcsölte
                        az italt s nem vette el szájától, a míg volt a pohárban.</p>
					<p>Aztán, a szénsav kellemes csípésétől nedvessé vált szemekkel nézett rá
                        Veronra, s hogy mondjon valamit, elkezdte dicsérni a megizlelt pezsgőt.</p>
					<p>- Pompás. Kóstolja csak.</p>
					<p>Nem merte Veront tegezni. Érezte, hogy ők nem egymáshoz valók, hogy Veron
                        csak leszédült ő hozzá.</p>
					<p>Veron fölvette poharát, de alig érinti ajkaival az italt: a csipős
                        jéghidegségtől egyszerre megrázkódott, arcza végtelen undort fejezett ki,
                        erkölcsi és fizikai undort minden iránt, a mi benne és körülötte van...
                        Letette a poharat. Sápadtan, megdöbbentő nyugalommal, de egész alakjában
                        remegve, fölkelt a székéről:</p>
					<p>- Bocsásson meg. Én hazamegyek.</p>
				</div>
				<div type="chapter">
					<head>XXIX.</head>
					<p>Gridi Biás Máté zárt ajtók mögött értekezett azzal az emberrel, a kit
                        Fülöpnek úgy mutatott be, mint házi «kopó»-ját. Az iroda tudta, hogy mikor a
                        főnök a kopójával együvé zárkózik, valami erős dolog van készülőfélben:
                        valami nyilt vagy valami titkos akcziója indul meg a háznak.</p>
					<p>Ha a kopó az értekezés után a főnöktől az irodaszobákon keresztül távozott -
                        egy barátságos szóra és egy kézfogásra megállva a helyettes, a főkönyvelő és
                        a pénztáros osztályában: akkor gyanítani lehetett, hogy a ház nyilt mezőn
                        készül fölvenni a harczot valamelyik rivális nagy czéggel. Ilyenkor a kopó
                        nyilt arczú, derék bajtársként vonul végig az irodán, mint a ki a biztosra
                        vett csata előtt kezet akar még egyszer fogni a hozzátartozókkal, mintegy
                        tudatva velük, hogy ő is velük van s számíthatnak reá.</p>
					<p>Ha pedig a kopó a hátsó ajtón, a folyosón keresztül távozott el a ház
                        fejétől: akkor mérget lehetett rá venni, hogy megint valami csinos akna fog
                        felrobbanni valahol, a ház valamely ellensége alatt.</p>
					<p>Ma nem az iroda felé távozott a kopó. Szemébe húzva fényes czilinderét, halk,
                        gyors, léptekkel surrant le a hátsó lépcsőn. Ragyogó, patkányszemei
                        megátalkodottan le, a földre néztek; beharapott alsó ajkai konok, erőszakos
                        gondolkozásra mutattak... A kapuban egy perczre megállt és felhúzta széles
                        vállait... A mit most tettem - gondolta magában - az vagy koloszális
                        ostobaság, vagy az okosság egy ritka remeke volt. Annyi bizonyos, hogy
                        rendkívüli dolgot cselekedtem...</p>
					<p>A kopó jól spekulált. A hatás, a mit hátrahagyott, valami rendkívüli volt.
                        Legelőször is abban nyilvánult, hogy Gridi Biás, a mint egyedül maradt,
                        ráfordította a kulcsot arra az ajtóra, melyen át lányai bejöhettek
                        hozzá.</p>
					<p>Aztán megnyomta az irodába szóló villanyos-csengetyüt s elősiető
                        helyettesének rövidesen tudtára adta, hogy senkinek sincs itthon... Akkor
                        fölnyitotta mind a két ablakot s az egyikhez odaállva, egymásután többször
                        nagyot s mélyet lélegzett be a beáramló friss légből.</p>
					<p>Mert egy kissé fönnakadt a lélegzése az imént. A mint a kopó kitette lábát: a
                        milliomos olyast érzett, mintha a levegő megvastagodott, a torka pedig
                        megszűkült volna. A vérmes öreg ember mellét nyomta a zárt levegő. Megfult
                        volna, ha ablakot nem nyit.</p>
					<p>A nyitott ablaknál lassan lecsillapult. Csak széles, alsó ajka reszketett még
                        mindig.</p>
					<p>A bezárt ajtón valaki kopogott. Biás hallotta, de nem szólt.</p>
					<p>- Papa! Szabad?</p>
					<p>A bekérezkedő hang a kisebbik lányé volt.</p>
					<p>- Nem lehet. El vagyok foglalva.</p>
					<p>És, hogy ne hazudjék, fölnyitotta a kézi pénztárt, kivett egy csomó
                        bankjegyet s a zsebébe tette. Igen - gondolta e közben - nincs hátra más,
                        mint nyomban elutazni. Véget kell vetni egyszerre mindennek. Ha el nem
                        utazunk: nem akadályozhatom meg, hogy ide ne jöjjön. És támadna köztünk egy
                        kínos jelenet. A szemébe kellene mondanom, hogy kompromittált ember és én
                        egy ilyen egyénnek, még ha miniszter is, nem adom a leányom. Egy
                        kompromittált miniszter olyan, mint a hamis bankó: előbb-utóbb rájönnek,
                        hogy nem igazi érték s kívülteszik a forgalmon. Hogy mondjam én ezt meg az ő
                        szemébe! De kettőnk között a dolog csak eldőlne valahogy. Mi lenne azonban
                        ezzel a gyerekkel? Azért, hogy Kanut kompromittált ember, nem fogja őt
                        kevésbbé szeretni. A szerelmes nő szivével itél... És a dolognak az a bibije
                        van, hogy én magam bolondítottam Kanutba ezt a leányt. Hogyan fogom vele
                        most elhitetni, hogy ez az ember nem az, a minek mondottam! És ha megadja
                        is magát: hogyan tudom én azt megakadályozni, hogy ne halljon Kanutról, ne
                        lássa őt viszont s ne szenvedjen miatta...</p>
					<p>Nem. Nincs itt más, mint eltünni Budapestről. Régen igérem már a
                        gyermekeknek, hogy egy körutamra őket is elviszem. Azt mondom nekik, hogy
                        üzleti dologban kell gyorsan útra kelni. Felkapom őket és vissza se hozom
                        egy félesztendőn belül. Utközben aztán elmondom Hajnalnak, hogy miért
                        utazunk. Lesz sírás, kesergés, de útközben az ilyesmi simábban folyik le,
                        mint ha itthon tör ki. Ha aztán a gyűrűt leadja ujjáról: a többi az idő és
                        az élet dolga. A családunkbeli nők nem halnak bele a szerelmi búba! Mire
                        visszatérünk: akkorra itthon is elfeledik a dolgot...</p>
					<p>Már készült kiadni a rendelkezést az útrakészüléshez, mikor az a föltevés
                        hökkentette vissza, hogy - hátha a kopó ez egyszer csalódott! Az öreg örmény
                        sötét ábrázata elsárgult az ijedtségtől, hogy hátha egy gonosz
                        mendemondának ült fel! Megrémült, hogy olyat talál tenni, a mit aztán
                        megbánhatna.</p>
					<p>Hogy is lehettem én ennyire hirtelen! Korholta önmagát. Egész életem
                        számításból, kétkedésből s megfontolásból állott és most egyszerre
                        elvesztem a fejem.</p>
					<p>Biás csöngetett, előrendelte kocsiját s Erlinghez hajtatott... A két bankház,
                        mint két barátságos hatalom élt egymás mellett a budapesti piaczon. Nemcsak
                        nem zavarták egymás kalkulusait, de sőt, ha szükség volt rá, a nehezebb
                        órákban szivesen állott egyik czég a másik mögé - tartaléknak.</p>
					<p>Biás elhatározta, hogy a kopótól nyert megdöbbentő értesítésre nézve az
                        Erling-ház budapesti fejétől kér informácziót. Nem kivánhatja ugyan tőle egy
                        üzleti titok nyilt elárulását, de erre szükség nincs is. Úgy teszi föl a
                        kérdést, hogy Erling feleletet adhat rá - a nélkül, hogy a ház titkát
                        érintené.</p>
					<p>Otthon találta a fiatal Erlinget. Biás, az üdvözlés után, kivette s megnézte
                        óráját s így szólott:</p>
					<p>- Háromnegyed óra mulva a bécsi vonat indul. Lehet, hogy el fogok e vonattal
                        utazni. Én és leányaim. Ez attól függ, hogy mily feleletet adsz te a
                        kérdésre, mit hozzád intézek. Ebből láthatod, hogy sietős a dolgom. Ezért le
                        sem ülök.</p>
					<p>Erling látta Biásnak a rendesnél is sötétebb arczából, hogy nagyon komoly ügy
                        hozta ide hozzá. A mint leányait említette Biás, gyanítani kezdte, hogy
                        merről fú a szél; hidegvére daczára sem titkolhatta el, hogy a
                        legkellemetlenebb érzések közt néz elébe annak.</p>
					<p>Biás erősen a szeme közé nézett üzletbarátjának.</p>
					<p>- Gondold, hogy a kérdést a Biás-ház intézi életbevágó üzleti dologban az
                        Erlingek házához. Ahányszor ilyen kérdést intézett a két ház egymáshoz: a
                        felelet őszinteségéhez soha sem fért kétség. Így lesz, úgy-e, most is?</p>
					<p>Erling némán meghajtotta magát. Biás ismét azt érezte, a mit odahaza, mikor
                        az ablakszárnyakat sietve fölszakította. A levegő ismét vastag és nehéz
                        lett. Sietni kellett a kérdéssel, mert úgy érezte, mintha ez lenne az, a mi
                        a torkát fojtogatja.</p>
					<p>- Nos, hát a Biás-ház azt kérdezi az Erling-háztól, hogy üzleti tapasztalatai
                        alapján minő véleménynyel van Bacsó Kanut üzleti hiteléről,
                        megbízhatóságáról?</p>
					<p>Erling tudta, hova czéloz az üzleti informáczió alakjába öltöztetett kérdés.
                        Érezte, hogy a felelet alul kibújni nem szabad.</p>
					<p>Megadta a feleletet, csakhogy kérdés alakban.</p>
					<p>- Miért nem kérdezted ezt tőlem korábban?</p>
					<p>Biás megértette. Tehát csakugyan! A kopó nem csalódott... A milliomos kivette
                        zsebkendőjét s megtörölte izzadó homlokát. A bizonyosság, a melyet keresett
                        s a mit most megtalált, jobban hatott rá, mintsem gondolta. Le kellett
                        ülnie... De mikor észrevette, hogy barátja úgy néz rá, mint egy gyámoltalan
                        kárvallottra: megemberelte magát s igyekezett nyugton maradni.</p>
					<p>- Még most se késő a rosszat megtudni. A míg a dolgon változtatni lehet:
                        addig mindig elég korán van.</p>
					<p>Aztán megint erőt vett rajta a lesújtott ember gyöngesége. Maga elé nézve
                        melancholikusan csóválgatta fejét:</p>
					<p>- Így megcsalódni! És ilyen emberben! Hát kiben lehessen bízni akkor?... Eh!
                        Semmi közünk többé egymáshoz. Én tiszta értéket adok és csak tisztát fogadok
                        el. A mi hamis: azon túl kell adni.</p>
					<p>És mint a ki már félig rendbe hozott egy kétséges műveletet, megkönnyebbülten
                        állott fel. Erling bizalmasan karon fogta vendégét:</p>
					<p>- Most már megmondhatom, hogy az irántad való tekintet tartóztatta vissza
                        házunkat a megtorlástól. Bátyám fel van ingerülve. Engem is nagyon bánt ez
                        a perfidia. Drágán megfizettetni magát és nem szolgálni meg érte! Ez bizony
                        nem szép üzleti eljárás. Bátyám csak alig volt visszatartható, hogy ki ne
                        szolgáltassa őt az ellenzéki sajtónak, mely, egy véletlenül ejtett szó után,
                        már sejtett valamit s bizonyíték után nyomoz napok óta. Én eddig
                        megakadályoztam a hirlapi botrányt. Ezzel neked, házadnak tartoztam.
                        Azonban, ha csakugyan megváltozik Bacsónak hozzád való viszonya: úgy vége
                        minden kiméletnek.</p>
					<p>Biás egy pillanatig valami szánalomfélét érzett az iránt az ember iránt, a
                        kinek oly nagy szerepet szánt háza, családja jövőjében; de mikor arra
                        gondolt, hogy e kompromittált ember bukása mennyire ártott volna háza
                        hírnevének, ha ki nem derül idejében a titok: szánalma a csalódott és a
                        bajból csak alig menekült önzés bosszus izgatottságába ment át. Azonban
                        mégis így szólott Erlinghez:</p>
					<p>- Köszönöm: hogy miattam kiméltétek eddig. Én nem állok többé utatokban.
                        Tegyetek vele tetszésetek szerint. De egy szóm van még hozzátok. Ezen ember
                        apja egykor barátom volt. A fia iránt is jó szívvel voltam mindig. Daczára,
                        hogy csalódtam benne: nem nézhetem sorsát közönyösen. Azért arra kérlek,
                        hogy - ha csak az elfogadott s meg nem szolgált összeg miatt akartok neki
                        ártalmára lenni, úgy én hajlandó lennék...</p>
					<p>Erling fejét rázta:</p>
					<p>- Nem, nem az itt a fő. Egy milliót vesztettünk a fölmondott vállalaton. A
                        kormány eltekintett minden méltányossági szemponttól. Pedig a szerződés a
                        kiegyezést föltétlenül nem zárta ki. Csak jóakaratú magyarázat kellett volna
                        hozzá, de erről szó sem volt. A kauczió-kérdésben, mondhatni ellenséges
                        ridegséget kellett tapasztalnunk. Azt kell hinnünk, hogy szivesen láttak
                        volna tönkre menni bennünket. - Nos - hát mi meg akarjuk mutatni, hogy a
                        kölcsönt vissza tudjuk fizetni. Ha ütni kell: nekünk is van módunk az
                        ütésre. Ők nem kegyelmeztek: mi sem irgalmazunk.</p>
					<p>Biás, ki tapasztalásból ismerte a pénzháború kegyetlenségeit: megértette,
                        hogy az Erling-ház egy olyan elkeserített, végsőre elszánt ellenség, a
                        melynek rohamát sem ő, sem más vissza nem tarthatja. Nem szólt tovább a
                        dologról. Vette kalapját és búcsúzott Erlingtől.</p>
					<p>A mint hazaért: levelet írt Kanutnak és azzal az utasítással adta át az
                        irodafőnöknek, hogy csak akkor juttassa a czímzett kezéhez, mikor ő és
                        leányai már útban vannak Páris felé.</p>
					<p>Azzal bement a lányokhoz, fölriasztva, megörvendeztetve és meg is zavarva
                        őket a váratlan utazás hirével.</p>
				</div>
				<div type="chapter">
					<head>XXX.</head>
					<p>Exczellencziás Uram!</p>
					<p>Soha nem hittem volna, hogy azt fogom tenni, a mire a viszonyok
                        Exczellencziáddal szemközt rá kényszerítenek. Fáj, midőn föl kell szólítanom
                        Önt, hogy egymásnak adott szavunkat kölcsönösen vegyük vissza. E fölszólítás
                        magyarázatát, kérem Uram, engedje el. Én sokkal egyszerűbb ember vagyok,
                        semhogy a finom körülirások mesterségét érteném. De különben is - midőn
                        felmondottnak tekintem a köztünk levő viszonyt: ezzel megszünt a jogom
                        ahhoz is, hogy Exczellencziád tetteit mérlegeljem s azok fölött itéletet
                        mondjak. Azonban a következtetést azokból magamra nézve levonom s
                        visszaveszem elhatározásom szabadságát - leányom kezére nézve.</p>
					<p>Midőn Exczellencziád viszonyunk e kényszerű megváltoztatásáról értesül:
                        leányaimmal együtt már útban vagyok. Eltávozunk, hogy feledjünk és
                        feledtessünk. Leányom ma még nem tudja, hogy miért viszem őt messze innen. A
                        pillanat most nem alkalmas arra, hogy előtte a helyzetet őszintén föltárjam.
                        Előbb el kell őt arra készítenem. Ez az oka, hogy a jegygyűrűt ez alkalommal
                        még vissza nem küldhetem.</p>
					<p>Kivánom, hogy Exczellencziád könnyebben viselje el a dolgok változását, mint
                        a milyennel viseli azt</p>
					<p>az öreg gridi Biás Máté. </p>
					<p>Kanut, a mint a végére ért e levélnek, semmit sem értett abból - csak azt,
                        hogy meg van szégyenítve, hogy meg van alázva. Magyarázat nélkül
                        visszaadták szavát s mint valami pestises betegtől menekülnek előle.</p>
					<p>Napok óta emészti testét-lelkét a tépelődés, hogy mint bontakozzék ki a kétes
                        helyzetből, melybe a becsületes ember s a lovagias férfiú önérzetének
                        rovására, egyre jobban belebonyolódott. Ujján Hajnalka jegygyűrűjével,
                        szivében egy diadalmas szenvedély lángoló emlékeivel: ott állt ez az
                        energia híjjával levő, hamleti jellem a két leány között, egyikhez a
                        társadalmi konveniencziák s egy csomó, erős érdek szála, másikhoz szivének
                        ösztönei s a kötelesség által oda csatoltan. Ez épp oly kínos, mint kislelkű
                        belső küzdésnek, ime, egyszerre vége szakadt. A konveniencziák, az érdekek
                        szálait Biás keze szétszakítá. Öreg barátja visszaadta teljes szabadságát,
                        de azzal egyben meg is alázta őt. - Adott szavát mintegy lábaihoz dobta. A
                        levél hangja nem hagyott fönn kétséget Kanutban az iránt, hogy Biás nem
                        tartja többé méltónak leánya kezére.</p>
					<p>Kanut az így visszanyert cselekvési szabadságnak nem tudhatott örülni. A
                        társadalmi ember öntudatára arczulcsapásként hatott ez a sértő
                        visszautasítás. A megszabadulás ily formája mélyen sérté hiúságát. A
                        ténynyel magával meg volt elégedve, de a forma fellázította őt... Kiadni és
                        így kiadni ő rajta, a miniszteren, egy Bacsó Kanuton!...</p>
					<p>Felindulástól sápadtan ül kocsijába, hogy Biáshoz hajtasson és megtudja, hová
                        utaztak? Írni akart Biásnak s magyarázatot kérni tőle... Csak mikor a
                        Biás-ház előtt megállott a fogat: akkor gondolt arra, hogy ha kérdezősködik
                        a háziaknál, nevetséges helyzetbe fog jutni... Egy vőlegény, a ki nem tudja,
                        hogy jegyese hová utazott el!... Kérdezősködni: annyi lenne, mint a ház
                        alárendeltje előtt bevallani, hogy faképnél hagyták. Ha a szeme közé nem is
                        nevetnének, a háta mögött kikaczagnák.</p>
					<p>Nem szállt ki a kocsiból. Elhajtatott a klubba. Az önérzetét folyton zaklató
                        «miért»-et, e kínos, emésztő kérdést, el akarta némítani a klubbélet
                        zajával. Azonban egy rosszul eltöltött másfél óra után kénytelen volt
                        tapasztalni, hogy a kör megszokott szórakozásai rá nézve ma nem léteznek.
                        Nemcsak lecsillapulni nem tudott, de sőt izgatottsága folyton növekedett -
                        attól a föltevéstől, hogy ezek az emberek, a kikkel kezet fog, s a kikkel
                        szóba áll, tudják már a dolgot. Minden suttogva ejtett szót, mit háta mögött
                        mondott ki valaki, magára vonatkoztatott. Minden mosolyban, a melynek okát
                        nem tudta, gúnyt láttatott vele a fölizgult képzelődés.</p>
					<p>Nem birta tovább kiállni. Ott hagyta a klubbot s kihajtatott a városligetbe.
                        A fő-kocsiuton ismerős fogatokat látott, a mint gazdáikra várakoztak. Kanut
                        nem szeretett volna, mostani hangulatában, társaságbeliekkel
                        összetalálkozni. Fogatát ott állíttatta meg, hol a liget legelhagyottabb
                        volt. Neki indult egy szűk gyalogútnak, mely a liget legcsöndesebb zugába
                        vezetett. Az ösvény torkolatánál egy nyitott kocsi álldogált, ülésén egy
                        levetett női felöltővel, melyet a gazdája melegnek talált a ligeti sétához.
                        A mint Kanut elhaladt a kocsi mellett: a heliotrop czukorédes illata
                        szállott felé a felöltőből. Mintha ismerős lett volna ez az illat
                        előtte!</p>
					<p>Minél inkább szűkült Kanut előtt az ösvény, mentül messzebb maradt mögötte a
                        liget látogatott részének lármája: annál jobban önmagába mélyedt. Most már
                        nyugodtabban gondolt helyzetére. A seb, a mit önérzetén ejtett Gridi Biás
                        levele, sajgott ugyan még, de, mint a testi sebesüléseknél is meg szokott
                        történni, nem találta azt olyan súlyosnak, mint első pillanatban. No bizony!
                        Hány tisztességes férfival történt már hasonló. Egy szeszély, egy besúgás,
                        egy félreértés hányszor vetett már véget hasonló viszonynak. A visszaküldött
                        gyűrű dramolettje, mondhatni állandó műsordarab a társasági szinpadon. Jár
                        ugyan vele mindig egy kis eclat, de hiszen ez minden olyannal együtt jár, a
                        mi összeütközést jelent a konvencziókkal. Ilyen czímen lenni a nap hőse:
                        senki számára, bizony nem mulatság, de mindig az embertől függ, hogy nagy
                        dolognak veszi-e, vagy olyannak, a min egy kis filozófiával túlteheti
                        magát.</p>
					<p>Aztán, végre is, a fődolog az, hogy vége van egy nem őszinte, kétértelmű
                        helyzetnek, a mibe, mondhatni, akaratán kívül sodorták a viszonyok. Lehet,
                        hogy Gridi Biás éles szeme fölfedezett valamit, ember-ismerete talán
                        rávezette, hogy ő, Kanut, egy titkolt indulat által lekötötten - nem tudja,
                        nem tudhatja érzéseivel megközelíteni, körülvenni a leányt, kinek a gyűrűjét
                        az újján viseli. Lehet, hogy Biás mindent kitalált és mint a gyors
                        elhatározások, a tettek embere - sietett mindnyájukat megszabadítani a hamis
                        irányban s aggasztóan fejlődő helyzetből.</p>
					<p>És Kanut, a kire pár órával ezelőtt úgy hatott a Gridi Biás levele, mint egy
                        arczulcsapás - rámérve büszkeségére, most szinte hálás elismeréssel gondolt
                        az emberre, a kinek kezéből visszanyerte szabadságát.</p>
					<p>Érzéseinek ez a fordulata őt magát is meglepte és bántotta is egyszerre...
                        Hát ily állhatatlan, önérzetlen teremtés vagyok én! Így szólott magához...
                        Abban a mi az imént föllázított, most örömmel megnyugszom. Hisz ez nemcsak
                        következetlenség, de férfiatlanság és gyöngeség is egyben! Hát ilyen vagyok
                        én? Ez hát az én karakterem? Mindig ilyen voltam, vagy most lettem csak
                        ilyenné?... A visszás helyzet, a kénytelen képmutatás, e hozzám méltatlan,
                        alávaló játék: ezek miatt jutottam önmagammal ily meghasonlásba... Így
                        nyugtatta meg magát és azt gondolta hozzá, hogy jobbik énjét újra
                        feltalálja, a mint ismét arra tér, a merre szive, lelke érzései viszik.</p>
					<p>Veronra gondolt s a kötelességre, a mi őt e nőhöz köti. Szenvedélyes
                        megindulás fogta el a gondolatra, hogy átadhatja magát e kötelességnek, a
                        mely rá nézve nem egyéb, mint birtokbavétele a sóvárgott boldogság teljes
                        gyönyörének... Fölkeresi az imádott, drága nőt és azt mondja neki...</p>
					<p>Kanut gondolatmenete itt beleütközött annak a helyzetnek az átértésébe, a
                        mibe, mint visszautasított jegyes jutott - a nővel szemközt, a kinek a
                        visszautasított kezet föl akarta ajánlani. Hisz ez annyi, mint megalázni a
                        nőt, a kinek büszke szemérmét a bűnszerző alkalom izgalmában már
                        összetörte. Most, ha őszintén lép elébe, azt kell majd neki mondani:
                        Visszatértem hozzád, mert ki vagyok dobva onnan, a hova tőled mentem
                        akkor!... Igen, ezt kell mondania. Saját megaláztatását, szégyenét kell
                        odakinálni: mert az ajtó elé tett vőlegény megtért szerelme megalázza azt,
                        a ki nyújtja és azt is, a ki elfogadja.</p>
					<p>Kanut el volt keseredve. Átkozta önmagát, hogy gyöngesége által oly helyzetbe
                        sodortatta magát, melyből emelt fővel ki nem szabadulhat, csak megalázkodva,
                        nyomorultan megalázkodva és éppen az előtt, a kinek szemében úgy akar
                        feltünni, mint egy férfi, a ki szerelméhez és magához méltóan teljesíti nagy
                        kötelességét.</p>
					<p>A mint ez emésztő tépelődések közt elért az ösvény fordulójához, a ritkuló
                        bokrok közt a túloldalról egy pad fehérlett át. A magános pihenő felé
                        kanyarodott. A séta izgatta. Azt hitte, hamarább összeszedi magát, ha
                        nyugton vesztegel e csöndes pihenőn.</p>
					<p>Mikor közel ért a padhoz, akkor látta, hogy azon egy vérpiros napernyő és egy
                        füzet hever. A forduló más oldalán könnyű, andalgó lépések alatt
                        horzsolódott az ösvény homokja s a fák gyér csoportján egy közeledő piros
                        szoknya tűzként villogott át. Kanut látva, hogy a pihenő már okkupálva van,
                        megfordult, hogy a merre jött, arra térjen vissza. De akkor már a piros
                        toilette előbukkant a fordulónál s egy vidám, friss hang kiáltott a
                        miniszternek:</p>
					<p>- Kegyelmes uram! Halt!</p>
					<p>Kanut megfordult és Szenczy Flórát látta maga előtt pipacsszinű, pompás
                        tavasziban, legbájosabb mosolyával és egy vékony füzettel kicsi, keztyűs
                        jobbjában.</p>
					<p>Kanut, bár nem szivesen vette, hogy föltartóztatták, megfordult és
                        csatlakozott a népszinház divájához, egészen elkábítva a pipacs-toilette
                        lángoló szinétől és a heliotrop-illattól, mely a leányt körülözönlötte.</p>
					<p>A szép leány pajkosan nevetett nagy földije szeme közé.</p>
					<p>- Bocsásson meg, kegyelmes úr, ha talán országos gondok között
                        háborgattam...</p>
					<p>Kanut úgy tett, mintha nevetne.</p>
					<p>- Oh, legkevésbbé. A magam gondját hoztam ki sétálni. Az országos otthon
                        maradt.</p>
					<p>- Nem úgy, mint nálam. Én kihoztam a hivatalos gondomat. Nézze. Szerepet
                        tanulok. Odahaza nem ment a dolog. Kijöttem ide és nem is bántam meg. Ez a
                        csöndes zug pompás tanulóhely.</p>
					<p>Kanut mutatta, mintha érdekelné a díva szerepe. Megkérdezte, mire készül? Az
                        énekesnő hálásan fogadta az érdeklődést. Megmutatta szerepkönyvét s
                        magyarázni kezdte, hogy mit tart e szerepéről, mit vár tőle, mi érdekes a
                        szövegben és minők az énekrészek.</p>
					<p>- Van egy szólam, egy kedves bohó dal, turbékolás a refrainje. Ez a gyöngye
                        az egésznek.</p>
					<p>És a mint egymás mellett haladtak, az énekesnő ideges, eleven kis arczát
                        félig a miniszter felé fordította s a szerelmes-szöveg hangjához
                        alkalmazkodott, epedő, csábos mimikával, félhangon kezdte a dalt énekelni -
                        a turbékoló refrainnél kecsesen, hamisan nyujtogatva szép gömbölyű, fehér
                        galambnyakát.</p>
					<p>- Igazán kedves, nagyon kedves dalocska! - bókolt Kanut, mikor a díva már
                        harmadszor turbékolt... Szeretett volna már szabadulni Flórától. Nem úgy
                        volt hangolva, hogy élvezetet találjon e szinpadi gerle turbékolásában.</p>
					<p>Azonban a díva, elkapatva híres földijének dicsérete által, neki buzdult
                        egyszerre és nemcsak a turbékoló szólót dudorászta el, hanem a többit is.
                        Kanutnak végig kellett hallgatni az egész operettet. A bosszúság, a düh majd
                        megette és még hozzá bókolnia és mosolyogni kellett.</p>
					<p>Szerencséjére - esteledni kezdett. A bokrok között megmozdult a hűs, alkonyi
                        levegő s hideg áramlatok járták be a sötétedő gyalogösvényt. Kanut ismerte
                        az énekesnők specziális gyöngéjét: a meghüléstől való túlzott aggodalmat.
                        Erre spekulált, a mikor így szólott:</p>
					<p>- Hüvösödik. És maga gyermekem, nagyon könnyen öltözött az esti sétához.</p>
					<p>Flóra - látva, hogy lehellete meglátszik a levegőben, megszeppent, kiesett a
                        kaczér, tetszelgő szerepből s a dúdolással egyszerre fölhagyott.</p>
					<p>- Igaza van, kegyelmes úr. Köszönöm, hogy figyelmeztet. A felöltőm a kocsiban
                        van.</p>
					<p>És összekapkodva holmiját, kocsijához kisértette magát. Kanut, a mint a
                        felöltőt ráadta s fölsegíté az ülésre, nem fogadta el a mosolygó száj
                        csábos unszolását, nem ült fel a díva mellé. A szép szirén egyedül ment haza
                        - ingerülten, hogy kaczérsága nem fog e halvérű miniszteren.</p>
					<p>Kanut pedig, - elküldve kocsiját, tovább folytatta a magános barangolást s
                        csak mikor már a fák körvonalai sötéten mosódtak bele az est sűrű árnyékába:
                        akkor indult gyalog vissza a városba.</p>
					<p>Mint valami sértő, gúnyolódó kihivás, úgy csengett még most is a fülébe
                        Szenczy Flóra turbékoló dala. Meggyűlölte a szinésznőt ezért a daláért.
                        Pedig hát a szegény leány ártatlan volt e dologban. Mit tudta, hogy a míg ő
                        turbékol, hallgatója dühöng magában. Sejtelme sem volt a felől, hogy a vidám
                        frivol operette szomszédságában egy nagyon komoly dráma lépked!...</p>
					<p>Kanut hazament. Otthon egy ember várt reá a portásnál - Veron levelével.</p>
					<p>Kanut fölment szobájába s mialatt a levelet felbontá, lelkiismerete nehézzé
                        lett nagyon. Most érezte, inkább mint valaha, hogy Veronnal szemben súlyosan
                        vétkezett.</p>
					<p>Néhány sor irásból állott csak a levél.</p>
					<p>Uram! A mint ön átadott engem sorsomnak: úgy adom át én önt lelkiismeretének.
                        Semmit nem várok öntől. Vártam, hogy tegye kötelességét, e legkevesebbet, a
                        mivel tartozik. Nem tette. Mit mondhatnánk mi ezután egymásnak? Én
                        hallgatok, mint a halott, a kit megöltek.</p>
					<p>Veron. </p>
					<p>Kanut ma másodszor érezte magát megalázva. De mi volt az első megalázás a
                        másodikhoz képest! Attól csak hiúsága szenvedett. Ez tüzes bélyegző vas
                        gyanánt mély sebet égetett lelkébe... Érezte, hogy az itélet, a mit a levél
                        szavai fejére olvasnak, meg van érdemelve. De a mint az első megrendülés
                        kínos elfogódottsága véget ért: érzései követelően, lázasan, erélyesen
                        tiltakoztak a levél végső, kétségbeesett kitétele ellen:</p>
					<p>Nem, nem! Az utolsó szó nem ez! Nincs kimondva még az utolsó szó... És
                        Kanutot, a minden oldalról visszautasított, megalázott embert, megkapta egy
                        erős, heves remény s nem engedte, hogy elhagyja magát... Inkább az életem
                        veszítsem el, mint őt!... Ebbe a gondolatba formálódott bele mindaz az
                        indulat, a mi e pillanatban betöltötte lelkét... És készen volt az
                        elhatározásával, hogy fölkeresi Veront. Határozzon köztük ez a
                        találkozás!...</p>
				</div>
				<div type="chapter">
					<head>XXXI.</head>
					<p>Valér tudta, hogy minden kimondott szó áthallatszik a másik szobába. Akarta
                        is, hogy Veron hallja meg, a miket ő most mond. Azért jött ide, hogy ez ajtó
                        előtt, mely mindannyiszor becsukódik, ahányszor ő idejön; kibeszélje magát.
                        Hadd hallja meg odabenn az a lány! Hadd hallja s ha azt az embert még mindig
                        szereti: reszkessen érte, hallva, hogy veszély csap le rá. Ha meg nem
                        szereti, ha romlását kivánja: hadd tudja meg ő tőle, Valértól, hogy a
                        nemezis keze föl van arra emelve, a ki romlása volt... Oh, ezért a
                        pillanatért érdemes volt két évig gyötrődni. Mennyi kéj van benned, édes
                        bosszúállás! A diadalmas szerelemnek nincs nagyobb gyönyöre, mint a mennyi
                        megédesíti a gyűlölet kielégítésének rég sóvárgott pillanatát.</p>
					<p>Valér, a ki egyenest a szerkesztőségből jött ide, az imént végzett munka
                        lázától még mindig izgatottan, az erős felindulás miatt sápadtan ült az öreg
                        Bacsó ágya szélén, a ki egy idő óta nagyon érezte a magas kor gyöngeségét s
                        éjjelezés helyett ágyba kivánkozott.</p>
					<p>A vén ember felkönyökölt az ágyban. A mit hallott, azt nem tudta nyugton,
                        fekve kiállani. Föl volt izgatva ő is. Sok vihart látott vészmadárszemei
                        villogtak.</p>
					<p>Valér belső hevüléstől száraz nyelvvel beszélt, miközben saját szavai valami
                        sajátságos fölmagasztosultságba ejtették. Egész testén jóleső, meleg
                        borzongatás szaladt végig minduntalan. A kielégített gyűlölet, a diadalmas
                        bosszú kéjérzete volt ez.</p>
					<p>- Elég lett volna - magyarázta Valér a már megkezdett tárgyat - a tényt magát
                        csupaszon, minden kommentár nélkül tenni közzé. Az agyonütés így is meg lett
                        volna. Azonban Erling azt akarja, hogy ő provokálva legyen a nyilatkozásra.
                        Nos, hát a holnapi czikkben provokálni fogom. Ez a czikk lesz a mennydörgés,
                        a nyilatkozat a villámcsapás. Ez ugyan fordított sorrend, mert azt mondják,
                        hogy a kit a villám megüt, a mennydörgést nem hallhatja. Bacsó miniszter
                        azonban meg fogja hallani. És, mondhatom, nálunk miniszter ilyet még nem
                        hallott... Nálam van a czikkről a kefelenyomat. Ha akarja, olvashatja.</p>
					<p>Bacsó Péter átvette az odakinált papirhasábot. Azonban öreg szemei nem tudták
                        kibetűzni lámpafénynél a fakó betűket.</p>
					<p>- Jobb lesz, ha ön felolvassa.</p>
					<p>Mialatt Valér izgatottságtól akadozó nyelvvel s a czikk szenvedélyes
                        tónusától lázas hangon eldeklamálta a holnapi vezérczikket: a benyiló ajtaja
                        mögött, megdöbbenéstől sápadtan hallgatta Veron a kegyetlen támadás szavait.
                        Világos volt előtte, hogy Valér semmivé akarja tenni testvérét, Kanutot. A
                        halálos gyűlölet okát ismerte már. Most magát e vad indulatot hallotta
                        megnyilatkozni ez összezúzó, irgalmatlan vádbeszédben.</p>
					<p>Elszorult a lelke. Érezte, hogy e halálos vád miatta történik. Ez az ember
                        szereti őt s e boldogtalan indulat teszi kegyetlenné - és iszonyúan
                        igazságtalanná. Mert Veron egy pillanatig sem kétkedett a felől, hogy Kanut
                        nem tette azt, a mivel vádolják. A saját lelkében Kanut ellen szóló nehéz
                        vád elhallgatott e perczben. A czikk, mely a pénzszerzés aljas módjának
                        űzésével vádolta Kanutot, Veronban heves ellentmondást keltett!... Nem, nem.
                        Aljas nem lehet e férfi. Aljas embert ő nem szerethetett. Csalódott benne;
                        oka van gyűlölni, joga van átkozni, mert a mit férfi nő ellen legnagyobbat
                        véthet: ő ellene azt vétette. De aljas nem lehet... És lelkében védelmére
                        kelt a férfiúnak, a ki szivét összetörte...</p>
					<p>Valér a czikk végére ért. A csendben, a mi a felolvasást követte, hallotta
                        Veron atyja mormogását.</p>
					<p>- Jól van. Meg vagyok elégedve. A czikk elején ugyan sok a felesleg, a
                        teketória, de a vége olyan, mint a bunkócsapás. Ez az ember agyon lesz ütve.
                        Gratulálok, öcsém! A remeked sikerült...</p>
					<p>Veron nem figyelt tovább a két férfi szavaira. Eleget tudott - ahhoz, hogy
                        fellázítva érezze magát az összeesküvéshez hasonló beszélgetés által. Apja
                        és Valér úgy tüntek fel előtte, mint két czinkos, kik megállapodnak egy
                        orvtámadás módjára nézve... És ő, a ki tegnap még azt irta Kanutnak, hogy
                        átadja őt lelkiismeretének: ma e czinkosokkal szemben pártjára kelt a
                        czélbavett áldozatnak.</p>
					<p>Nem, ennek az igaztalan, gonosz, gyilkos támadásnak nem szabad őt átengedni.
                        Neki nem szabad nyugodtan nézni azt, hogy e füle hallatára lefolyt
                        összeesküvés holnap mint tapos rá a leütött áldozatra. Ő nem akar, neki nem
                        szabad bünrészesnek lenni ez alávaló komplótban. Pedig azzá lenne, ha
                        eltürné hallgatagon, hogy Kanutot megtámadják.</p>
					<p>Az volt első gondolata, hogy átmegy a férfiakhoz s közbeveti magát Kanut
                        érdekében. De ha a diadalmas gyülölet hangjára gondolt, melyen Valér a
                        czikket olvasta, lemondott arról, hogy ezt az embert ő fel tudja tartóztatni
                        indulata rohamában. Aztán, a mint kivette, e támadás mögött Valérnál
                        jelentékenyebb alakok lappangnak. Mit használ, ha ezt az embert
                        visszatartaná is! Kanut ellenségei találnának másik eszközt.</p>
					<p>Mit tegyen? Kihez forduljon? Habozásra nem volt sok ideje... Kanutnak
                        mindenesetre még ma meg kell tudnia, hogy czélba vették s hogy vesztére
                        törnek. Ki mondja meg neki?... Veron Fülöpre gondolt. Igen. Fölkeresi
                        Fülöpöt s elmondja, a mit tud. Ennek az embernek helyén van az esze. Tudni
                        fogja, mit kell, mit lehet tenni ilyen pillanatban.</p>
					<p>Meg se várta, hogy Valér elmenjen. Magára vette felöltőjét s a mint már
                        annyiszor tette, átsietett apja szobáján - a nélkül, hogy a férfiakkal szóba
                        állott volna. Valér, a futtában váltott köszöntés után, elgondolkozva nézett
                        a siető alak után... Vajjon hová mehet? Ilyen késő este!... Hallotta-e
                        vajjon, hogy mint lesz sárban meghurczolva az a név, a mit akkor éjjel oly
                        vádolóan sikoltott Veron be az éjszakába és az ő, éjszakánál sötétebb
                        lelkébe.</p>
					<p>Veron a legközelebbi bérkocsi-állomásra sietett, fölült egy fogatra és
                        Fülöphöz hajtatott.</p>
					<p>Otthon találta. A férfi-cseléd nem akarta őt bebocsátni, csak mikor Veron
                        beizente nevét. Fülöp krónikus fejszaggatástól kinzottan feküdt egy divánon.
                        Veron beléptére fölemelkedett s fájdalmai daczára a leglovagiasabb
                        figyelemmel fogadta a váratlan látogatót. Csak arra kért engedelmet, hogy az
                        étherbe áztatott kendőt rajta tarthassa szenvedő félarczán.</p>
					<p>- Ez az, a mi enyhíti kissé ezt az iszonyú kínt. E nélkül a falon zúznám szét
                        fejemet, vagy kiugranék az ablakon az utczára.</p>
					<p>És mialatt így szólott, látszott zavaros, lázas tekintetén, hogy nem tréfa, a
                        mit mond. Iszonyúan szenvedett.</p>
					<p>Veron megijedt. E gyötrődő embertől mit lehessen várnia! E, jómagával
                        tehetetlen, éthertől és fájdalomtól elkábított beteg hogyan tudjon máson
                        segíteni?!... Mindazáltal elmondta neki, hogy micsoda támadás készül Kanut
                        ellen.</p>
					<p>- Azért jöttem önhöz, hogy értesítse őt. Én nem hihetem, hogy igaz legyen az,
                        a mivel vádolják. De mégis. Oly számítással és oly határozottan emelik e
                        vádat, hogy félni kell ez emberektől. Élet-halálra megy ez a támadás. Én
                        tudom.</p>
					<p>Egészen fölösleges volt Fülöp előtt magyarázni, hogy mibe megy e támadás?
                        Jobban tudta ő azt! Azaz - csak ő tudta... Eddig abban a hitben volt, hogy
                        az Erling-féle százezer forint miatt legfelebb csak kellemetlen szczénája
                        lesz Kanuttal. Elhatározta ugyanis, hogy a dolgot tudtára fogja adni. Nagyon
                        itt az ideje. Egyszerüen megmondja neki majd: Én átvettem a százezer
                        forintot. Mindkettőnknek szükségünk volt reá - abban az időben.
                        Megosztoztunk rajta - bár tudtodon kívül. De miután e pénz közvetítési díj
                        volt és miután e közvetítés nem történt meg részedről, nincs hátra más, mint
                        visszaadni a pénzt, Gridi Biás egy milliójára könnyen kapni százezer
                        forintot. Fizetünk és rendben van a dolog...</p>
					<p>Így akarta Fülöp rendezni az ügyet. Arra nem számított, hogy Erling kiad
                        rajta s hogy az ügy nyilvános támadás tárgya lesz... De nem szabad azzá
                        lenni! Csirájában el kell a botrányt fojtani. Különben Kanuttal együtt el
                        fog veszni. Az önvédelem erélye megrázta az elcsigázott beteget. A
                        társadalmi halál rémétől megborzadt e czinikus, rossz ember. Egész
                        existencziáját fenyegetve látta e gyalázatos botrány által, mely nem hagyna
                        fenn számára mást, mint csupasz életet, a tisztességes körökből kidobott
                        földönfutó nyomorult életét... Nem, nem hagyja magát...</p>
					<p>Eldobta az étheres szövetet. A fejszaggatásnál veszettebb, nagyobb ellenség
                        ellen kell most védekezni... Csengetett a szolgának, hogy hozza elő
                        felöltőjét.</p>
					<p>- Köszönöm, hogy figyelmeztetett. Ön jó, nagyon jó. Sem Kanut, sem én nem
                        érdemeljük meg. Mi rosszak voltunk önhöz. És mégis - éppen ön...</p>
					<p>Veron sürgette.</p>
					<p>- Siessen, uram. Vélem ne törődjék. A mit teszek, azt csak azért tettem, mert
                        ha hallgatok, mint a támadók czinkostársa tüntem volna föl saját magam
                        előtt.</p>
					<p>Fülöp azonban mást gondolt magában: Azért tetted, mert félted Kanutot, mert
                        szereted őt és mert a szived nem engedi meg, hogy tétlenül állj ott, a hol
                        őt életveszélyek környezik. Azért sietsz, mert szived reszket miatta...</p>
					<p>Fülöp már indulóban volt, mikor eszébe ötlött, hogy akármit, akárhogy végez
                        is ma éjjel, arról értesíteni tartozik e leányt. A szeméből kiolvasta a ki
                        nem mondott kivánságot, hogy - ne hagyja őt kétségben sokáig.</p>
					<p>- Ön nem csalódott, kisasszony. Ez a támadás csakugyan félelmes. Annál inkább
                        veszedelmes, mivel a vád - való. Igen, való és Kanut mégis ártatlan a
                        dologban. De bármennyire ártatlan, olyan gonosz a helyzet, hogy ez a támadás
                        elsodorná őt is. Ez nincs elég világosan mondva, de most többet nem
                        mondhatok.</p>
					<p>Fülöp reszkető kézzel kapott a fejéhez:</p>
					<p>- Meg kell őrülnöm ettől a szaggatástól! Mintha tüzes harapófogókkal
                        tépdesnék agyamat! Várjon csak! Mit is mondtam az imént? A gondolat eltéved
                        a fejemben. Nem csoda. Mintha forró hamu lenne az agyvelő helyén! De nem ezt
                        akartam én mondani... Igen. Én most elmegyek és ha útközben meg nem
                        tébolyodom ettől a főfájástól: úgy elébe vágok a támadásnak. Nem hagyom
                        Kanutot. Meg fogom menteni - a nélkül, hogy tudná, hogy vesztére törtek. Az
                        ő tudtán kívül kell elintézni ezt az egész alávalóságot. Csak a fejem birja
                        ki! Csak addig! Azután nem lesz többé szükség reá. Én hát megyek. Ön is
                        velem akar jönni? Hazamenni? Minek? Önt nyugtalanná tette ez az eset.
                        Micsoda éjt tölthetne ön otthon! Ne menjen! Várjon be engem itt! Illendőségi
                        aggodalmakon túl kell tenni magunkat ily pillanatokban. Aztán, bizhatik
                        bennem, senki sem fogja megtudni, hogy ön itt volt nálam.</p>
					<p>Fülöp megnézte zsebóráját.</p>
					<p>- Másfél óra elég ahhoz, hogy eljárjak a dologban. Ha ennyi idő alatt nem
                        sikerül bevágni a támadás utját: úgy elveszett a játszma. De sikerülni fog.
                        Kanut nem veszíthet. Nem ő játszott itt hamis kártyákkal... Várjon reám
                        itten kisasszony! Az ujjmutatása indít meg engem mostani utamra; kell, hogy
                        az eredménynyel beszámoljak önnek...</p>
					<p>Veron hajlott Fülöp szavára. Elhatározta, hogy itt várja be Fülöpöt. Nem
                        értett meg mindent e megkinzott agyú ember zilált beszédéből, de annyit
                        kisejtett abból, hogy Fülöp határozott czéllal indul az utnak s hogy ez
                        ember jobban védi Kanutot, mint védené őt önmaga.</p>
					<p>- Jó, várni fogok önre.</p>
					<p>- Köszönöm.</p>
					<p>Fülöp «forró hamutól» gyötrött fejjel és mint a részeg, bizonytalan léptekkel
                        indult el utjára. Minden lépésnél tüzes villámok hasogatták agyvelejét.
                        Hanem előrement. Vitte rossz lelkének erős energiája és soha nem vitte jobb
                        irányba, mint e pillanatban - egészen más czél, más eredmény felé, a mint
                        azt maga Fülöp gondolta.</p>
				</div>
				<div type="chapter">
					<head>XXXII.</head>
					<p>Fülöp bérkocsiba ült, hogy Erlinghez hajtasson. De alig indult meg a fogat,
                        Fülöp majdnem hogy felordított kínjában. A kocsi rázkódásától fejidegei,
                        mintha szét akartak volna egyszerre szakadni. Le akart szállani, hogy az
                        utat gyalog tegye meg. Igen, ha tudta volna megtenni! Hisz a kocsiig is alig
                        tudott elvánszorogni.</p>
					<p>Megmaradt a kocsiban. Két keze közé fogta szegény fejét, behunyta szemeit és
                        a mint kínjai fokozódtak a robogás növekedésével: úgy nőtt benne az a dühös
                        vágy is, hogy benyuljon felöltője zsebébe, kivegye onnan a mindig magával
                        hordott angol konstabulary-t s szétlője ezt az ő, tüzes gyötrelmektől
                        összekínzott agyát.</p>
					<p>Ki is vette a pompás kis revolvert, oda is illeszté nyilalló, lüktető
                        halántékához, de csak azért, hogy a hideg aczéllal hűtse forró bőrét, mely
                        száraz volt, mint a tüzhöz tett pergament.</p>
					<p>Egész elkínozva, kába fejjel ért Erling lakására. A konstabulary-t elfeledte
                        visszatenni zsebébe. Ugy lépett a kapu alá - revolverrel kezében, halálra
                        rémítve a kapust, ki látva gazdája barátjának formájából kikelt, fenyegető
                        arczát és a fegyvercsőnek a lámpafénynél villogó aczélját, azt hitte, hogy
                        Fülöp Erlinget halálra keresi. Ijedtében azt hazudta, hogy Erling nincs
                        itthon, de biztosan tudja, hogy a kaszinóba ment... És a mint becsukta Fülöp
                        mögött a kaput, rohant föl az urához - azzal a hirrel riasztva rá Erlingre,
                        hogy Bacsó Fülöp revolverrel keresi.</p>
					<p>Erling e hallomásra kissé elhalványult. Arra el volt készülve, hogy a holnapi
                        támadás miatt erős összeütközésbe fog jönni Bacsóékkal. Valószinünek
                        tartotta, hogy ezek az emberek kétségbeesetten védik majd magukat; de arra
                        nem számított, hogy Fülöp, épen Fülöp fogja őt revolverrel keresni. Nem
                        értette a dolgot. Csak nem őrült meg az az ember! Hiszen ha kell, daczára a
                        történteknek, ő kész verekedni akármelyik Bacsóval. Mit jelent hát ez a
                        revolveres vizit? Hiszen ha ez igaz, neki joga lenne a rendőrség figyelmét
                        hívni fel az esetre. De nem... az lehetetlen, hogy egy Bacsó revolverrel
                        akarjon egy ilyen ügyet elintézni. Ilyen ordináré erőszakosságra nem képes
                        egy olyan ember, a ki a gavallér-külszint óvatosan megőrizte mindig... A
                        kapus szeme bizonyosan káprázott...</p>
					<p>Fülöp Erlingtől a kaszinóba hajtatott. Ott persze, nem találhatta.
                        Kérdezősködött utána, de senki sem tudta, hol van, merre jár? Annyi bizonyos
                        csak, hogy itten vacsorált. Aztán nyoma veszett.</p>
					<p>Fülöp sokkal inkább izgatott volt, semhogy észrevehette volna, hogy
                        megjelenése a kaszinóban szenzácziót keltett. Igaz, hogy ez nem nyilvánult
                        szemet szúró jelekben. Ezek az emberek, a kik a társadalomnak a
                        konveniencziákhoz legjobban hozzáidomított köreiből verődtek itt össze:
                        semmit sem tesznek úgy, hogy feltünést keltsenek. Most is, hogy Fülöp
                        jelenléte felizgatta őket: a kaszinói termek feszült hangulatát csak éles
                        szem vehette volna észre.</p>
					<p>Fülöp beteg fejében a szemek zavarosnak látták a világot. Mint valami tüzes
                        köd, úgy bántotta szemét a légszesz-lámpák intenziv lángolása. Nem vette
                        észre, hogy a szemközt jövő ismerősök vagy kitérnek előle vagy szórakozott
                        sietséggel haladnak el oldalánál. Nem látta, hogy a merre halad, mindenütt
                        kiméletes, de hideg tartózkodás kerüli.</p>
					<p>Már ott akarta hagyni a kaszinót, mikor a zárt folyosón, mely az ebéd után
                        való lustálkodásra, füstölésre és emberszólásra sibaritai kényelemmel volt
                        berendezve: összetalálkozott a kis Wollner Adussal.</p>
					<p>Senki sem volt a heverő tanyán kettejükön kívül. Wollner megszólítá az átmenő
                        Fülöpöt:</p>
					<p>- Egy szóra, kérlek.</p>
					<p>Fülöp megállott s idegesen fordult megszólítójához.</p>
					<p>- Te vagy, alig ismerek rád. Szenvedek a fejemmel s alig látok a fájdalomtól.
                        Mondd csak, nem találkoztál ma este Erlinggel.</p>
					<p>- Nem találkoztam, de úgy hallom, hogy ma éjjel felutazik Bécsbe.</p>
					<p>Fülöp megnézte óráját, Wollner szintén és mintha meg akarná Fülöpöt
                        nyugtatni, ezt mondta:</p>
					<p>- Csak egy óra mulva indul Bécs felé a vonat.</p>
					<p>- Kimegyek az állomáshoz.</p>
					<p>- Ez lesz a legjobb. Ott biztosan megtalálod. De a képedről látszik, hogy te
                        nagyon rosszúl vagy. Akarod, hogy veled menjek?</p>
					<p>Fülöp már el akarta fogadni ezt a szives ajánlatot, de hirtelen arra gondolt,
                        hogy egy harmadik személy jelenlétében bajos lesz tárgyalni Erlinggel a
                        kényes ügyet. Wollner észrevette Fülöp habozását s kitalálta, mire
                        gondol?</p>
					<p>- Tudom, mért keresed Erlinget... Tudja már az egész kaszinó. Kézről-kézre
                        járt itt a holnapi czikk kefelenyomata. Hangulat-csinálás végett
                        becsempészte valaki. Én, barátom, nem hiszek a czikknek. Ismerem Kanutot,
                        nem képes ő ilyenre. Meg vagyok győződve, hogy e gyalázatos vád azok fejére
                        hárul vissza, a kik támasztották. Tartoztam azzal, hogy neked ezt
                        megmondjam. És azt hiszem, Erling is tartozik azzal, hogy ilyen
                        pillanatban, mikor egy tisztességbe vágó vádban reá hivatkoznak, ne távozzék
                        el innen. Veled megyek, hogy visszatartóztassuk. Lehet, hogy Erling nem is
                        tud e támadásról.</p>
					<p>Fülöpöt megrendítették Wollner Ádám szavai. A dolog nagyon rosszra fordult,
                        ha már a czikk közkézen forog a kaszinóban. Kinek a keze keveri itt a
                        kártyát?</p>
					<p>Azonban Wollner félszemének fürkésző tekintete alatt Fülöp ismét magához
                        tért. Érezte, hogy felelnie kell valamit e veszélyben is hű embernek.</p>
					<p>- Köszönöm, Kanut nevében köszönöm, hogy ilyen perczben így viseled magad.
                        Ez, Wollner barátom, nemesen van téve. Meg fogod látni, hogy nem csalódtál
                        Kanutban.</p>
					<p>- Nem kételkedtem egy perczig sem e felől. Hanem itt a kaszinóban a
                        közvélemény egy része ellene van Kanutnak. Ellenségei vannak itt, a kik ezt
                        az alkalmat föl akarják ellene használni.</p>
					<p>- Kik azok és mit akarnak tenni?</p>
					<p>- Annyit tudok csak, hogy Zányi Gábor a fő-hangulatcsináló s hogy a mint a
                        czikk megjelent, indítványt fog tenni, hogy a kaszinó zárja ki Kanutot.</p>
					<p>Fülöp egyszerre átlátta, hogy Kanutra nézve a nagyobb veszély itt rejlik. A
                        hirlapi czikket, hogy ha meg is jelen, korrigálni lehet. Nem, egy perczig
                        sem habozott az iránt, hogy magára vállalja egész súlyát a vádnak. Ő miatta
                        ne bünhődjék Kanut. A lakolás őt illeti egészen. Kanutot neki kell
                        tisztázni. Ő, Fülöp, ha elsodorja is a botrány piszkos árja, valahogy csak
                        partra úszik mégis. Ő már kiállt sok kétségbeejtő, veszélyes helyzetet és
                        megúszott már sok olyan örvényt, a mibe más menthetetlenül beléveszett
                        volna. Nem hitte, nem akarta hinni, hogy épen az Erling százezer forintja
                        szeghesse a nyakát. Első megrettenésében a legrosszabbat hitte. Most már
                        reménykedett. Fortélylyal, elszántsággal és biztos pisztolylövésekkel sok
                        falnak szorított ember kivágta már magát.</p>
					<p>De Kanutot kívül kell vinni a támadás vonalán. Erre az emberre azután is
                        szüksége lesz. Őt nem szabad átengedni. Ezzel tisztában volt... Azonban
                        Zányi Gábor beavatkozása ketté vágta Fülöp minden tervét. Ezt az
                        oldaltámadást veszélyesebbnek találta magánál a főrohamnál. Ha Zányi
                        megteszi indítványát a kizáratásra: Kanut el van veszve. Kitalálta, hogy
                        Zányi nem azért siet úgy az indítványnyal, hogy Kanutot kigolyóztassa.
                        Nyilvánvaló volt, hogy a gróf súlyosan akarja megsérteni Kanutot, mielőtt ez
                        igazolhatná magát a kaszinó előtt. Kanutnak akkor verekednie kell
                        megtámadójával. És ez annyi, mint biztosan meghalni. A kire Zányi pisztolyt
                        emel, az többé nem számít. Nincs itt más mit tenni, mint megakadályozni,
                        hogy Zányi megtegye a czélba vett indítványt. Elibe kell vágni... De hogyan?
                        Akárhogy. A hogy lehet. Minden áron. És, a mi fő, azonnal.</p>
					<p>Fülöp gyorsan határozott. Beteg agyának ideges fájdalmai, görcsei közt is
                        érvényesült e kemény fő vakmerő erélye, mely tétova nélkül vág neki a
                        czélnak - nem törődve a koczkáztatással.</p>
					<p>- Itt van Zányi Gábor? - kérdezte Wollnertől.</p>
					<p>- Igen. Egy kompániával az új kaszinópezsgőt kóstolják oda lenn.</p>
					<p>- Gyere velem, kérlek.</p>
				</div>
				<div type="chapter">
					<head>XXXIII.</head>
					<p>Lementek a kaszinó földszintjére. Ott egy külön teremben, a kaszinó szakértői
                        szürcsöltek egy újfajtájú pezsgőt, hogy megállapítsák: megadható-e neki a
                        kaszinói polgárjog.</p>
					<p>A tanácskozás már igen előhaladt stádiumban lehetett, mert a jury-tagok
                        szemei csillogtak, a fülek pirosabbak voltak, mint a dércsipett kecskerágó s
                        a társalgás zajosan, öblösen keveredett össze a sűrű, meleg
                        szivarfüsttel.</p>
					<p>Fülöp és Wollner beléptét a társaság alig vette észre. Csak Zányi Gábor, a ki
                        szemközt ült az ajtónak, figyelt rá az ujonérkeztekre. A mint Fülöp szemével
                        találkozott tekintete: kitalálta, hogy ez az ember őt keresi, gondolta azt
                        is, hogy mi okból? Sűrű, korán őszült szemöldöke alól éles, megvető
                        szemekkel méregette Fülöpöt. Ezzel a rapirdöféshez hasonló tekintettel
                        szokta kinézni környezetéből azokat, a kik neki nem tetszettek s a kik a
                        félelmes lövő elől jobbnak látták idejében kitérni, mint ezzel a kegyetlen
                        vércsetekintettel vizszintesen tartott pisztolycsövek fölött nézni
                        farkasszemet.</p>
					<p>Fülöp egyenest a grófnak tartott s megállott a széke mellett. A többi
                        asztaltársak csak most vették észre a jötteket. A társalgás egyszerre
                        fennakadt. Fülöp váratlan előtoppanása úgy hatott a pezsgős hangulatra, mint
                        a hirtelen jégeső a nyári légkörre! Lehűtötte egy momentum alatt. Mindnyájan
                        tudták, hogy Zányi Gábor a legsértőbb módon készül fellépni Bacsó Kanut
                        ellen. Mindnyájan olvasták a czikket és bár bebizonyítva nem látták a vádat,
                        az a határozottság, a melylyel azt Zányi magáévá tette, úgy imponált
                        nekik, hogy Kanut rovására itéltek a dologban.</p>
					<p>Fülöp megjelenését olyan szemmel nézték, mint valami veszélylyel járó
                        sportnak egy izgató epizódját. Az üldözött vadak, a Bacsók egyike, ime
                        szemközt fordul a vadászszal, Zányi gróffal. Szemtől-szembe néz egymással
                        Magyarország két legjobb lövője. Hatalmas egy pillanat! A hányan csak
                        voltak: megfigyelő tehetségük erős összpontosítása mellett várták, a mi
                        következik. Ezt a jelenetet érdemes éles vonásokban rögzíteni meg
                        emlékezetükben. Irigyelt ember lesz, a ki magáról a hiteles szemtanú
                        értesültségével mondhatja: Ott voltam...</p>
					<p>Fülöp arczán nem látszott e perczben a fizikai fájdalom, vonásai inkább
                        feszültek, mint gyűröttek voltak. Hanyagul támaszkodott egy szék karfájára
                        s egész közönyösen nézett le Zányira. Csak a szemfehére látszott a rendesnél
                        nagyobbnak. E sajátságosan megnőtt szemek Zányin kívül akárkit kihoztak
                        volna sodrából. De a gróf nyugodtan szívta czigarettjét, gúnyosan mosolygott
                        és bántó fölsemvevéssel fordult el Fülöptől.</p>
					<p>- Azt mondják, szólt Fülöp vontatott, de nyugodt hangon, hogy te valamire
                        készülsz Kanut ellen.</p>
					<p>Zányi most oldalvást nézett Fülöpre s metszően válaszolt.</p>
					<p>- Hogy mit mondanak? Nem tudom. Annyi bizonyos, hogy egy ember fölöslegessé
                        vált a kaszinóban. Magamra vállaltam, hogy a maga helyén ezt konstatálni
                        fogom.</p>
					<p>Fülöp most még közömbösebb tónusból folytatta, csak a szemfehére nőtt egyre
                        jobban.</p>
					<p>- Jó. A ki fölösleges, azon túl kell adni. De azt hiszem, előbb be kell
                        várni, hogy arra a valakire rábizonyúl-e, hogy csakugyan fölösleges? Be
                        fogod ezt várni?</p>
					<p>- Nem. A mit tudok, az nekem elég. Hogy elég lesz-e a kaszinónak is? Az már
                        az ő dolga. Én megteszem az indítványt, mert tudom, hogy van rá okom.</p>
					<p>Minél kihívóbbá, élesebbé vált a Zányi hangja, annál szenvtelenebb hangon
                        beszélt Fülöp. Egy türelmes, flegmatikus kapaczitáló lassú hangján beszélt a
                        pattogó nyelvű vérmes ellenféllel.</p>
					<p>- Félre vagy vezetve. Nincsen reá okod. Kanutot rágalmazzák.</p>
					<p>- Azt csak te mondod. Védelmezed, mivel atyádfia. Tedd a magadét, én is
                        teszem a magamét.</p>
					<p>Az az úr, a kinek széke karján tartotta kezét Fülöp, érezte a szék
                        mozgásából, hogy a kéz erősen reszket.</p>
					<p>- Csalódol. Akárhány gentleman van, a ki jót áll Kanutért. Itt van Wollner.
                        Ki korrektebb ő nála? Nos, ő is meg van győződve, hogy ez a vád
                        képtelenség.</p>
					<p>Wollner, ez a jó fiú, derék szíve által ösztönözve, nagy készséggel
                        bizonyított.</p>
					<p>- Képtelenség. Természetes, hogy az. Semmiről sem vagyok jobban meggyőződve,
                        mint arról, hogy ezt a piszkos vádat utolsó betűig megczáfolja Kanut. Én
                        ismerem ezt az embert, jobban, mint akárki.</p>
					<p>Zányit láthatóan meglepte ez a heves védelem ép ettől az embertől. A mint
                        Wollnerre nézett, pezsgőtől és a jelenet izgalmától tüzelő gutaütéses
                        ábrázatára valami csufondáros kifejezés ült ki.</p>
					<p>- Te ismered? Te? Jobban, mint akárki?</p>
					<p>Wollnert kivéve - az egész szoba megértette e gúnyos hangsúlyozásban lappangó
                        czélzatot. A társaság meg volt rőkönyödve. Ha ez a bortól és felindulástól
                        megoldott nyelvű ember indiskrécziót enged meg magának s elárul valamit
                        Wollnerné tragédiájának csak a férj előtt ismeretlen titkából! Akkor támad
                        csak itt bonyolult csomó egy újabb drámához! Minden arczon látszott a
                        meghökkenő várakozás feszültsége.</p>
					<p>Zányi Gábornak már nyelve hegyén volt a szó, melylyel Wollner Ádámot
                        iszonyuan lesújthatta volna - néven nevezve nem tudott szégyenét, a
                        megsiratott és hiven meggyászolt feleség bűnét és bűntársát. És ez a
                        bepezsgőzött, fölgerjedt, szájas ember ki is mondja talán azt a végzetes
                        szót, ha Fülöp abban meg nem akadályozza - ráejtve kezét Zányinak
                        vállára.</p>
					<p>Erre az illetésre, a mely nem volt erőszakos s a mely egészen puhán,
                        mondhatni: barátságosan érintette a gróf hatalmas vállát: Zányi elfordult
                        Wollnertől s a bámulástól mintegy kővé váltan nézett rá Fülöpre.
                        Lehetséges-e, hogy valaki, akárki, ő rá tegye kezét! Szándékos sértés ez,
                        vagy önkénytelen tolakodás?</p>
					<p>- Mi ez? - kérdezte Fülöptől s a széles mellkasból fenyegetően szólt ki a
                        mély, rekedt bikahang.</p>
					<p>Fülöp kérdéssel felelt a kérdésre.</p>
					<p>- Még egyszer kérdem: fogod-e azt a legkevesebb méltányosságot tanusítani
                        Kanut iránt, a mivel gentleman tartozik egy tudtán kívül gyanus helyzetbe
                        hozott gentlemannek.</p>
					<p>- Most már elég volt. Hagyj nekem békét. Sem türelmem, sem időm ezzel a
                        kérdéssel itten foglalkozni.</p>
					<p>- Jó. Most már tisztába vagyok azzal, honnan fú Kanutra a rágalom szele.</p>
					<p>Zányi vére a fejébe szaladt. Vállának egy mozdulatával lerázta magáról Bacsó
                        Fülöp kezét. Most már világos volt előtte, hogy ezt az embert sértő szándék
                        hozta ide hozzá. Fölpattant székéből és csattanó hangon rivalkodott rá
                        Fülöpre:</p>
					<p>- Magyarázatot kérek. Ki itten a rágalmazó?</p>
					<p>Fülöp, a ki sérteni, súlyosan, a lehető legsúlyosabban akarta Zányit sérteni,
                        kereste a legerősebb szót, a mivel az elevenig vághat.</p>
					<p>- A rágalmazó az, a ki kolportál egy be nem bizonyított vádat egy gentleman
                        felől. Ez a kofák rágalma. Zányi Gábor gróf, a mit ön tesz, azt a piaczon
                        szokták cselekedni.</p>
					<p>Mindenki fölkelt helyéről, hogy ha az inzultus túllépi a szóbeliség határát,
                        közbeléphessenek. Fülöp azonban megfordult. Azt hitte, eleget mondott, bár
                        úgy találta, hogy szavait az enyhébbek közül válogatta.</p>
					<p>Azonban Zányi Gáborra már e szavak is úgy hatottak, mint az ostorsuhogó a
                        telivér csődörre. Sokkal több vér ömlött rá agyára, sem hogy rá tudta volna
                        kényszeríteni magára azt a gavalléros önmérsékletet, a mely az ingerültség
                        hevében is eltalálja a pillanatot, a mikor szorosra kell fogni az indulat
                        fékét s a vezetés dolgát rábízni a segédekre. Zányi vérmes természete
                        kirugott a tarthatatlanná vált helyzetek elfogadott kényszerformáiból. A
                        helyett, hogy segédek után nézne, a sértés visszasértésének férfiatlan
                        módjához fordult. Utána kiáltott a távozó Fülöpnek:</p>
					<p>- Az mondja ezt, a ki még ma sincs egészen tisztázva a vád alól, hogy egy
                        családi banda élén meglopott egy püspököt.</p>
					<p>Fülöp hirtelen megfordult. Képének mind a két fele piros volt, mintha két
                        oldalról arczul csapták volna. Egy kurta, dühös, rekedt kiáltást hallatott,
                        gyors kézmozdulattal nyúlt az asztal felé s a következő perczben loccsanás
                        hallatszott s Zányi Gábor nem látott a szemét, arczát elfutó
                        pezsgőtől...</p>
					<p>A képen öntött embert e meggyalázó tettlegesség magánkívül ragadta. Nyakánál
                        fogva kikapott egy teli pezsgős üveget a hütő vederből s azzal akart Fülöpre
                        rohanni. Ha azzal a palaczkkal főbe vágja Fülöpöt, emberhalál történik. A
                        társaság azonban a két ember közé rohant. Fülöpöt a teremből kitolták, Zányi
                        Gábort megfékezték.</p>
					<p>A gróf vörös arcza szinte feketére vált a vértolulás folytán; vértől sűrűn
                        elfutott szemfehére nedves volt a ki nem elégített, tehetetlen düh erőszakos
                        könyétől. Szürke, gondosan nyirt bajuszáról mellére csepegett a
                        ráloccsantott sámpányi. Mialatt a jóbarátok kicsavarták kezéből az üveget: a
                        lefogott ember fuldokolva hörögte:</p>
					<p>- Megölöm a gyalázatost... megölöm... eresszetek...</p>
					<p>Egy flegmatikus úr, a ki a dulakodásban sem veszté el hidegvérét, nyugodtan
                        szólt közbe:</p>
					<p>- Helyes. Öld meg. De ne itt.</p>
					<p>Rá akarták a grófot beszélni, hogy nevezze meg segédeit és hagyja el a
                        kaszinót. De a magából kikelt, iszonyúan felindult férfival lehetetlen volt
                        értelmesen beszélni. Megkékült szájjal nevezte meg, hogy kiket akar
                        segédekül. Aztán hozzátette:</p>
					<p>- Állítsátok elém azt az embert azonnal, ma, még az éjjel. Én nem tudom a
                        holnapot bevárni. Én nem tudok hazamenni és ezzel a leöntött orczával
                        lefeküdni. Nem látjátok, hogy a guta környékez. A dühöm, a vérem háromszor
                        megölne, ha holnapig kéne várakoznom.</p>
					<p>Megpróbálták lecsillapítani. A segédek a formák betartásának szükségét
                        hangsúlyozták előtte. Minél komolyabb az eset, annál szigorúbban kell a
                        formát betartani. A formákért a segédek felelősek. Be kell várni a holnapi
                        napot. Itt, a kaszinóban, nem lehet lövéseket váltani. Zányin nem fogott
                        semmi okos beszéd.</p>
					<p>- Mondom, hogy reggelig megfojt a dühöm, ha várakoztattok. Ha ti nem akartok
                        nyomban intézkedni, majd találok másokat, a kik a dolgot a kezükbe veszik.
                        Átmegyek a Kammonba s rábizom az ügyet két jogászgyerekre. De én még ma
                        éjjel verekedni akarok.</p>
					<p>Mit volt tenni! A két segéd, látva ezt a felindulástól kékbe játszó képet,
                        elhitték, hogy ez az ember addig le nem csillapul, a míg meg nem mérkőzik.
                        Ennek vagy ölnie kell, vagy megöletnie. Különben megfúl a saját epés, forró
                        vérében.</p>
					<p>Utána mentek Fülöpnek, megtették a kihívást és tudatták vele, hogy
                        tekintettel a sértés rendkívüli voltára, felük nem várhat holnapig.
                        Szokatlan ugyan, hogy ilyen ügyek ennyire gyors tempóban és hozzá - éjjel
                        intéztessenek el, de azért a szabályok teljes betartása mellett, egészen
                        korrektül lehet a dolgot így is lejáratni.</p>
					<p>Fülöp ráhagyta.</p>
					<p>- Annál jobb. Én hozzájárulok.</p>
					<p>És fölkérte Wollnert, hogy vegye maga mellé egy ismerősüket s cselekedjék
                        belátása szerint. Azzal visszament az emeleti folyosóra s ledőlt egy
                        divánra. Ugy érezte, mintha fejszaggatása valamivel alább hagyott volna. De
                        egy idegszál, mely halántékát keresztezte, még mindig tüzesen, tompán
                        lüktetett fejében.</p>
					<p>A hogy ez a kóros ideg vibrált, abban a tempóban rezegett jobb szeme is. Ez
                        az önkénytelen, sajátságos szemmozgás aggasztotta Fülöpöt, kivált mikor
                        látta, hogy szempillája egyre jobban szaporázza.</p>
					<p>Ez rosszkor jött - gondolta magában; - ha el nem múlik, mikorra kiállok:
                        kétséges, hogy fogok-e, tudok-e megbomlott szemmel a lövésnek biztos irányt
                        adni... Eh! Hát balkézzel fogok majd lőni... Egyébiránt - a czélzással nem
                        tudom, hogy leszünk. Fogalmam sincs, micsoda világítás mellett történik meg
                        a kiállás. Ugyan jó, hogy hozzá gyakoroltam magam: lámpavilágitás mellett
                        czélba lőni. Ez egészen más, mint nappal czélt találni... Nagyon bolond ez
                        az éjszakai párbaj! Amerikában, a hóbortos yankeek közt megjárja, de nálunk!
                        Csak nem fognak égő lámpást tenni a fejünkre! Hol is olvastam csak, hogy két
                        ellenfél így állt ki éjszaka a gyöpre? Az egyik elesett... Ki fog most
                        elesni? Mert annyi bizonyos, hogy egyikünk ott marad... A gróf előnyben van,
                        mert nekem a fejem sincs egészen rendben. Azaz, hogy ez kiegyenlítődik,
                        mert, a mint észrevettem, a gróf kissé bekapott. Csakhogy, ha az ember
                        tizenöt lépés distáncziáról belenéz egy töltött pisztoly csövébe: akkor
                        hamar kijózanul... Ugyan kinek a pisztolyait adják majd a kezünkbe? Vajjon
                        hányszor lövünk?... Nini! A fejem kezdi jól viselni magát! Csak ez az egy
                        ideg motoszkál még kissé... Mintha álmos lennék! Két éjszaka nem hunytam be
                        e rossz fej miatt a szemem. Nem lenne csoda, ha az álom elnyomna.</p>
					<p>El is nyomta nemsokára... És mikor a segédek, nem sokkal több, mint fél óra
                        múlva, fölkeresték felüket: ott találták - végig nyúlva az alacsony
                        divánon, a mint nyitott szájjal, félrebillent fővel, édesdeden szundított.
                        Eleinte azt hitték, szimulál, oly hihetetlennek tünt fel előttük, hogy
                        valaki aludni tudjon akkor, mikor egy óra mulva Zányi Gábor pisztolya előtt
                        fog állani. De mikor karjánál fogva megrázták Fülöpöt s látták a felnyilt
                        szemekben az első álom kábult, szinte bamba tekintetét, elhitték, hogy
                        aludott.</p>
					<p>A segédek röviden értesíték Fülöpöt, hogy a dolog elő van készítve:
                        indulhatnak azonnal. A kocsi már lenn vár. Útközben majd megállanak az egyik
                        segéd lakásánál s lehozzák a pisztolyokat. Ugyanezt teszik Zányi segédei.
                        Odakünn aztán sorshúzás dönt, hogy melyik pisztolyt használják. Orvosokat is
                        útközben szednek föl. Aztán kimennek a Duna-partra, a Margit-sziget
                        közelébe. Ott van Wollnernek egy nagy, elkerített telke, a mit a rajta levő,
                        rég nem dolgozó gyárral együtt vett meg. A gyárban fognak felállani. Egy
                        kaszinó-szolga már előrement, hogy a telekfelügyelőt értesítse és a helyet
                        a mérkőzéshez hozzákészítse.</p>
					<p>Már indulni akartak, mikor az egyik segédben aggodalom támadt:</p>
					<p>- Valamire nem gondoltunk! Már az első lövésváltást meghallja az egész
                        környék. A czirkáló rendőrség is bizonyára kiváncsi lesz, hogy ki lövöldöz
                        éjjel egy elhagyatott gyárban. A második golyóváltás előtt már ott lesz a
                        nyakunkon.</p>
					<p>Fülöp, midőn a segédje szivaránál a magáét meggyújtotta, megnyugtatáskép ezt
                        válaszolta:</p>
					<p>- Légy csak te nyugodt! Nem lesz ott szükség második lövésre...</p>
				</div>
				<div type="chapter">
					<head>XXXIV.</head>
					<p>Zányi és segédei az ellenfélnél jóval később értek ki az elhagyott gyárba. Az
                        orvost, a kihez először hajtattak, nem találták otthon. Át kellett
                        kanyarodni a tizedik utczába s ott csengetni föl egy másik, ismert
                        párbajorvost. Ezt az ágyból húzták ki. Az orvos meg volt rőkönyödve, a mikor
                        megtudta, hogy párbajhoz hívják.</p>
					<p>- De, uraim, ki hallott ilyet? Éjjel verekedni! Nem vagyunk Amerikában.</p>
					<p>- Hja! Ez rendkívüli eset - magyarázta az egyik segéd. A másik segéd, Géczi
                        Gyuri, a ki meg volt elégedve, hogy ez az éjféli párbaj nem nélküle esik
                        meg, siettette az orvost.</p>
					<p>- Lelkem, doktor. Ne sokat teketóriázzék, hanem pakolja össze szerszámjait.
                        Jól felszerelve jöjjön, mert a kik most verekednek, nem értik a tréfát s
                        olyan kárt fognak tenni egymásban, a minek a kireperálása dolgot fog adni
                        önnek.</p>
					<p>Mikor a doktor meghallotta, hogy kik verekednek: hirtelen nagy respektus
                        támadt benne a történendő dolgok iránt. Nem is tett több kifogást,
                        villámgyorsan felöltözött s annyi kötést, műszert és karbolos gyapotot
                        nyalábolt össze, hogy elég lett volna egy tábori kórháznak.</p>
					<p>- Indulhatunk, uraim.</p>
					<p>Zányi az utczán, kocsiban várta őket.</p>
					<p>Tíz percz mulva megálltak egy gyár előtt, átgázolták a sötét, gazos udvar
                        bokán felül érő, szotyogó sarát, derékig nőtt, sűrű dudvabozótjait s akkor
                        vették észre, hogy nem jó helyen járnak. A gyárban egy lelket sem találtak.
                        Nem a Wollner telkén voltak.</p>
					<p>A gróf káromkodni kezdett. Géczy Gyuri viaszgyufákat gyujtogatott, hogy a
                        szuroksötétben a bejárathoz visszataláljanak. Ezzel azt érte el, hogy
                        mindenki látta, hová lép, csak ő nem. A keztyűbőr-czipő megmerült az
                        egyenetlen talaj esővizes tócsáiban. Az elpuhult, kényes agglegény
                        nedvesnek érezve selyemharisnyáit, - megrémült s a lábában szunyadó
                        köszvényre gondolva - ettől fogvást nem találta többé nagy kedvét az éjféli
                        párbajban.</p>
					<p>Végre, hosszas kutatás után, mely alatt kétszer is belebotlottak egy ődöngő
                        rendőrbe: megérkeztek a helyszinre.</p>
					<p>Wollner felügyelője bevezette őket a gyár földszintjére, egy magas, keskeny,
                        hosszú helyiségbe, a hajdani gépházba. A vakablakok párkányára helyezett
                        két kézilámpa világa mellett látni lehetett az elpusztult gyár rozsdás, nagy
                        halottját: a félig földbe ágyazott, hosszú lokomobilt, szegekkel kivert
                        vasbordái fölött vastag porszemfedővel. A helyéből kiemelt, óriási
                        hajtókerék oldalt dőlt a géphullára, mint a hogy a czimeres pajzsokat
                        támasztják a lovagi szarkofághoz. A terem egyik végében két vaskazán nyúlt
                        fel egymás mellett a boltozatig, a másik végében beomlott pinczebejárat
                        sötét torka ásított.</p>
					<p>Fülöp, az orvos és a két segéd akkor már elunták a várakozást; leültek az
                        emeletbe vivő vaslépcső fokára s szivarjaikat szíva - figyelmeztették
                        egymást a fal tövében sűrűn következő lyukakra, a mikből a gyár mostani
                        lakói, a patkányok villogó szemmel leskelődtek ki háborítóikra. Egyik-másik
                        odahagyta rejtekét s villámgyorsan iramlott végig a fal tövében s lebukkant
                        a pinczelejárat fekete torkába.</p>
					<p>Fülöpöt az egész gyárban ez a gödör érdekelte leginkább. Le nem tudta venni
                        szemét ez ásító sötét lyukról, mely különös módon kiváncsivá tette. Nem
                        állhatta meg, hogy oda ne menjen és bele ne nézzen a tátongó üregbe. Látni:
                        semmit sem látott, de valami átható, émelyítő, rothadt szag csapott fel a
                        mélységből. Valami dög lehetett odalenn; az inficziálta meg a levegőt. Fülöp
                        undorodva hagyta ott a gödröt s erősen kezdte szívni szivarját, hogy
                        ellensúlyozza a förtelmes szagot.</p>
					<p>Szerencsére - a gyár valamennyi ablaka rendre ki volt tördelve s
                        deszkadarabokkal csak úgy tél-túl beszögezve. A Duna felől jövő hűs, erős
                        áramlat éles légvonatokban hajtott át a helyiségen s felfrissíté a gyár
                        dohos, nehéz levegőjét. Ez a természetes ventilláczió azonban Géczy Gyurit
                        mindjárt, a mint belépett, a legrosszabb hangulatba dönté! Csak ez kellett
                        még neki! Ez a beretvaéles, fütyülő légjárás! Hisz ez keresztül járná a
                        jegesmedve bőrét is.</p>
					<p>Az önző, gyáva szibarita nem törődött azzal, hogy e helyütt nemsokára
                        embervér fog csurogni, talán patakban ömleni; nem azzal, hogy ez a hűs
                        légvonat talán egy átlőtt szívű ember végső lehelletét fogja pár percz múlva
                        magával sodorni. Csak magáért aggódott. Fázva hajtotta föl kabátja
                        gallérját. Nem szólt semmit, de belsejében kegyetlenül leszidta «a két
                        bolondot», kiknek éjjel jött kedvük lövöldözni egymásra. Mindjárt kikeresett
                        azonban egy zugot, a hol a légjárás nem volt olyan éles s ott beszélte meg a
                        segédekkel, hogy a fölállítás mi módon történjék.</p>
					<p>A helyiség hossza ép megfelelt a czélnak. Azonban a terem formája olyan volt,
                        hogy az egyik félt okvetlenül a gödör elé kellett állítani. Igaz, hogy onnan
                        öt lépés avance-et tehet, a ki oda jut, de párbaj-babona szerint nem a
                        legjobb előjel, ha valaki mögött ásott gödör tátong. Azonban a gödröt nem
                        lehetett az útból félre tenni. És, a párbaj-babona daczára, mégis csak ott
                        kellett az egyik helyet kipéczézni. A másik a két vaskazán közt volt
                        kijelölve. A lámpákat úgy helyezték a vakablakokba, hogy világuk odavetődött
                        erre a két pontra.</p>
					<p>Míg a segédek elkészültek, Zányi a lokomobil mellett állva - izgatottságában
                        vonalakat karczolt pálczája hegyével a vastetem poros hátára. Fülöp háttal
                        állott a grófhoz s egy csöppet sem szívta sebesebben szivarját, mikor
                        hallotta a vas töltővesszők tompa ütődését a csőbe nyomott töltésen.
                        Azonban, szemközt állva a gödörrel, kellemetlen, hideg érzés borzongott
                        végig a gondolatra, hogy talán neki kell oda állania az üreg szájához. Nem
                        volt babonás, csak ebben az egyben.</p>
					<p>A sorshúzás azonban a grófot állította a gödör szélére s babonás segédei,
                        mikor felük, pisztolylyal kezében, elfoglalta helyét, úgy néztek reá, mint
                        a ki megásott sírja szélén áll. A gróf, a ki semmit sem adott rossz
                        előjelekre, teljes nyugalommal foglalt állást a kijelölt helyen. Ez a vérmes
                        izgága, a ki egy órával ezelőtt még tombolt dühében, e pillanatban
                        visszanyerte azt az átkozott, számító, kegyetlen hideg vért, a mivel már
                        annyi embert küldött másvilágra.</p>
					<p>Az alatt a pár percz alatt, míg a párbaj utolsó formaságai megtörténtek s
                        mialatt a párbajt intéző segéd, Géczy Gyuri elreczitálta az előlépésekre, a
                        lövések idejére, számára vonatkozó megállapodást: Zányi egy tekintettel
                        áttanulmányozta az előtte álló tért s tisztában volt azzal, hogy e mellett a
                        nyomorult világítás mellett czélzásról szó alig lehet. Az ember alig látja a
                        gombot a pisztolycső végén. Itt «kapásból» kell lőni. Elhatározta, hogy nem
                        mozdul helyéből. Egészen oldalt állt s úgy helyezkedett el, hogy természetes
                        lendülettel kinyújtott jobb karja a lövés perczében magától beleessék a
                        kivánt irányba.</p>
					<p>Fülöp - abban a megkönnyebbülésben, hogy nem kell a gödör szélére állnia,
                        szinte vígan helyezkedett a két kazán közé. A pisztoly hideg agya kellemesen
                        hűtötte tenyerének lázas melegségét. Az a csöndes, futó láz, a mi a
                        fejszaggatások után mindig végigszaladt rajta: éreztette ugyan jelenlétét
                        most is, de különben egészen nyugodt volt és sohasem bízott karjában,
                        szemében úgy, mint e pillanatban.</p>
					<p>Zányi erős, roppant alakja, a lámpa félvilágításában is, elég szembeötlő
                        körvonalakban vált ki a sötét fal hátteréből. Határozott, jó czélpontnak
                        látszott Fülöp előtt. Mint minden párbajánál, Fülöp most is elhatározta,
                        hogy a lehető legközelebbről teszi meg a lövést.</p>
					<p>Az első jeladásra, gyors, biztos járással, öt lépést tett előre s nyomban
                        reá, oldalt fordúlva, a gyakorlott kéz nyugodt biztonságával vette czélba
                        ellenét.</p>
					<p>Ugyanabban a perczben Zányi karja is vizszintes állást vett. Fülöp czélzás
                        közben látta a lámpafényt hidegen megcsillanni az ellene emelt pisztoly
                        aczélcsövén, a nélkül, hogy ez a villanó érczfény számítása biztosságában
                        megzavarta volna... De abban a perczben, mikor a pisztoly ravaszának az
                        elhatározó nyomást készült ép megadni: mint valami tüzes villám, úgy
                        czikkázott át fején a pillanatra visszatért, görcsös idegroham... Tetőtől
                        talpig megrázkódott s ebben a heves megrendülésben csaknem öntudatlanul
                        lőtte ki fegyverét.</p>
					<p>Fülöp saját pisztolya durranásától nem hallotta a másik lövést s azt hitte,
                        hogy csak ő maga sütötte ki fegyverét. Zányi majdnem egyszerre lőtt
                        Bacsóval. Fülöp, a mint a légvonat a lőporfüstöt elkapta előle, látta, hogy
                        Zányi lebocsájtott fegyverrel áll helyén s mereven néz ő reá... Miért nem lő
                        ez az ember?... tűnődött magában, miközben szeretett volna a falhoz rohanni
                        s fájós fejét összezúzni rajta, a miért miatta elhibázta a lövést... Soha
                        biztosabban nem czéloztam, mint most - gondolta - és ez az átkozott fejgörcs
                        az elhatározó perczben félrevitte a kezem... De mit akar ez a Zányi? Mire
                        vár, miért nem lő? Miért bámul úgy reám?</p>
					<p>E gondolatok az alatt czikkáztak át kínlódó agyvelején, mialatt a
                        durranásoktól a levegő még reszketett... Fülöp azonban azt hitte, hogy a
                        lövés óta már perczek múltak el... Nem értve a Zányi késedelmezését, a
                        bejáratnál csoportosult segédekhez akart fordulni...</p>
					<p>Egyszerre, a mint e türelmetlen mozdulat folytán ép szemközt volt a lokomobil
                        hajtókerekével, úgy tetszett neki, mintha a kerék fölszaladt volna a
                        boltozat felé s mintha magával vitte volna az egész nagy gépházat... A mi
                        előbb egy színvonalon állott a fejével, most azt mindet maga fölött látta. A
                        falak tövén elvonuló, fekete patkánylyukak egy vonalba estek az arczával.
                        Nem értette, hogy mi történt vele... Egyszerre sok, sok lábat látott nem
                        messze magától, a mint felé szaladtak. Csodálkozott, hogy csak a lábakat, a
                        czipőket látja, az embereket hozzá - nem... Ekkor, mert nyomást érzett
                        mellében, nagyot akart lélegzeni, de orra, szája tele lett sűrű, nehéz
                        porral... Mi ez? Hiszen én a földön fekszem! Hogy estem el? Miért? Csak nem
                        vagyok tán meglőve? De hisz én Zányit nem is láttam lőni! Lehetetlen, hogy
                        lelőttek volna! Akkor fájna valamim, de nem érzek semmit. Csakhogy mégis itt
                        fekszem a földön... Elájultam talán?...</p>
					<p>Akkor látta, hogy a két orvos mellette térdel, feléje hajlik és kezdik őt
                        vetkőztetni, mialatt Wollner a fejéhez kuporodott, hóna alá nyúlt s
                        ülőhelyzetbe hozta.</p>
					<p>- Mit csináltok velem? Kérdezte Wollnertől. Állítsatok talpra. Elszédültem.
                        Ez az egész. Folytassuk a párbajt.</p>
					<p>És a mint ezt mondta, Wollnerre nézett s erőlködött, hogy fölkeljen. Ekkor
                        valami sajátságos, szúró bizsergést érzett a jobb lágyéka táján, aztán
                        valami különös, bugyborékoló hangot hallott, mire valami meleg szaladt szét
                        a ruhája alatt... Oda akart nézni, a hol az orvosok kotorásztak rajta, de
                        hirtelen, mintha az egész gyárat megperdítették volna: forogni kezdett
                        körülötte a terem. Szédülni érezvén fejét, bele akart fogódzni Wollner Ádám
                        karjába, de abban a perczben, mintha valami nehéz, fekete takarót borítottak
                        volna rá és az egész környezetre; eltünt előle minden... Elvesztette
                        eszméletét...</p>
					<p>Az orvosok fölemelve a csak kissé véres inget, a has jobb oldala fölött
                        akadtak rá a parányi sebre. A mint Fülöp elájult: megfordították fektében és
                        megállapíták, hogy a golyó bennmaradt a testben. Wollner látva, hogy a seb
                        csak alig vérzik, azt az észrevételt tette, hogy a sérülés nem épen
                        súlyos.</p>
					<p>Azonban a két orvos nagyon komoly képpel fogott hozzá a seb bekötéséhez.
                        Mikor készen voltak vele, kijelenték, hogy a sebesültet hordágyon kell haza
                        vinni. Hogyha kocsin viszik: nem jut élve hazáig.</p>
				</div>
				<div type="chapter">
					<head>XXXV.</head>
					<p>Attól fogvást, hogy Bacsó Gergely atyafisága kicsöppent a püspöki dús
                        Eldorádóból: a familia nem hagyott békét a miniszter-rokonnak. Úgy
                        tekintették magukat, mint a püspökség boldogtalan árváit, Kanutot pedig,
                        mint természetes és törvényes gyámjukat. Elvárták, megkövetelték tőle, hogy
                        gondjukat viselje s az elveszett javakért kárpótolja őket.</p>
					<p>Ez azonban egy miniszter hatalmát is fölülmúló feladat volt. Egy ország
                        ügyeit könnyebb volt vezetni, mint az atyafiság kedvében járni. Ez a hoppon
                        maradt, koldus úri népség úgy viselte magát, mint valami trónvesztett
                        dinasztia, melynek javait az új rendszer elkobozta. A püspöki atyafiság
                        révén fölvett «méltóságos» czímről ép oly kevéssé akartak letenni, mint az
                        ahhoz illő nagyszabású igényekről.</p>
					<p>Bacsó Bénit Kanut elhelyezte egy kincstári erdőfelügyelőségbe. Azt hitte,
                        egyszer és mindenkorra lerázta nyakáról. Az állás igen tisztességes volt és
                        jó fizetés járt vele. Azonban Béni úr, hogy a rangot fentartsa, úgy bánt a
                        kincstári erdőkkel, mint egykor a püspökségi fákkal. E gazdálkodás folytán,
                        hogy nagyobb baj ne legyen, Béni úrnak le kellett köszönni, Kanutnak pedig
                        az okozott károkért szép összeget fizetni.</p>
					<p>Ekkor végkép le akarta venni kezét a méltatlan atyafiról. Azonban Béniné, két
                        leányával és sógornőjével, oly szivet rázó szczénát rögtönzött a
                        miniszteriumban, hogy Kanutnak engednie kellett és tovább portálni Bacsó
                        Béni urat.</p>
					<p>A hatlányos Dóri visszakerült ismét egy kincstári bérletbe, a honnan azonban
                        folyton szökőben volt, családostul együtt. A pusztai élet nem izlett többé
                        a váregyházi rangos szereplés mámorába belekóstolt családnak. Ugy érezték
                        magukat künn a szabad földön, mint a deportáczióra itélt szigetlakók.
                        Panaszkodtak, sírtak és adósságot csináltak a szomszédos kisvárosban, melyet
                        sűrűn látogattak, hogy a pusztai élet szürke egyhangúságáért kárpótolják
                        valamikép magukat. Dóriné többet volt a székváros első hoteljében, mint a
                        tanya baromfi-udvarában, sűrűbben látogatta a kisvárosi szinház páholyát,
                        mint az otthoni veteményes kertet, jobban ösmerte a város főutczájának
                        kirakatait, mint saját éléstárának belső világát. Miután Dóri papa sem volt
                        jobb az asszonynál, egy év alatt tönkre tették a bérlett birtokot és magukat
                        is. Kanut csak nagy erőfeszítéssel és áldozattal tudta őket kirántani a
                        bajból.</p>
					<p>A többi Bacsó is csak így csinálta rendre. Az ingyenéléshez szokott,
                        püspökségi naplopókkal Kanut mindenütt csúfot és kárt vallott. És többet
                        költött rájuk, mintha mindnyájan az ő pénzén kosztoltak, ruházkodtak volna.
                        De nem volt rá mód, hogy szabaduljon tőlük. A mint le akarta rázni nyakáról
                        az élősdi fajzatot: a Bacsó asszonyok s leányok mind nyakára jöttek s jobban
                        győzték könynyel, zokogással, mint Kanut ellenállással. Mindig «utolsó»
                        segítségért jöttek könyörögni. És három hónap múlva ismét azzal jöttek:
                        Tönkremegyünk, meghalunk, ha nem könyörülsz.</p>
					<p>Azon a reggelen, a melynek éjszakáján Kanutot Veron levele nem hagyta aludni:
                        mintha összebeszéltek volna, majdnem valamennyi Bacsó egyszerre jött fel a
                        fővárosba. A miniszterium a szó szoros és taktikai értelmében meg volt
                        szállva a Bacsók hadától. Mindvalamennyi lamentálni, könyörögni - és
                        pumpolni jött ide. A megszálló sereg - többnyire asszonyokból állott, a kik
                        ennek a családi hadjáratnak minden csinját-binját, a sarczolás összes,
                        biztos eszközeit s Kanutnak minden gyöngéjét alaposan kitanulták.</p>
					<p>Először történt ezuttal, hogy ezekhez az atyafisági gyöngékhez nem férhettek
                        hozzá. Nem akartak hinni füleiknek, a mikor hallották, hogy Kanut őket nem
                        fogadja magánál. Talán nem jól jelentettek, nem értette meg ő nagyméltósága,
                        hogy kik várakoznak az előszobában!... Született csetneki Porhányi Laeticia
                        még egyszer beküldte a miniszteri ajtónállót, hogy őt, külön, még egyszer és
                        teljes titulussal jelentse be a kegyelmes úrnak.</p>
					<p>Azonban az ajtónálló újfent csak azzal tért vissza, hogy a miniszter ő
                        kegyelmessége senkit sem fogad - sem ma, sem holnap, nem még holnapután sem.
                        És látva, hogy született csetneki Porhányi Laeticia oly formájú készületeket
                        tesz, mintha be akarna törni a miniszteri szobába: a határozottan utasított
                        szolga - egyszerűen elállta a bejárást.</p>
					<p>A meglepetéstől elkábult, hiuságukban sértett, várakozásukban csalódott
                        Bacsók - méregtől fojtogatva, rossz sejtelemtől sápadtan, vert seregként
                        vonultak le a palota lépcsőjén. Ez az elutasítás megdöbbenté mindnyájukat. A
                        családi pókok, kik az atyafiságos érdekeknek finoman és erősen font
                        szálaival másfél év alatt úgy begubanczolták a miniszteri, kövér legyet,
                        hogy azt hitték, többé nem szabadul s ellenállás nélkül engedi kiszivatni
                        magát: most arra ijedtek föl, hogy a megfogott légy kitört a hálóból.</p>
					<p>Azonban a családi pókok nem adták föl a reményt, hogy legyüket újra
                        hatalmukba kerítik... Csalódik Kanut, ha abban bizakodik, hogy egykönnyen
                        szabadul!... És a nemes atyafiak, kik a pokol fenekére kivánták egymást,
                        mikor a miniszteri előszobában váratlanul összetalálkoztak: most, a közös
                        veszély érzetében összedugták fejüket és ligát kötve Kanut ellen, azt
                        határozták el, hogy addig nem fog közülök egy se hazamenni, a míg Kanutot
                        kézre nem kerítik és meg nem puhítják.</p>
					<p>Egyelőre megszállták a képviselőházat, hogy ha Kanut mutatkozni talál, rajta
                        üthessenek. De Kanut az nap nem ment az ülésre s így a lesben álló csapat
                        hosszú orral hagyta el a házat - a guerilla-hadjáratot más napra
                        halasztva.</p>
					<p>Kanut ezuttal föltette magában, hogy lerázza nyakáról a drágalátos
                        rokonságot. Abban az elkeseredett, nyomott hangulatban, a mibe a tegnapi
                        események ejtették, kétszeresen átérezte mindazt, a mit ez emberek együtt s
                        külön-külön ellene vétettek. De hogy is lehettem annyira együgyű - szólott
                        önmagához - hogy kész prédául adtam oda magam! Okulhattam volna Bacsó
                        Gergely esetén. Olyan nép ez, a mely minél többet kap, annál többet követel.
                        Először a kisujjamat kérték és ime, csaknem egészen megettek!...</p>
					<p>A Bacsó-atyafiság, hogyha tudta volna, mint van ma hangolva a hatalmas rokon:
                        máskorra halasztja a kombinált rohamot. Most vesztébe rohant. A kezes, jó,
                        nagytürelmű rokon helyett - egy önmagával, mindenkivel meghasonlott, keserű,
                        elszánt emberre akadtak, a kivel többé nem lehet elbánni.</p>
					<p>Kanut, a mint lerázta rokonait magáról, nem is törődött velük azután. Hogy a
                        tegnapi erős izgalmak után összeszedje magát: egész napon át keményen
                        dolgozott. Késő este volt, a mikor hazament.</p>
					<p>Holzknecht Poldit ott találta az előszobában, egészen megviselten a hosszú
                        várakozás alatt.</p>
					<p>A mint Kanut betoppant: a börze-adjutáns elfeledte nyomban, hogy két óra óta
                        ül az előszobában, lerágva mind a tíz körmét az óriási türelmetlenségben.
                        Széles vigyorgással köszönt elébe a miniszter úrnak:</p>
					<p>- Kegyelmes uram, istenáldás van rajtunk!</p>
					<p>Kanut, ki hű, okos emberének még a régi napokból származó bizalmaskodását
                        elnézéssel tűrte: mosolygott a közös istenáldás ilyen bemondásán.</p>
					<p>- Talán jó ujsága van számomra, Poldi?</p>
					<p>- A legjobb ujság kegyelmes úr! Pénz, még pedig sok pénz. Ilyen napunk még
                        nem volt a börzén! Az aranybornyut a szarvánál fogtuk meg.</p>
					<p>Holzknecht meg volt elégedve magával, hogy ily plasztikai hasonlatba foglalta
                        bele a miniszter szerencséjét, mely az utóbbi veszteségek után, váratlanul
                        dús gyümölcsöket hozott.</p>
					<p>Mikor odabenn az elszámolás megtörtént s a siker újra átélvezésébe belekábult
                        Holzknecht exaltáltan beszélt a kápráztató új kilátásokról: Kanut véget
                        vetett a felhevült börze-próféta csillogó jóslatainak:</p>
					<p>- Kifárasztott a játék, Poldi. Ideje, hogy visszavonuljak. A mi üzlet még
                        függőben van: azt bonyolítsa le. Én nem játszom tovább.</p>
					<p>Holzknecht Poldit e szóra ájulás környezte. Most vonulni vissza, most, mikor
                        az aranyeső éppen hullóban van! Lehetetlen! Azt ő nem engedi... És a mi
                        rábeszélő tehetség adva van egy coulissiernek, azt mind előszedte, hogy
                        Kanutot lebeszélje:</p>
					<p>- Kegyelmes uram! Hisz egy lépést sem kell tennie: a pénz magától gurul a
                        lábához.</p>
					<p>Beszélhetett annak! A mai Bacsó Kanut nem a tegnapi volt. A visszás helyzetek
                        által megzavart, nyugtalan s az ellentétes czélok közt habozó ember
                        átengedte helyét a férfinak, a ki csak egy czélt ismer s a felé tör egész
                        erélyével. Abban az elhatározásban, mely tegnap óta uralkodott rajta s mely
                        őt Veron felé vitte: egyetlen, szilárd akarattá tömörült minden vágya,
                        összes életczélja. A szerencse hajszolásának izgalmas és koczkáztató játéka
                        nem vonzotta többé. Más, nagyobb, életbevágóbb játszma bilincselte őt le, a
                        szenvedély hatalmas játszmája, a min vagy mindent megnyer, vagy mindent
                        elveszít. Egész mivoltát, lényét rátette arra...</p>
					<p>A coulissier, mintha megértette volna végre, hogy mi ment végbe Kanutban, nem
                        csillogtatta többé aranyesős prófécziáit. Sejtette, hogy azt a papiros
                        bálványt, a minek ő papja s a minek az egykori hívő, a miniszter hátat
                        fordít: egy erősebb és hatalmasabb bálvány győzte most le. Azt hitte, gridi
                        Biás Hajnal rejtőzik a háttérben. A börze még nem tudta, mi történt...
                        Holzknecht ugyan nem birta börze-észszel fölfogni, hogy a ki egy bank-király
                        vejévé készül lenni, miért akar búcsúzni, a szerencse országától, a melybe,
                        úgyszólván, beleházasodik! De megadta magát. A szerelem árfolyama nagyobb,
                        mint az arany-rentéé! Gondolta magában, a mint távozóban volt a
                        minisztertől.</p>
					<p>Kanut, kezei közt egy jelentékeny összeggel, azonnal arra gondolt, hogy
                        anyagi viszonyainak tisztázását megkezdje. A lekötöttség legszorosabb
                        szálaiból azonnal ki kell bontakozni. A mint szabadabb mozgást nyer: a
                        teljes fölszabadulás munkájához is hathatósabban hozzá láthat... És -
                        üzetve az anyagi szabadság vágyának lázától: azonnal bele akart fogni a
                        dologba...</p>
					<p>Előszedte könyveit. Számításokat tett, míg végre egészen tiszta, pozitiv kép
                        állott előtte, mely vagyoni helyzetét világosan feltüntette. A perspektiva,
                        bizony elég komoly vala, de nem kétségbeejtő. Most, hogy közvetlenül szeme
                        közé nézett a bajnak, nem találta azt oly fenyegetőnek, mint korábban
                        hitte. A kibontakozás lehetségesnek látszott, nagy önmegtagadás, rideg
                        következetesség, roppant türelem révén bár, de csak hogy így is.</p>
					<p>Egy egész szabatos, részletes programmot dolgozott ki magának. Az éjfél már
                        elmult s Kanut még mindig asztalánál ült, hogy újból meg újból revizió alá
                        vegye s latolgassa tervének minden egyes részletét. Nem volt szabad
                        hibáznia. Egy tévedés, egy helytelen tétel megzavarhatná az egész, nagy
                        tervet. Egy megtévedt, vagy egy szélhámos pénzügyminiszter csinálhat hamis
                        budgetet: akkor legfölebb a csalódott ország vakarja a füle tövét, a
                        zárszámadásoknál... Más baj nem történik. De ha ő téved: ő lakol, ha félre
                        lép: nem tudni, hol áll meg? Tiszta munkát akart.</p>
					<p>Egyszerre csak, anélkül, hogy szólította volna, belép az inasa. Látszott a
                        ficzkó képén, hogy a míg virrasztó ura parancsait várta, az előszobában
                        elnyomta az álom, s hogy valami váratlanra ébredt. Hüledező pofával, dadogva
                        szólt urához:</p>
					<p>- Kegyelmes uram, Bacsó Fülöp úr inasa van itten.</p>
					<p>- Mit akar?</p>
					<p>- A kegyelmes úrért szalajtották ide.</p>
					<p>- Én érettem? Miért?</p>
					<p>- Fülöp úr, azaz, hogy nem ő, hanem Veron kisasszony, a ki ott van most Fülöp
                        úrnál, hivatja nagyméltóságodat.</p>
					<p>Kanut azt hitte, hogy az inas részeg s nem tudja, mit beszél. Nem értett és
                        nem hitt semmit a hallott szavakból, de mégis meg volt zavarodva Kanut.
                        Élesen nézett a ficzkó szeme közé.</p>
					<p>- Magadnál vagy fiú?</p>
					<p>- Igenis, kegyelmes úr. De, esedezem, nem csoda, ha az embert az ilyen hír
                        egy kicsit megzavarja. Nem is tudom, mondtam-e már, hogy Fülöp urat
                        meglőtték az éjjel. Méltóztassék sietni, mert a végét járja.</p>
					<p>Fülöpöt meglőtték!... Kanutot nem kötötte ugyan erősebb érzés, még csak
                        rokonszenvező indulat sem a vakmerő, hideg, zárkózott emberhez, de atyjafia
                        volt mégis és szerencsétlenségének váratlanul betoppanó híre megdöbbentette
                        őt. Azt hitte, valami véletlen baleset történt rokonával. A míg a fogatot
                        előkészítették, Fülöp inasát fogta vallatóra.</p>
					<p>Ettől azonban csak annyit tudott meg, hogy urához, a ki beteg fővel őrizte a
                        szobát, késő este fölment Veron s pár perczre rá Fülöp, fájós feje daczára,
                        távozott hazulról. A kisasszony pedig ott maradt, hogy visszavárja. Fülöpöt
                        éjfél után, hordágyon hozták vissza eszméletlen állapotban, véresen,
                        meglőve. Mikor a sebet a két doktor ujra bekötözte, a sebesült magához tért
                        és beszélt a kisasszonynyal. Ekkor az egyik úr, ki együtt jött az
                        orvosokkal, elsietett, hogy közjegyzőt hozzon...</p>
					<p>Kanutot ez az elbeszélés még inkább megzavarta. Nem értve az összefüggést a
                        hallott tények közt, nem tudta, mit gondoljon? Csak két körülmény ragadta
                        meg figyelmét: maga a szerencsétlenség és az, hogy Veron valami különös
                        szerepet vitt abban. Mi hozhatta így össze Veront és Fülöpöt? Miből, hogyan
                        fejlett ki e véres, tán halálos végű dráma?...</p>
				</div>
				<div type="chapter">
					<head>XXXVI.</head>
					<p>A miniszter úgy találta rokonát, a hogy legutoljára látta őt: abban a
                        kabátban, ugyanazon egykedvűségben és azzal a fáradt, mozdulatlan, kiélt
                        arczczal. Nem látszott meg rajta, hogy az ő meleg vére piroslott a
                        mosdóedényben, a mit akkor vittek ki, mikor Kanut belépett. Egyenesen ült a
                        nagy karosszékben, két keze unatkozva babrált a nagy peluche-takaró
                        bolyhában, a mely a sebesültet derékig eltakarta.</p>
					<p>Észre sem vette, hogy Kanut belépett. Behunyt szemmel hallgatta a kerületi
                        közjegyzőt, a ki hangosan olvasott egy fogalmazványt, a mit az imént írt s a
                        miben egy nyilatkozat hiteles voltát igazolta aláirásával és
                        pecsétjével.</p>
					<p>Kanut megállt az ajtóban, a míg a közjegyző elkészült az olvasással. Wollner,
                        a két orvos és egy idegen úr hallgatva, csoportban álltak Fülöp közelében.
                        Az egyik orvos «munka» közben levetett kézelőit gombolta, a másik folytonos
                        éber figyelemmel nézett rá Fülöpre, hogy el ne szalaszsza az «érdekes eset»
                        egy mozzanatát sem. Veron, ki sápadtabb volt, mint maga a sebesült, egy
                        asztalhoz támaszkodott. Meg kellett fogódznia, hogy össze ne roskadjon. A
                        napok óta tartó testi, lelki izgalmak annyira megtörték, hogy alig birta
                        elviselni az utolsó felindulást, a mit akkor érzett, mikor maga előtt látta
                        a hordágyat és azon, véresen, Fülöpöt. A meglőtt ember láttára megrendült,
                        de még mindig volt annyi ereje, hogy az első ápolást, az első gyógyszert, a
                        mi utolsó is volt, ő nyujtsa a sebesültnek. Ereje most már fogyóban volt.
                        Kanut beléptekor nagy erőfeszítést tett, hogy összeszedje magát.</p>
					<p>A közjegyző készen volt az olvasással. Fülöp fölnyitotta szemeit s meglátva
                        Kanutot, intett neki, hogy lépjen közelebb. A környezet kitalálta, hogy a
                        sebesült egyedül kiván maradni Kanuttal; átmentek mindnyájan a szomszéd
                        szobába. Veron is megindult, de Fülöp utána szólott:</p>
					<p>- Kérem, maradjon itt... Egy ügyem van még rendezetlen, önöknek, kettőjüknek
                        kell segíteniök, hogy elintézzem ezt is. Jöjjenek közelebb. Üljenek le,
                        kérem. Ha így jobbról, balról állanak mellettem: melodrámai csoportot
                        képezünk. Egész életemben óvatosan kerültem mindent, mi melodrámai; most sem
                        akarok ilyen szczéna középpontja lenni.</p>
					<p>Azaz - hogy nem ezt akartam mondani. Nem rólam, hanem önökről van szó. Azt a
                        sokat, a mit mondani szeretnék: találják ki abból a kevésből, a mit
                        elmondhatok. Ugy érzem, mintha eszméletem minden pillanatban újra itt akarna
                        hagyni. Most még világos a fejem s szavaimnak van értelmük. Ha észreveszik,
                        hogy zavarossá válik a beszédem, szólítsák az orvost.</p>
					<p>Kanut, neked azt kell megmondanom, hogy a hátad mögött, a te rovásodra
                        piszkos egy üzlet ment végbe közelébb. Az eset az, hogy én átvettem azt a
                        pénzt, a mit te visszautasítottál: az Erling-féle proviziót. Kinálták:
                        elfogadtam. A mi még ennél is rosszabb, ennek a szennyes pénznek, gondolom,
                        felét oda adtam neked. Te nem tudtad, hogy az miféle pénz! Én hallgattam,
                        mert azt hittem, hogy a mit Erling akar, magától be fog következni úgy is és
                        a csúnya üzlet az én titkom marad.</p>
					<p>Máskép történt biz’ ez. Ép ellenkezője annak, a mit vártam. A körúti vállalat
                        sorsának eldöntését értem. Most - a kaucziójuk elvesztése miatt fölingerült
                        Erlingék te rajtad akarják bosszújokat tölteni. Kanut, te holnap
                        nyilvánosan meg leszesz támadva, hogy borravalót fogadtál el és megcsaltad
                        azokat, a kiktől azt elfogadtad... Ő tőle (Fülöp Veronra mutatott) tudtam
                        meg, hogy mi készül holnap ellened.</p>
					<p>És e támadás útját be akartam vágni. Rá akartam birni Erlinget, hogy a
                        czikket vonassa vissza. Fölvilágosítottam volna, hogy a dologban neked semmi
                        részed s hogy én rászedtelek mind a kettőtöket. Mialatt őt kerestem, Zányi
                        Gábor véletlenül utamba került s én belebotlottam. Hogy mi történt köztünk,
                        azt később talán, megtudod. Az ostoba véletlen Zányinak kedvezett s én most
                        már az ördögé vagyok.</p>
					<p>Ez azonban mellékes. A fő az, hogy ha már én elpusztulok, legalább te
                        szabadúlj abból a hinárból, a mibe magammal belerántottalak.</p>
					<p>Ott, az asztalon van egy nyilatkozat, hiteles okmány; abban én az Erling-ügy
                        valódi állását megvilágosítom. Reggel fog megjelenni a támadás ellened: te
                        az esti lapokban már tisztázhatod magadat. Nyilatkozatom elég igazolás.
                        Mindenki hinni fog egy olyan ember szavainak, a ki egy golyóval az
                        oldalában, válóban van az élet minden hazugságaitól.</p>
					<p>Nekem, Kanut, már nem sok időm van itt. De mielőtt harmadikat csengetnek: még
                        mondanék valamit. Lásd: az én egész életem egy hosszú hazugság volt; kevés
                        olyat tettem, mondottam, a mit nem tenni és nem mondani jobb nem lett volna.
                        Ha én tőlem hallod, el is hiheted, hogy haszontalan egy élet az
                        ilyen!...</p>
					<p>Ismersz, tehát tudod, hogy nem a megtért, a másvilágtól megszeppent bűnös
                        beszél belőlem. Nem, nem azért beszélek, hogy egy ostoba élet végén egy még
                        ostobább, késői bánatot szimuláljak előtted. Csak az utolsó, nagy
                        hazugságnak tudatától kivánok megszabadulni. Ez az egy rossz érzés úgy
                        fekszik rajtam, mint valami malomkő. Lehet, hogy ez a lelkemre súlyosodó
                        nyomás nem egyéb, mint az a négy lat ólom, a mit Zányi belém bocsátott.
                        Lehet, hogy csak ez nyom. Nem tudom, de érzem, hogy a halál sokkal
                        rosszabbul esnék, ha ki nem mondanám, a mi nyelvemen van... Pedig a halál
                        úgy is rosszul esik. Nem tagadom. Az élet, még ha hazugan is éltük át, oly
                        valami jó, a mi jó marad akkor is, ha visszaélünk vele... Milyen lehet
                        akkor, ha nem meghamisítottan s nem egy csaló, egy tolvaj gyáva, szorongó
                        öntudatával élvezzük örömét.</p>
					<p>Kanut! Ne légy te is tolvaj és csaló... Ne csald meg magadat, ne lopd el a
                        boldogságot önmagadtól és attól, a kivel azt megosztva birhatod... Tudom,
                        hogy értesz, de azért mindent ki kell most mondanom.</p>
					<p>Fülöp elhallgatott, fáradt tekintete Kanut kezére szállott, mely mintegy
                        megbocsátóan nyugodott a sebesült férfi térdén, a peluche-szöveten. Mit is
                        tehetett volna mást Kanut! Szemrehányást tegyen egy olyan embernek, a ki
                        halni készül!... Fülöp szeme a jegygyűrűt kereste. Az aranykarikát nem látta
                        a gyűrűs ujjon. Elbámult elébb s aztán különös jó kedve támadt. El akarta
                        nevetni magát, de a hang a torkán akadt. Szólani készült Kanuthoz, de a
                        gondolatot elveszté fejéből...</p>
					<p>Fülöp úgy érezte, mintha valami sűrű, nehéz massza tömné el teste ama részét,
                        a hol meg volt sebesülve; ezt a feszült, hideg, tompa tömöttséget először
                        csak a seb környékén érezte, aztán mindinkább tovaterjedt az s lábait,
                        mintha ólommal lettek volna töltve, nem birta többé megmozdítani. Ez a
                        gyilkos, rettentő bénaság elkezdett fölfelé emelkedni benne s a mint tova
                        terjedt-terjedt: valami hideg, metsző kín járt előtte mindig... És e közben
                        meg-meglebbent előtte az a nehéz fekete takaró, a mi künn a gyárban már egy
                        ízben ráborult... Öntudata még egyszer visszatért:</p>
					<p>- Érzem, hogy az én dolgom kezd kritikusra fordúlni. Már nem sokáig csevegek
                        önökkel. Pedig - ez a jól irányzott lövés, mintha bölcscsé tett volna;
                        telítve vagyok okos és jó eszmével. Rossz csont létemre tisztes aggastyánnak
                        érezem magamat, a ki végső perczeiben följegyezni való intelmek közt veszen
                        búcsút övéitől... A tisztességes meghalás becsvágyát érzem magamban. Adják
                        meg, kérem, a mi ehhez szükséges: adják meg a nyugalmat...</p>
					<p>Az én nyugalmam az lenne, ha látnám, hogy önök ismét azok egymásnak, a mik
                        voltak akkor, mikor az én semmirekelő intrigáim még nem választák el önöket
                        egymástól... Veron, Kanut! Önök rászedettjei egy önző vén róka alávaló
                        furfangjának. Ez a róka oldalba-lőve, végét járva, itt fekszik most előttük
                        s nem sokára árokba lesz dobva. Előbb azonban - arra kéri... arra kéri
                        önököt, hogy fogják meg egymás kezét még egyszer és ne bocsássák el többé
                        soha, soha...</p>
					<p>Nem, nem itt előttem. Ez melodráma lenne. Semmi jelenet, semmi gesztus, semmi
                        frázis! Minek? Csak igérjék meg, hogy megteszik... Ne szóljanak, csak
                        nézzenek rám. Így. Ez elég... Igen. Most már nekem is végképen elég -
                        nemsokára... A fekete takaró alá kerültem ujra... Hova lettek önök? Vagy
                        úgy! Ez már a végnek optikai csalódása... Itt vannak, tudom... Kanut,
                        támaszd meg a fejem... Lehúz...</p>
					<p>Fülöp feje oldalra billent s arczán valami sárga világosság kezdett
                        szétterjedni, vonásai kinyúltak... Kanut visszahelyezé a szék támlájára
                        a hanyatló fejet. Veron, megrémülve a sebesült ember arczának
                        elváltozásától, az ajtóhoz sietett, hogy beszólítsa az orvosokat.</p>
					<p>Fülöp homályosodó szemekkel nézett a lány után s szája mozgásáról látni
                        lehetett, hogy mondott valamit. De már csak magának beszélt... E különös,
                        rossz, de nem egészen gonosz élet utolsó szavát nem hallotta senki... Mire
                        az orvosok beléptek: a sebesültnek nem volt többé szüksége rájuk. Beállott
                        az agónia.</p>
				</div>
				<div type="chapter">
					<head>XXXVII.</head>
					<p>Bacsó Dóriné a reggeli lapot tépte először össze, azután a
                        batiz-zsebkendőjét... akkor pedig szétnézett, hogy nem esnék-e valami eleven
                        is a keze ügyébe. Ujjai szétnyiltak s befelé görbültek. Reszkető Mária
                        Terézia-tokája alatt a düh fojtogatta. A méreg úgy elfutotta, hogy sírni sem
                        tudott... Végre hanghoz jutott:</p>
					<p>- A piszkos... a piszkos!... E két szóban süvöltött ki belőle a meggyülemlett
                        indulat.</p>
					<p>«A piszkos» azonban nem a lapnak szólott, mely született csetneki Porhányi
                        Laeticia férje családjának híres fejét, a minisztert, a nyilvánosság
                        pellengérén vesszőzte - a becstelenség vádjával. A «piszkos» - Kanut volt.
                        De ő sem azért, mert Dóriné elhitte felőle, hogy zsebrevágta a százezer
                        forintot; hanem azért, mert az atyafiságnak, különösen pedig Dórinénak, nem
                        adott belőle... Ez a nagyravágyó, úri koldusnő három hónap óta zaklatja
                        Kanutot, hogy pénzt csikarjon tőle - egy angol hintóra, a min a megye
                        székhelyén akart vakítani. És Kanut egyre azt felelte neki, hogy nincsen
                        pénze magának sem. Im - most kisül, hogy a hozzá fukar rokonnak ép három
                        hónap alatt százezer forint olvadt el a kezén...</p>
					<p>Dóriné összekapdosta a szétszakított ujság rongyait s rohant azzal az
                        atyafisághoz. A Bacsó hölgyek és urak jó része, a szinházak, orfeumok, késői
                        vacsorák által megviselten, még paplan alatt volt. Onnan ugrottak ki, mikor
                        Dóriné rajtuk ütött a friss Hiób-hirrel: Bacsó Kanut ellen megsemmisítő vád
                        van fölemelve... Hej, kiment az álom erre valamennyi Bacsó szeméből. Először
                        is magára gondolt az élősdi, egoista fajzat:</p>
					<p>- Mindnyájunkat tönkre tett!... Sopánkodott, Kanutot vádolva, a megréműlt
                        népség.</p>
					<p>- Oh, ha csak tönkre tett volna: - izgatott a hírhordó asszonyság - de meg is
                        gyalázott valamennyiünket. Lemoshatlan piszok tapad reánk. Ujjal fognak
                        minden Bacsóra mutatni. Kanut nyakig esett a sárba és mindnyájunkat maga
                        után rántott.</p>
					<p>A család egyszerre beleélte magát az ártatlanul kompromittált ember
                        szerepébe. A becsületével volt nagyra mindenik. A püspökség kifosztásában
                        leginkább kompromittált Bacsó lamentált leghangosabban.</p>
					<p>- Lássák, én előre tudtam, hogy ezzel az emberrel mi még meg fogjuk járni.
                        Könnyelmű, pazar volt teljes életében. Ugy élt, mint egy zászlós úr, a míg
                        mi, a család becsületének fentartói, a vidéken rongyoskodtunk. Bárcsak
                        meghagyott volna minket ebben a mi egyszerű, de tisztes rongyos
                        mivoltunkban! Ő szélhámoskodott, de bűnei számláját mi fizetjük - nevünk
                        becsületes hirével.</p>
					<p>Az indignálódott atyafiság családi tanácsra gyűlt össze, hogy Kanuttal, a
                        hozzájok nem méltó rokonnal, megtagadjanak minden közösséget. Akkor vették
                        Fülöp halálának hirét. Más körülmények közt e hír nem gyakorolt volna reájuk
                        nagy hatást. Tőlük bizony felfordulhatott volna Fülöp akárhogy és
                        akármikor... De most a halálhír konsternálta őket. Ugy tekintették Fülöpöt,
                        mint a család szeplőtlen hirnevének martyrját, mint a Kanut vétke véres
                        áldozatát.</p>
					<p>Csoportosan mentek a halottas házhoz. Ugy viselték ott magukat, mint a kik
                        büszkék a halottra, a ki a név becsületéért ontotta ki vérét. Mímelték a
                        könyét titkoló, kevély gyászt s hivalkodtak Fülöp holttestével... A
                        ravatalra tett, óriási családi koszorú szalagján ez a felirat állt: A
                        becsület bátor védőjének - a Bacsók családja.</p>
					<p>Mikor Kanut, a maga koszorújával megjelent a ravatalnál: a rokonság
                        tüntetőleg húzódott el tőle. Kanut észrevette, hogy honnan fú a szél. Az a
                        királynői fejtartás, melylyel született csetneki Porhányi Laeticia ott
                        hagyta őt a gyászszobában - a nélkül, hogy a miniszter jelenlétét
                        észrevenné: megértette Kanuttal, hogy a családi patkányok a sülyedőnek hitt
                        hajóról sietnek elmenekülni... Hagyta, hogy fussanak. Nem törődött a
                        nyomorultakkal. De mikor Fülöp viaszsárga arczára nézett, eszébe jutott, a
                        mit ez az összecsukott, szintelen száj mondott egykor neki: borzasztó egy
                        nép a Bacsó atyafiság!... Ugy tetszett neki, mintha a halottszáj köré
                        jéghideg gúnymosoly lenne kövesedve, a mely neki ezt mondja: Ugy-e igazam
                        volt? Ez a nép borzasztó!...</p>
					<p>Kanut a halottól a képviselőház ülésébe sietett. Ott kézre adták az esti
                        lapokat, a mik a rendkívüli eset miatt, ma korábban jelentek meg. Fülöp
                        nyilatkozatát mindenik lap hozta. A ház arczulatáról le lehetett olvasni,
                        hogy senki sem kétkedik a vallomás őszinteségében. Az élettel, világgal,
                        istennel leszámolt ember szavai hitelre találtak. Megdöbbenve gondolt
                        mindenki a terítőn feküvő halottra, a ki szemfödő gyanánt vonta magára a
                        becstelenség igaznak ismert vádját, hogy ezzel az utolsó tettével visszaadja
                        becsületét egy ártatlanul meghurczoltnak...</p>
					<p>A karzat, mely parlamenti botrányra lesett éhesen: megcsalódottságában leejté
                        az állát, mikor látta, hogy Bacsó beléptére nem tör ki a vihar. Egy hang sem
                        szólott, egy ököl sem emelkedett föl a levegőbe. Több képviselő odament a
                        miniszterhez, hogy kezet fogjon vele. Apostol, az ellenzék vezére, pláne -
                        mellé telepedett s nem mozdult el onnan az ülés végéig.</p>
					<p>Kanuttal majdnem egy időben lépett be Valér a házba. Az irói karzat munkás
                        népsége félbe hagyta a jegyezgetést s csodálkozva bámult a kartársra. Tudták
                        mindnyájan, hogy a szenzácziós czikkeknek Valér az irója. Megütődtek rajta,
                        hogy a mai nagy felsülés után és éppen itt a házban - meri magát mutatni.
                        Egy pár napig bizony elbujhatott volna.</p>
					<p>Valér látta, hogy bámulják, de nem vette észre kartársai tekintetében a gúnyt
                        és a rosszalást. Azt hitte, hogy e bámulat a nap hősének szól. És ő ennek
                        képzelte most magát... Semmit sem tudott arról, hogy mi történt tegnap óta,
                        hogy a czikkben kilőtt éles töltés Fülöpöt találta.</p>
					<p>Mikor az éjjel a vén Bacsótól megvált, nem birt hazamenni. Érezte, hogy ma
                        éjjel lehetetlen lehunynia szemét. Lázas volt és ideges, mint az olyan
                        vadász, aki először készül hajtásra, a hol veszedelmes, nagy vadra fog
                        lőni... Virrasztani akart, csakhogy nem egyedül. Nem vallotta ugyan be
                        magának, de úgy állt a dolog, hogy lelkiismeretében még erősebb láz volt,
                        mint idegeiben. Egész mostanáig hideg vérrel czélzott Kanutra és most, a
                        mint megnyomta a ravaszt s utjára küldé a golyót: megrendült a várható
                        hatástól. Ezt a hatást ő kiszámította és mégis visszadöbbent attól...</p>
					<p>Fölkereste Bizony Birit. Rossz óráiban ez a czéda lény volt virrasztó társa
                        sokszor. Áttombolt vele ismét egy őrült, vad éjszakát. Sápadtan, vérerektől
                        elfutott szemekkel, izgalmaktól eltompultan jött Valér a csata szinhelyére.
                        Diadalát jött élvezni. Álmos, dagadt szemeit gonosz, utálatos kiváncsisággal
                        hordozta szét a csatatéren. Várta, hogy mindenki bámulja, várta azt a
                        szenzácziót, ami megillet egy olyan támadót, a ki levert egy nagy
                        minisztert... Akkor a szomszédja, egy ismerős ujságiró, rászólott a félig
                        még mámoros emberre:</p>
					<p>- Egy felsülés még nem a világ, kollega! Jobb lövők is elhibázzák a
                        lövést.</p>
					<p>Valér nem értette a gúnyolódó vigasz czélzatos szavait; de mikor látta, hogy
                        Kanut jelen van s hogy a képviselők kezet fognak vele: az éjszakai mámort
                        kifújta fejéből egy ijedt sejtelem... Valami nem úgy sült el, amint tervezve
                        volt. Valami történt - a miniszter javára. Ez az ember nincs tönkre téve.
                        Itt van, fönhordja a fejét, kezet fognak vele: mintha mi sem történt volna.
                        Ez az ember nem erkölcsi halott... Valér kijózanultan ugrott föl helyéről.
                        Mint a kit kergetnek, rohant a lap szerkesztőségébe... Konsternálva találta
                        az egész személyzetet. Mintha csak rá lestek volna: amint a lábát betette,
                        mindenki rajta rontott.</p>
					<p>- No, te szép csávába vitted bele a lapot! Mi vagyunk agyonütve, nem a
                        minisztered...</p>
					<p>Mikor Valér megérté, mi történt, hogy a kilőtt golyó Kanut helyett Fülöpöt
                        találta s hogy a merész játszmát a miniszter ellen a lap elvesztette: szó
                        nélkül megfordult s lehorgasztott fejjel hagyta el az irodát. A kudarcz
                        végkép megsemmisítette. Mindaz, a mit eddig magáról tartott, nevetségesnek,
                        fonáknak tünt föl. Azt hitte magáról, hogy őt a sors Kanut fátumának
                        rendelte, hogy az ő erős, kegyetlen boszuállásában nagy erkölcsi erők
                        nyernek végrehajtást. Most, hogy felsült: képzelgőnek, ostobának, egy
                        semminek tünt fel maga előtt... Kétségbe volt esve, csakhogy kétségbeesése
                        hasonlított az olyan nőéhez, a kinek valami utálatos pletykát torkára
                        forrasztanak. Gyáva, férfiatlan keserűségében csaknem sírva fakadt.</p>
					<p>Nem tudta miért, de csak elment Bacsó Péterhez. Az öreg csúnya mosolyra
                        szélesíté fogatlan száját, a mint Valér belépett. Hát még e vén mizantrop,
                        saját czinkosa is nevet az ő rovására!... Nem tudott szóhoz jutni, úgy
                        bántotta ez a fogadtatás. Végre is csak ennyit szólott:</p>
					<p>- Rosszul ütött ki. Megmenekült... Oly panaszos, rezignált hangon mondotta
                        ezt a pár szót, mintha vigasztalást várna elvbarátja részéről.</p>
					<p>Bacsó Péter közönyös maradt a kárvallott hangra. Csak úgy a pipája szopókáján
                        keresztül válaszolt:</p>
					<p>- Tudom! itt volt.</p>
					<p>- Kicsoda?</p>
					<p>- A miniszter. A lányomat kisérte haza s egész tisztelettel feleségül
                        kérte.</p>
					<p>Valér azt hitte, gonosz tréfát űz vele az öreg.</p>
					<p>- Mit beszél? Bolondit?</p>
					<p>- Dehogy. A dolog komolyabb, mint az ön támadása. Ön, barátom, vaktöltéssel
                        lőtt s az elevenen maradt miniszter urnak első dolga volt eljönni hozzám s
                        vőül ajánlkozni.</p>
					<p>- És mit válaszolt neki?</p>
					<p>- Csak annyit, hogy megmutattam neki a revolvert, a mivel lelőttem volna,
                        mint egy kutyát, az utczán, azon a napon, a melyen Gridi Biás lányát
                        feleségül veszi. Az, hogy Veront elveszi-e vagy nem: a leányom dolga; de
                        hogy a vérem meggyalázója egy golyót kapjon a bordái közé: ez a dolog én rám
                        nézett volna...</p>
					<p>Valér lerogyott egy székre... Ha mindent megnyert az az ember, akkor ő
                        mindent elvesztett. A teljes kudarcz tudata erős fizikai fájdalomként
                        hatotta át egész valóját. Szive, a beteg anyától öröklött kóros szív, nem
                        birta meg az erős felindulást: görcsöt kapott s Valér félájultan esett a
                        hozzá siető öreg ember karjaiba.</p>
					<p>Bacsó Péter, a mint átkarolta a dülő testet, lenézve Valér finom, halvány,
                        nőies arczába, a sajnálat és a kicsinylés hangján így monologizált:</p>
					<p>- Gyönge jószág vagy te, fiatal barátom! Nem születtél te élethalál
                        harczra...</p>
				</div>
				<div type="chapter">
					<head>XXXVIII.</head>
					<p>Megvolt mindene Kanutnak, a mit nagy becsvágya, követelő szíve kivánt.</p>
					<p>Állása a miniszteriumban szilárdabb volt, mint valaha. A méltatlan megrohanás
                        után úgy viselte magát mindenki iránta, mintha erkölcsi kárpótlással
                        tartoznának neki a kiállott bántalom fejében.</p>
					<p>A támadó lap úgy tett, mint a párducz, a mely az ugrást elhibázva, a
                        kiszemelt préda háta helyett a földön szedi össze magát, a honnan aztán
                        behúzott farkkal, röstelkedve sompolyog vissza a sűrűbe. Valér hirlapja is
                        ekép oldalgott el a felsülés után s retiráda közben némi kárpótláskép nagyot
                        karmolt Erlingéken, a helytelenül informálókon.</p>
					<p>A Bacsó-atyafiak még a lapnál is jobban megjárták. A saját kezükkel verték
                        meg magukat. Azt tették, hogy kitagadták a családból Kanutot. Irásban
                        tudatták vele, hogy mint nevök kompromittálóját, nem tekintik többé
                        atyafinak. A hóbortos manifesztumot aláírták mindnyájan. Még arra is
                        felszólíták a kirekesztett atyafit, hogy változtassa meg a nevét, mert
                        különben nekik kell új nevet venni föl, hogy ne emlékeztesse őket semmi a
                        régi közösségre.</p>
					<p>A családi interdiktum már kezében volt Kanutnak, a vértagadásig puritán
                        Bacsó-nép akkor tudta meg a fordulatot, mely Kanut előnyére változtatott a
                        dolgon. Most látták, hogy bolond módra tettek. Próbálták megfordítani a
                        családi köpenyeget, csakhogy már késő volt. Kanut nem hagyta rászedetni
                        magát. A kitagadó okmánynyal minden közeledésnek elvágta az útját. Az
                        atyafiság végre meggyőződött, hogy a hátuk mögött elégetett hidon nem lehet
                        többé visszavonulniok. Leforrázva hagyták oda a fővárost. Kanut örökre
                        megszabadult tőlök.</p>
					<p>Megszabadult Kanut egyéb nyügöktől is. Anyagi lekötöttségének legszorosabb
                        szálait egymásután oldotta föl. Azzal az összeggel, a melyet néhai
                        szenvedélye tárgyának, a börze Istennőjének bőségszarva alúl hozott számára
                        a hűséges Holzknecht Poldi: rendezni kezdé vagyoni helyzetét. Holzknecht, a
                        ki e munkában segített Kanutnak: a hideg, nyugodt, skrupulózus számítóban
                        alig ismert rá az egykor lázas, heves játékosra.</p>
					<p>Első dolga az volt Kanutnak, hogy a Biás-házzal rendbe hozta pénzbeli
                        dolgait. A ház könyvéből töröltette nevét. Erről és Kanut egész
                        helyzetének megváltoztatásáról az öreg Biás Londonban értesült. A vén örmény
                        őszintén örvendett, hogy néhai barátjának fia az Erling-féle hinárból
                        becsülettel kigázolt. De sokkal inkább ismerte Kanutot, semhogy a
                        gyűrű-visszakérésben foglalt megalázó sértés után a kibékülést megkisértse.
                        Átkozta önmagát s a «kopó»-t, a ki miatt hamis nyomra jutott. Elkeseredetten
                        vitte tovább leányait. Hajnalka csak, ott valahol messze, Gibraltár
                        környékén tudta meg, hogy ő már nem menyasszony többé. Innen egész Nápolyig
                        boldogtalan volt és meg akart halni. Megtette, hogy másfél napig nem evett.
                        De a mint a madeirába áztatott, első piskótát bele tudták beszélni: mindjárt
                        megjött az életkedve is és már harmadnapra egész vigasztalódva fogyasztá el
                        azt az egy lágy tojást, a mit egy nyalka, fiatal, házasulandó bécsi bankár
                        főzött neki a Vezuv hátán, a pokolkürtő lángjánál. Csak Palermóban sírt még
                        egy keveset, mikor Kanut s Veron egybekelésének hire hozzá jutott.</p>
					<p>Igen... hogy semmije se hiányozzék a miniszternek: övé lett az imádott
                        teremtés, a kinek birása becsesebb volt előtte, mint maga az élet. És -
                        különös - ez az ember, a kinek sikere napja a delelőn fénylett, a ki a
                        legszebb, legjobb nő szerelmét birtokolta: ez az ember - boldog nem volt...
                        Mindene megvolt és valaminek mégis hiányát érezte. Nem tudta, hogyan, miért:
                        de kielégítettnek nem érezte magát.</p>
					<p>Bántotta valami, de - hogy mi? Azt hiába kutatta. A hányszor ez a
                        tárgytalannak látszó, fonák érzés lehangolta Kanutot: felesége oldalán akart
                        attól szabadulni. És a férj megkapta, élvezte mind azt az édes gyönyört, a
                        mit szép ifjú feleség odaadása nyujthat. De a férjben a férfi, az odaadás
                        boldog perczében is érezte, hogy a karja közt tartott nő lelkében van
                        valami, a mi hozzá idegen.</p>
					<p>Kanut most arra a megdöbbentő tapasztalatra jött, hogy a minek hiányát úgy
                        sinli: az Veron lényének egy része, a mi mintegy el van tagadva előtte.
                        Érezte, hogy ez a nő nem az övé teljesen. A feleség - magát odaadja egészen,
                        de a nő visszatart, eltitkol magából valamit... Kanutra nézve Veron - egy
                        félig megfejtett talány volt, melynek ki nem talált része őt nyugtalanná
                        tette. És ebben a nyugtalanságban volt valami megalázó.</p>
					<p>Kanut kénytelen volt bevallani magának: hogy szenved - a felesége miatt.
                        Csakhogy Veron is szenvedett ez alatt. Az igazság az volt, hogy hiába akart
                        a legodaadóbb, jó feleség lenni; nem tudta lényét egészen átengedni.
                        Szívének egy titkos zuga - hideg és elzárt maradt férje előtt mindig... És
                        nem tőle függött, hogy ez ne így legyen.</p>
					<p>Hasztalan volt minden: a feleség nem tudta a nővel elfeledtetni, a mit ez a
                        férj, mint szerető vétkezett ellene. A feleség megbocsátott volna, de a nő,
                        a szemérmes, a büszke nő, Kanut minden közeledésekor ama brutális legyőzőre
                        gondolt, a ki összetépte akkor lénye szűzi fátylát. És nem tudott leküzdeni
                        magában bizonyos hideg ellenszenvet az iránt, ki rablómódra vette el tőle
                        azt, a mit szerelmes nő egy boldog percz édes hevében önkényt odaenged.
                        Mindketten bűnhödtek azért a vétkes óráért, az áldozat talán még inkább,
                        mint a bűntevő maga.</p>
					<p>Kanut tehát megértette, hogy mi megy végbe Veron lelkében. Megértette, hogy
                        vannak büszkeségükben és szemérmükben végtelenül érzékeny oly lények, a
                        kik, habár akarnák is, egy dolgot nem tudnak sem elfeledni, sem
                        megbocsátani. És minél inkább megértette mindezt, annál jobban hitte, hogy
                        feleségének mindig lesz egy olyan gondolata, a mi ő rá nézve - vád. E
                        gondolat, ama rossz órának szégyenletes, kárhozatos gondolata: mindig ott
                        lesz közte s a felesége közt.</p>
					<p>Ez a tudat mindinkább lehangolta Kanutot. Csaknem kétségbe kezdett esni, a
                        mikor látta, hogy bármint akarják mind a ketten: nem tudják azt
                        eltávolítani, a mi gonosz, hivatlan vendégkép szivük közé lopódzott.</p>
					<p>Apostol, a ki veséjébe látott Kanutnak, észrevette a titkolt bánatot.
                        Vallatóra fogta aggastyán szíve kedvenczét.</p>
					<p>- Boldog vagy?</p>
					<p>Kanut nem tudta áltatni e hozzá hű és bölcs, jó öreget, sóhajtva
                        válaszolt:</p>
					<p>- Boldognak kéne lennem és mégsem vagyok az.</p>
					<p>Apostol fürkésző, lélekig ható szemekkel, hosszan nézett a miniszterre és
                        akkor így szólott:</p>
					<p>- Ha nem vagy boldog: úgy benned van a hiba...</p>
					<p>Igen... bennem van a hiba, gondolta Kanut, attól kezdve mindig, a hányszor
                        azt tapasztalta, hogy élő szemrehányást képez a helyrehozhatlanúl megbántott
                        nő szemében... Mily hosszú a bűnhödése egy pillanatnyi véteknek!... Vajh -
                        lesz-e vége valaha?!...</p>
					<p>Vége lett... Esztike és Zányi esküvőjéről tértek haza Veron s Kanut... Az
                        esküvő egy szép, őszi estén, minden lakodalmi csődület, cziczoma nélkül, pár
                        jó ember jelenlétében, mérsékelt számú viaszgyertyáktól gyöngén világított
                        templomban ment végbe. Zányi okoskodása az volt, hogy ő nem mint gróf, hanem
                        mint a zeneakadémia egy szerény tanára házasodik: sem módja, sem oka zajos,
                        költséges esküvői hűhókra. Esztike szintén nem akart «nagystilű» lakodalmat.
                        Így egész csöndben, csak úgy entre nous, keltek tehát egybe. Az esküvő után
                        nyomban elutaztak Mármaros-Keszibe. Veron s Kanut az esküvőről hozott
                        benyomásaikat cserélték ki otthon. A boldogságról beszéltek, a mi vár a két
                        hű, ifjú szeretőre.</p>
					<p>Kanut a maga boldogságára gondolt és arra, a mi abból hiányzik. E gondolat
                        leverte. Vétkesnek és csalódottnak érezte magát ismét. Abból, a mit Veron
                        Esztike boldog szerelméről mondott, e néma vád szemrehányását fejtette ki
                        önmagára nézve: Én olyan boldog nem lehetek véled, mert a mi szerelmünknek
                        mindig lesz egy titkolt szégyene egy örök bánata... Igen - gondolta magában
                        - Veron lelkében ott lesz mindig ez a vádló, titkos panasz.</p>
					<p>Olyan lehangolt lett, hogy nem tudott maradni. Azt mondta, a klubba várják.
                        Szinte zavartan búcsuzott el a feleségtől.</p>
					<p>Veron, a kit tegnap óta egy titkos, édes sejtelem szállott meg, egy uj
                        boldogság előérzete: visszaszólítá a távozó embert... A mint Kanut az
                        ajtóban megfordult: meglepte őt nejének arcza. Ezt a kifejezést nem látta
                        még rajta. Végtelen szelídség, sajátszerű titokzatosság és valami gyöngéd
                        lelkesültség szólott hozzá a szép, okos arcz lágy vonásaiból.</p>
					<p>- Maradjon itthon... kérem!...</p>
					<p>A hang is oly szelid, titokzatos és lelkesült volt. Kanutnak lelkéig hatott e
                        csodálatos hang. Így még nem szólt hozzá soha Veron... Oda ment nejéhez, a
                        ki némán, soká nézett reá olyan tekintettel, a mi több volt, mint egy férjét
                        marasztó nő szerető nézése... Kanut soha nem látta ily szépnek ez
                        asszonyt... Átkarolta s magához vonta a gyönyörű alakot. Veron hozzásimult
                        egészen s fejét férje vállára hajtá:</p>
					<p>- Ne hagyjon ma egyedül. Mondani valóm van...</p>
					<p>És abból, a mit akkor este mondott urának: megértette az, hogy ez a nő most
                        már egészen az övé... Az uj érzés, az anyaság édes, titkos sejtelme mindent
                        feledtetett, mindent megbocsátott...</p>
				</div>
			</div>
		</body>
	</text>
</TEI>