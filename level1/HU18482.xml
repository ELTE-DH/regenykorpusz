<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU18482" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Judith</title>
				<author>
					<persName>
						<surname>Teleki</surname>
						<forename>Sándorné</forename>
					</persName>
					<date from="1864" to="1937">1864-1937</date>
					<idno type="VIAF">309595549</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">31686</measure>
				<measure unit="pages">73</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Judith</title>
					<date>2018-08-27</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/18400/18482"/>
					<respStmt>
						<resp>Original Electronic Edition</resp>
						<name>Lipták Éva</name>
						<name>Baloghné Bárdos Katalin</name>
					</respStmt>
					<bibl type="digitalSource">
						<title>Judith</title>
						<date>2018-08-27</date>
						<ref target="http://mek.oszk.hu/18400/18482"/>
					</bibl>
					<bibl type="printSource">
						<title>Judith</title>
						<pubPlace>Budapest</pubPlace>
						<publisher>Singer - Wolfner</publisher>
						<date>1910</date>
						<ref target="http://mek.oszk.hu/18400/18482/pdf/"/>
					</bibl>
				</bibl>
				<bibl type="firstEdition">
					<title>Judith</title>
					<author>Teleki Sándorné</author>
					<date>1910</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2020-07-31"/>
			<change when="2021-05-04"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ RÉSZ</head>
				<div type="chapter">
					<head>I.</head>
					<p>A tarpatak-völgyi Tüzelőkő mellett álltak.</p>
					<p>Előttük, két sötét sziklafal keretében, a nagy síkság látszott. Egy darab zöld
                  bársony, melyen az emitt-amott fölcsillanó fehér házak, piros háztetők úgy
                  hatottak, mintha tulajdonképpen a mesebeli óriás királyleány ott feledett játékai,
                  zománcos ékszerei lennének.</p>
					<p>Jobbról a Szalók falához nagy foltokban tapadt még a hó, de a Középorom már
                  tavaszba öltözött. Ott virágzott, rügyezett minden. A fenyők ágain pedig, óriás
                  rubintokhoz hasonlón lángoltak, égtek a frissen kipattant tobozok milliói. S
                  mintha a lemenő nap is örömét találná benne, valahányszor a kelet felé rohanó
                  felhőkből ki-kibukkant, hosszu aranysugaraival végigsimogatta a komor sziklákat.
                  Hogy földerültek rögtön, e bűvös érintésre!</p>
					<p>Valahol messze egy szürke rigó esti dalába kezdett.</p>
					<p>- Hogy lehet ennyi életörömet dalba kifejezni? - szólt az asszony elragadtatással.
                  - Ember még sohasem volt erre képes, ennyi bizonyos.</p>
					<p>- Ember nem is érezheti ezt annyira teljesen, - felelt a férfi vállatvonva.</p>
					<p>- Miért ne? Én tudnám: ha tudnám, mert: érzem.</p>
					<p>Bethléri a tulajdonos büszkeségével nézett a felesége szemébe: - Te, az más! -
                  súgta meggyőződéssel. - Különben tudod-e, hogy ez a legnagyobb bók, amit nekem
                  mondhatsz?</p>
					<p>- Tudom, te, édes, - mondta Judith. - De nézd, ott, a törpefenyő melletti sziklán,
                  egy kis havasi pinty ül. Látod? Nini! most már ő is belé szól a nótába...</p>
					<p>- Nagyon kedves, de, biztosíthatlak, hogy tízszeresen... élvezem őket, amiért csak
                  mi ketten halljuk.</p>
					<p>- Miért vagy olyan önző?</p>
					<p>- Mert mégis legjobban vagyunk mi kettecskén, - határozta el Andor meggyőződéssel.
                  - Vagy nem találod?</p>
					<p>- Én?... én mindig találom. De te?... Tulajdonképpen hogy is lehet az, hogy tíz
                  évi házasság után még mindig nem untál reám?</p>
					<p>- Nem értem! - válaszolt Bethléri megelégedett mosollyal. - Nem értem. De, így
                  van, és, valószinüleg, ugyanannál a törvénynél fogva van úgy, amely nem engedi
                  meg, hogy az ember a levegőt, a napsugarat, a tüz lángját, vagy a harmat
                  csillogását megunja. Benne vagy az életemben. Punktum. Ezen nincs is mit
                  okoskodni, mert ez: így van.</p>
					<p>Judith nem felelt semmit, csak a karjában tartott kart szorította még jobban
                  magához.</p>
					<p>Minek beszélni akkor, amikor mind a ketten ugyanegyet gondolnak? Valahogy még az
                  egyenlő, ritmikus lépéseiken is meglátszott, hogy mily jól értik egymást.</p>
					<p>Judith öntudatában volt ennek és nagyon boldognak érezte magát. Imádta férjét,
                  tehát nem volt nehéz a feladata. Mégis, nem elégedett meg azzal, hogy egy
                  „átlag-jó” házaséletet éljenek. Többre vágyott. Művészi tökélyre kívánta emelni.
                  Esztétikailag széppé akarta tenni azt a nyárspolgároktól elszürkített intézményt.
                  És ezért, tíz évi együttlétük alatt nem volt egy perc, mikor ezt a célt szem elől
                  tévesztette volna.</p>
					<p>Természetesen voltak napok, sőt hetek is, amikor Bethlérinek egy szeszélye, vagy
                  egy a kávéházban, klubban reá tapadt sivárság kétségbeejtette. Ilyenkor úgy
                  érezte, hogy vesztve van minden, s hogy ezután éppen azt a poros országútat fogják
                  taposni ők is, amin annyi millió, veszekedő, hazugságon tengődő emberpár
                  nyüzsgölődik. Ha pedig saját énjében lelte meg a hibát - és mindig meglelte, -
                  akkor őszinte megszégyenüléssel igyekezett azt kiköszörülni.</p>
					<p>„Ments meg uram istenem a kicsinyeskedéstől!” - fohászkodott, valahányszor azon
                  kapta magát, hogy egy elrontott ruha, vagy egy megváltozott műsor türelmetlenné
                  tette. Mivel pedig úgy tapasztalta, hogy a férfiak sokkal védtelenebbek ezzel az
                  orvtámadóval szemben, folytonosan figyelt s hárított el minden lehetőséget, mely
                  a Bethléri kedélyében hullámzásokat idézhetett volna elő. Ennek, természetesen, az
                  lett a következménye, hogy lassan, lassan, anélkül, hogy jóformán maga is tudta
                  volna, láthatatlan üvegfalat vont férje, és az élet mindennapi apró-cseprő bajai
                  közé, ezáltal egy bizonyos fokig kivonva őt magát is az élet forgatagából.
                  Bethléri ma már csodálkozva, és szánakozással nézett le mindenkit, aki
                  cselédmizériákkal, elrontott villanyos csengőkkel, iparosok pontatlanságával
                  bibelődik. „Hogy is jutnak hozzá?” - kérdezte vállat vonva, mialatt elszőnyegezett
                  dolgozószobája csendjében egyik kutyanyelv a másik után telt meg kissé elnagyolt,
                  lefelé igyekező betűivel.</p>
					<p>Békesség. Összhang. Ez az, amire Judith lelke egész idealizmusával vágyott, s
                  most, amikor ott álltak, kétezer méternyire a földi por, s a benne küzdő, vergődő
                  emberiség felett, büszkén, s mégis alázattal nézett maga körül.</p>
					<p>- Elértem, - gondolta hálával, diadalmasan, és úgy érezte, hogy ő most egy ezzel a
                  nagy, csupa napsugár végtelennel.</p>
					<p>- Boldog vagyok, - suttogta és kéjesen szivta be a hómezőkön járt, fenyőillatos
                  levegőt.</p>
					<p>- Én is, - felelt Bethléri, aki nagyon meg lett volna lepve, ha valaki azt meri
                  állítani, hogy nem mondott igazat. Pedig kettejök érzésében volt annyi különbség,
                  mint egy örökké élő hegyi patak és egy csendes tó között.</p>
					<p>Szerencsére Bethlériék ezt nem gyanították, egyszerűen azért nem, mert még eddig
                  sohasem volt alkalmuk arra, hogy a lelkük mélyén rejlő különbségek
                  megnyilatkozzanak.</p>
					<p>Mert megesik, hogy a sors, ez a kegyetlen molnár, egynéhány buzaszemet nem zúdít
                  rögtön az őrlőbe, hanem otthagyja a malomkő tetején. Ezek aztán ott forognak, ott
                  táncolnak érintetlenül a mindenfelől rájok mosolygó napsugárban. Néha oly soká
                  hagyja őket, míg elbizakodottságukban egészen megfeledkeznek a malomkőről. Judith
                  nem feledkezett meg róla, csak, mert hivő lélek volt, bizott benne. De Bethléri
                  már abban a tévhitben kezdett leledzeni, hogy annak a keréknek forgását
                  tulajdonképpen ő irányítja. A molnár pedig, azon egyszerü oknál fogva, mert minden
                  buzaszem úgyis számba van nála szedve, hagyta őket örülni.</p>
					<p>De mintha valami sejtés költözött volna a Judith szívébe, egyszerre elszomorodva
                  tekintett körül.</p>
					<p>- Be kár, hogy mindezt itt kell hagyni, - sóhajtott.</p>
					<p>- Nagyon kár. De eljövünk újra. Hosszu még a nyár, - mondta Andor könnyelmüen.</p>
					<p>Judith babonás ijedtséggel nézett reá.</p>
					<p>- Azt hiszed? Lásd, én csak azt tudom, hogy mennyire rövidek az olyan napok,
                  amilyen ez a mai volt.</p>
					<p>- Szégyelje magát, maga kis pesszimista! - nevetett Bethléri, újra felesége
                  karjába füzve karját, hogy szelid erőszakkal siettesse.</p>
					<p>Judith sóvár pillantásokat vetett a Tarpatak felé, melynek partján harangvirágok,
                  pirolák és anemonák bólogatták tavasz titkaiban jártas kis fejöket, de, hagyta
                  magát a völgy felé vezetni.</p>
					<p>Nemsokára a Zergéhez értek, de mivel ott sok embert láttak nyüzsgölődni,
                  elhatározták, hogy lehetőleg a víz mellett maradva észrevétlenül siklanak el a
                  fogadó előtt.</p>
					<p>- Most már biztonságban vagyunk, - sugta Judith tréfás titkolódzással.</p>
					<p>- Reménylem, - hagyta rá Bethléri s lassu lépéssel váltva föl az előbbi sietést, a
                  reggel megpendített eszmét kezdték újra tárgyalni.</p>
					<p>- Csak ne únnám annyira azt a sok másolást, - fakadt ki Bethléri, - de az szörnyű
                  egy dolog.</p>
					<p>Judith megállt és férje vállára tette kezét:</p>
					<p>- Tudod mit? - szólt nevetve, - bízd rám újra munkádnak ezt a részét.</p>
					<p>- Nem olyan könnyü dolog. Ezúttal mindenféle ős irka-firkából kell adataimat
                  összeszednem.</p>
					<p>- Baj is az? Mintha eddig sohasem tettem volna?! Pedig tettem, ugy-e? És nemde?
                  megvolt valaki elégedve a bojtárjával. Mi?...</p>
					<p>Bethléri tréfás szemhunyorítással felelt, de aztán elkomolyodva nézett a
                  feleségére:</p>
					<p>- Tulajdonképpen úgy illenék, - mondta meggyőződéssel, - hogy könyveimen ne csak
                  az én nevem hivalkodjék, de a tied is, hiszen igazában, együtt írtuk még eddig
                  valamennyit.</p>
					<p>Judith felkacagott.</p>
					<p>- Hogy is ne! Lám ez okoskodás szerint oda kellett volna írni a nagy művészek
                  képeire a festékkeverők nevét is.</p>
					<p>- Kérem, kérem! - tiltakozott Bethléri, - van egy kis különbség... sőt, nem is
                  tudom, hogy nélküled egyáltalán megírtam volna csak egyet is könyveimből.</p>
					<p>Judith felelni akart, de e pillanatban egy ujjongó „Megállj!” a torkába
                  rekesztette a szót.</p>
					<p>Bethléri bosszúsan vette szemügyre a háborítót.</p>
					<p>- Dánosy, - mormolta, amint felismerte; hangosan pedig azt mondta, hogy:</p>
					<p>- Szervusz Petyi. - Barátságosan mondta ezt, de úgy nyujtott kezet, hogy Dánosy
                  neheztelve tiltakozott.</p>
					<p>- Szó sincs róla, barátom! Egyszerüen nem engedem, hogy a faképnél hagyjatok. De
                  már hogy is tennétek ilyet?!... - s Judithoz fordulva:</p>
					<p>- Édes grófném, jöjjenek vissza a Zergéhez! Az asztal is meg van rendelve, minden
                  készen van. Kérem jöjjenek!</p>
					<p>- Úgy? hát még másokat is vársz? - kérdezte Bethléri. Felelet helyett Dánosy a
                  vizesés irányába mutatott.</p>
					<p>- De még mennyien jönnek! - Nézz oda, - súgta lelkes álmodozással hangjában,
                  szemében, - és ha láttál még valaha szebb leányt, úgy engem akasszanak föl, tudod,
                  engem!</p>
					<p>- Melyiket érti? Azt, akinek rózsaszín a ruhája?</p>
					<p>- Azt, persze hogy azt.</p>
					<p>- Tényleg nagyon szép, - felelte Judit, aki ezalatt folyton azon gondolkozott:
                  hogyan menekülhetnének.</p>
					<p>De Dánosy akkorára már elszedte nagy bokrétáját s míg gépiesen szagolgatta a
                  virágokat, mély sóhajtással őszintéskedett:</p>
					<p>- Hej kedves grófné, ha tudná, hogy mily nehéz a szegény ember sorsa! Mert legény
                  legyen a gáton, aki Valéry Adriennet meghódítja.</p>
					<p>Bethléri érdeklődéssel nézett a felhevült kis emberre.</p>
					<p>- Valéry Adrienne? - kérdezte. - Aki miatt...</p>
					<p>- Az, az! - bizonykodott Dánosy olyan ragyogó arccal, mintha a legörömteljesebb
                  hírt adná tudtokra. - Aki miatt Nábó Pista főbelőtte magát. Na látod? -
                  diadalmaskodott. - Ugye megmondtam, hogy jöjjenek velünk...</p>
					<p>- Nem értem ugyan a logikáját... - nevetett Judith, - de...</p>
					<p>Hanem nem folytathatta, mert egy egész csapat kalaplengető, hadonászó, s a nem
                  várt találkozás feletti örömét bizonyítgató ösmerős állt előtte.</p>
					<p>- Meneküljünk, - súgta férjének titkos nógatással, de Bethléri nevetgélve súgta
                  vissza:</p>
					<p>- Tudod mit? maradjunk.</p>
					<p>Judithot cseppet sem lepte meg férje hirtelen elhatározása, ösmerte őt s tudta,
                  hogy ő is csak olyan, mint a legtöbb tőzsgyökeres magyar ember, aki lehetőleg
                  kerüli a hideg fürdőt, de ha véletlenül mégis keresztbe áll az útjában, akkor
                  föltétlenül fejjel fogja magát belévetni.</p>
					<p>Bethléri - aki a könnyen befolyásolható egyének ösztönével többnyire kerülte az
                  embereket - néha éppen olyan gyorsan csatlakozott egy-egy véletlenül útjába tévedt
                  társasághoz.</p>
					<p>Örömrivalgás, lelkes kézszorítások fogadták elhatározását. Judith gyors szemlét
                  tartott maga körül. Csaknem mindenkit ösmert, csupán két hölgy állott ott
                  mosolygós várakozással pillantva feléje.</p>
					<p>- Mutass be kérlek, - mondta gróf Pratersteinnénak, aki legott eleget is tett a
                  felszólításnak.</p>
					<p>Bethlérit Dánosy vezette csaknem ugyanakkor hozzájok, s míg Judith a szép
                  Adriennet üdvözölte, Valéry Istvánné szakértőn, jobban mondva egy (a kölykeit
                  éhesnek tudó) anyatigris szemhunyorgatásával osztályozta el gondolatában
                  Bethlérit. Ezt már így szokta meg, talán ennek köszönhető, hogy máris öt leányát
                  kergette fejkötő alá, még pedig, csodás szerencsével. Adrienne volt a legifjabb és
                  a legszebb mind között, ennek tehát különösen jól kell kiszemelni a
                  jövendőbelit...</p>
					<p>Judith ezalatt gyanútlanul beszélgetett Adriennel.</p>
					<p>- Mily boldog vagyok! - örvendezett a szép leány, hogy végre-valahára
                  megösmerhetlek.</p>
					<p>Most már az egész társaság újra felkerekedett. Össze-vissza rendezkedő párok
                  haladtak egymás mellett.</p>
					<p>Adrienne egy percig habozni látszott, de aztán kikerülve Dánosyt, aki pedig már
                  széles-mosolygós ábrázattal állt volt az út szélén, egyenesen Bethléri felé ment.
                  S míg nagyvilági biztonsággal beszélgetésbe kezdett, hosszu pilláktól árnyalt
                  szemeit minduntalan a feltünő szép emberen feledte.</p>
					<p>Judithot Valéryné tartotta szóval. Még nem haladtak húsz lépésnyire s máris
                  panaszkodni kezdett:</p>
					<p>- Hinnéd azt édesem? - sipított messze hallható kellemetlen hangján, - hinnéd azt?
                  Adriennemmel az idén kezdem a tizenharmadik tátrafüredi szezónt...</p>
					<p>- Biztosan nagyon válogat a leányod, - felelte Bethlériné mosolyogva.</p>
					<p>- Mindig mondtam, hogy az a hiba, - szólt vissza Pratersteinné, aki előttük
                  lépkedett a fiatal Vihar Ernővel.</p>
					<p>- Nemcsak az... - de Valéryné hiába akarta Janka grófnét továbbra is bevonni a
                  társalgásba, mert az már újra csak a kisérője kifakadásait hallgatta.</p>
					<p>- Két hete vagyunk itt, - dühöngött a még csaknem bajusztalan, de azért máris
                  nagyon csinos gyerek. - Két hete! És látja? Adrienne a harmadik embert helyezi
                  elibém.</p>
					<p>- Ugyan, ugyan „a harmadik?” - csitította Pratersteinné. - Hát nem tudja, hogy
                  Bethléri házas ember?</p>
					<p>- Hát aztán? Tesz is az mai napság különbséget?</p>
					<p>- Az Istenért vigyázzon, hátunk mögött jön a felesége.</p>
					<p>- Legalább neki is kinyílik a szeme.</p>
					<p>Janka grófné ijedve, megnyugtatólag tette kezét a fiu karjára.</p>
					<p>- Na, na, maga kis melinit-bomba! Nem szégyenli magát?</p>
					<p>- Nem! - tört ki Vihar Ernő, mialatt könnyek csillogtak a szemében. - Nem. És
                  egyet tudok, azt, hogy ha Adrienne még tovább bolondít, még tovább kínoz, én a
                  szeme előtt lövöm főbe magamat. A szeme előtt. Esküszöm!...</p>
					<p>- Ugyan már dehogy lövi. Szent Isten, ha minden pisztoly-pengető, aki Adriennek
                  ilyesmit igért... Be bolondok is magok férfiak! - sóhajtott, befejezetlenül hagyva
                  előbbi mondatát.</p>
					<p>- Kisasszony! Megérkeztünk!... – kiabált Dánosy még mielőtt a Zergénél hallhatták
                  volna, s a társaság egy része legott futásnak eredt, hogy mint éhes madársereg,
                  rebbenve csapjon le a terített hosszu asztalhoz.</p>
					<p>Egy percig csupán a felborított poharak, tovább taszigált tányérok, földre ejtett
                  székek csörömpölése hallatszott, de aztán újra kitört az elnémult nevetés, s
                  felharsant a szapora szóbeszéd. Közbe-közbe valaki a kés élével csengetett egy
                  üvegen, vagy pedig, - míg félig fölemelkedett helyéről, - hangos és sértődött
                  panasszal követelte az étlapot.</p>
					<p>Pedig a Zerge egész személyzete máris ott szaladgált az éhezők körül. De nem volt
                  könnyü a megállapodás, mert minden oldalról egyszerre zúdult feléjök a
                  megrendelés. Természetesen, - magyar társaság lévén együtt, - amennyien voltak,
                  annyifélére akadt gusztusuk. Az egyik borju-szeletre határozta magát, a másik
                  pörköltre örvendezett, a harmadik azonban öklével veregette az asztalt és
                  fenyegetődzött, hogy panaszt tesz a földmivelési miniszternél, amiért a Zergénél
                  nem ehetik pisztrángot.</p>
					<p>Judith félig mulatva, félig bosszankodva nézett végig az asztalon.</p>
					<p>Mivel tőle jobbról a süket kegyelmes úr ült, balra pedig Gázsony Elek, aki inkább
                  a túloldalán lévő szép szomszédnéjával foglalkozott, fölöslegesnek találta a
                  társalgást és inkább a körülötte zsongó mondatfoszlányokat rakogatta össze.</p>
					<p>Az asztal túlsó oldaláról hangos nevetés hallatszott; úgy látszott, hogy Dánosy
                  mondott valami nagyon mulatságost, mert még Bethléri is hátra dőlt székével és úgy
                  nevetett.</p>
					<p>Judith egy pillanatig azon volt, hogy megkérdezze e nagy vigság okát, de legott
                  letett szándékáról.</p>
					<p>Végre is minek? hiszen bizonyosan afféle jourszellemeskedések vannak ott
                  napirenden. Lám Adrienne valószinüleg most adta meg a választ, mert kárörvendő
                  tapssal és ujongással üdvözlik. Pedig, - ötlött a Bethlériné eszébe, - én nem
                  hiszem, hogy azok a szép piros ajkak valaha olyat mondtak, amit érdemes lenne
                  emlékezetben tartani. Nem, az ajkai soha, de a szemei?!... óh, az egészen más!</p>
					<p>Mert, - nevezetes! - mintha azok a csodás fekete szemek minden egyes férfival más
                  és más nyelven beszélnének, - jegyezte meg magában. - Bátran hozzátehette volna
                  azt is, hogy: de akárhány nyelven is beszélnek, mégis mindig ugyanegy bíztatást
                  ismételnek azok; olyasmit, hogy:</p>
					<p>- Próbálj csak belém szeretni! mert hátha én máris szeretlek?!...</p>
					<p>De ezt aztán százféle módon tudták kifejezni. Igy például, mikor az örökké
                  szolgálatkész jó Dánosy Péter kétségbe kezdett esni, vélvén, hogy a szép leány már
                  létezését is feledte, egyszerre csak, váratlanul, ok nélkül, egy átnyujtott
                  kenyérdarab ürügyéből hosszu hálás pillantás hatolt a szíve közepébe, melegséggel,
                  reménységgel jutalmazva nagy hűségét.</p>
					<p>A fiatal Vihar pedig, azoknak a rajta feledett szép szemeknek a bánatában,
                  világosan azt látta kifejezve, - ami különben éjjel-nappal gyötrő gondja volt, -
                  „miért is van oly nagy korkülömbség mi kettőnk között?”</p>
					<p>Nem messze Adriennetől Báltelky Győző gróf ült; a társadalmi léhaságok csodált
                  nagymestere. Ezt az embert a Valéry leány már kétféle pillantásra is méltatta.
                  Néha úgy nézett reá, mint rajongó tanítvány a mesterére, de néha csak úgy, mint
                  egyik artista arra a másik artistára, akivel ugyanegy kötélen táncol. Évek óta
                  „szemeztek” egymással, de még egyik sem tudta a másikat elbolondítani. Volt idő,
                  mikor ez Adriennét módfelett bántotta, de ma már több bölcsességgel fogadja e
                  csapást: Végre is, - mondogatja barátnőinek - Báltelky vagyonilag nem számít. Tíz
                  év óta pedig nem él együtt a feleségével. Semmi virtus sem volna tehát a
                  meghódításában. Pedig mily izgató lehet egy házas embert elszeretni! Adrienne ezt
                  már rendesen hangos nevetéssel szokta hozzá tenni, de fekete szemeiben mégis
                  fel-fellobbant ilyenkor egy titkos vágy lángja.</p>
					<p>Báltelky tehát kezdett önzetlen jóbaráttá átvedleni. Érezték, hogy kölcsönösen
                  szükségük lehet egymásra. Különösen Báltelky volt megfizethetetlen, amidőn más
                  emberek vagyoni viszonyairól kellett adatokat tudni; és ez igen hasznos
                  tulajdonság! Valéry Adrienne ma este is - míg a Tarpatak szépségeit tárgyalta
                  Bethlérivel, - titkon csomót kötött a zsebkendőjére, emlékeztetőül, hogy valamit
                  megkérdezzen a gróftól. Báltelky pedig mindig szívesen ment Valéryékhoz, mert
                  biztosra vehette, hogy egy csomó szebbnél szebb asszonyt fog ott találni. Adrienne
                  ugyanis örömét lelte abban, hogy szép barátnőket gyüjtsön maga körül. Hiszen gőgös
                  biztonsággal állhatott közöttük, jól tudva, hogy leveri valamennyit. Mert a szép
                  Valéry leány azon szerencsés lények közé tartozott, akiken nem fog az idő; sőt,
                  mintha minden évvel fejlődnék nála egy-egy mozdulat bája, egy-egy tekintet
                  mélysége, egy-egy mosoly titokszerűsége. Ezért bizonyos kacérkodással vallotta
                  be korát udvarlóinak:</p>
					<p>- Igenis, harminc éves voltam a mult héten, - gyötörte most is a szerencsétlen
                  Vihar gyereket, aki, ajkait harapdálva, átkozta a saját tizennyolc esztendejét.
                  Adrienne némi örömfélét érzett e nagy elkeseredést látva, de aztán gondolatban
                  korholni kezdte önmagát:</p>
					<p>- Hát sohasem lész okosabb? Mi hasznod az ilyen kis tacskók szerelméből?
                  Egyáltalán, minek gyüjtöd magad körül az udvarlókat, ahelyett, hogy férjről
                  gondoskodnál?!</p>
					<p>Most már ő is kezdte piros ajkait harapdálni, mert régtől fogva nagy megaláztatást
                  látott abban, hogy ő, aki tizenkét év óta annyi férfi-szívet tudott meggyötörni,
                  még soha sem találkozott egy elfogadható férjjelölttel. De ha egészen őszinte
                  akart lenni, elkedvetlenedését ma még valami más is tetézte: egy különös,
                  nyugtalanitó érzés, mely abban a percben ébredt föl benne, amikor Bethlérit
                  először meglátta.</p>
					<p>- Mi ez? - kérdezte gyanakvólag, és szinte haragos félelemmel nézett a mellette
                  ülő férfira. De aztán ártatlan szeretetreméltósággal szólott Andorhoz:</p>
					<p>- Mondja kérem, mióta házas?</p>
					<p>- Ó, már nagyon régen, több mint tíz éve.</p>
					<p>- Ah? - Adriennek valami dolga került övcsattjába akadt lorgnonláncával.</p>
					<p>- Ejnye ez a lánc, - türelmetlenkedett s fel se nézve róla, halkan folytatta
                  kérdezősködését. - Tíz éve?... És, azelőtt is ösmerték egymást?</p>
					<p>- Hogyne. Gyermekkorunk óta...</p>
					<p>- És... és, Judithot maga mióta szereti?</p>
					<p>Bethlérit egy szempillantástig kellemetlenül érintette e nem várt vallatás, de
                  Adrienne olyan ártatlan arccal mosolygott fel reá, hogy ő is jókedvüen nevetett
                  vissza:</p>
					<p>- Hogy mióta szeretem? Ha jól emlékszem, nyolcéves korom óta...</p>
					<p>- Nem úgy értem...</p>
					<p>- Másképpen? Igazán nem tudom. Soha sem gondolkoztam felőle. Csak azt tudom, hogy
                  mindig Judith volt az, akinek panaszkodtam, ha bánatom volt, s ő vele közöltem
                  legelsőbben is, ha valami öröm ért. Mindig. Már kisdeák koromban is...</p>
					<p>- Szóval, Judith a maga életének a tengelye, mi?</p>
					<p>- Körülbelül.</p>
					<p>Adrienne újra a lánccal kezdett babrálni.</p>
					<p>- Mit csinál? - kérdezte Bethléri nevetve.</p>
					<p>- Ejh! nincs alkalmatlanabb egy ilyen unalomnál! - kiáltá Adrienne feleletképpen,
                  s mivel a most már teljesen összekuszált ékszer éppen nem engedett, egy hirtelen
                  mozdulattal kettészakitotta azt.</p>
					<p>- Maga ugyan szép dolgokat művel! - korholta Bethléri tréfásan, de ő nekipirulva
                  vont vállat. Hanem amint tekintete a távol ülő Judithéval találkozott, legott
                  eltünt arcáról a harag és dac, hogy leányos lelkesedésnek adjon helyet.</p>
					<p>- Oh! az az édes asszony! - mondta alig hallhatóan, mialatt pezsgővel telt poharát
                  fölemelve, utólérhetlen kedvességgel bólintott feléje egy néma üdvözletet.</p>
				</div>
				<div type="chapter">
					<head>II.</head>
					<p>Ama tarpataki kirándulás óta a Bethlériék életmódja sokban megváltozott. A
                  magányos séták lassanként abbamaradtak. Helyettük társas kirándulások kerültek
                  sorra. És bár Judith sóhajtva gondolt az előbbi napok nyugalmára, egy szóval sem
                  árulta el vágyait, mert azt látta, hogy Andort mulattatja ez a sok zajos
                  összejövetel; ők pedig most azért időztek Tátrafüreden, hogy Bethléri idegei -
                  melyek néhány hónap előtti nagy betegsége után még mindig kínozták - helyre
                  jöjjenek. És eleinte tapasztalt is javulást; ezért lepte meg annyira, mikor egy
                  júliusi délután, Andor a múlt hónapok türelmetlen hangján szólt oda hozzá:</p>
					<p>- Tulajdonképpen miért is fogadtuk el ezt a mai kirándulást?</p>
					<p>- Nem tudom, - felelte Judith nevetve. - Valószinüleg, mert te vállaltad a
                  rendezését.</p>
					<p>- Az mindegy, fő az, hogy rémségesen unom azt a sok ide-oda legyeskedő ficsúrt...
                  Különben, Valéryékat is.</p>
					<p>- Csak nem? Valld be, hogy Adriennet nem.</p>
					<p>- Őt is.</p>
					<p>- De lelkem!... - szörnyűködött a felesége tréfás komolysággal. - Nem szabad olyan
                  szeszélyesnek lenni.</p>
					<p>Bethléri vállat vonva vetette magát egy karosszékbe, de csak azért, hogy a másik
                  percben már újra le s föl mérje a veranda hosszát.</p>
					<p>- Nem bánom, idegesítenek. Kivált a mama. Jaj, az a mama!</p>
					<p>- Aláírom, - nevetett Judith. - De Adriennet nem engedem bántani. Oly
                  gyönyörü!</p>
					<p>De Bethléri indulatosan dobta a kezében tartott cigaretta-tárcát az asztalra:</p>
					<p>- Hát elég az?</p>
					<p>- Hogyne, egy Valéry-leánynak?!</p>
					<p>Andor megütődve állt meg, de aztán csak még haragosabban tört ki lázadozása:</p>
					<p>- Mit ér az olyan asszony szépsége, akiben se szív, se lélek nincsen?</p>
					<p>Judith tréfás csodálkozással nézett a szemébe.</p>
					<p>- Szív? Jóság? Lélek?... - ismételte. - Hát még mi kellene? Igazán olyan okosan
                  beszélsz drágám, mint akár Vihar Ernő.</p>
					<p>- Az egy szamár, - kiáltott Bethléri.</p>
					<p>- Az. De egy aranyos kis szamár. És olyan, de olyan szerelmes!</p>
					<p>- Utálom.</p>
					<p>Judith közelébb húzódott férjéhez:</p>
					<p>- Hohó! - súgta, fejét az Andor vállára hajtva, - talán bizony féltékeny vagy
                  reá?</p>
					<p>De mi volt ez? Micsoda leláncolt ördögök szabadultak fel e pár enyelegve kiejtett
                  szó varázsára? Mi okozta azt a változást, amely a Bethléri egész valóján
                  végbement? Miért sápadt el annyira? s miért taszította el magától olyan durván,
                  olyan indulatosan a feleségét?</p>
					<p>Judith értelmetlenül bámult reá. De Bethléri máris uralkodva magán, most már
                  fagyos nyugalommal viszonozta a felesége tekintetét:</p>
					<p>- Nagyon kérlek, - mondá minden szót hangsúlyozva, - kimélj meg az ilyen
                  gyanúsítástól. Mert nem tűröm. Értsd meg, nem tűröm!</p>
					<p>Judith még egy percig földhöz gyökerezve állt helyén, de aztán minden további
                  megjegyzés nélkül a szobája felé indult. Bethléri némán nézett utána, és hagyta
                  menni. Pedig érezte, hogy neki most felesége után kellene sietni, de mégse mozdult
                  helyéről.</p>
					<p>- Miért is nem? - kérdezte magától meglepetéssel s valahonnan a szíve legmélyéről
                  jött a soha nem képzelt válasz: - Mert nem bánom.</p>
					<p>Olyan közönyös volt most előtte, hogy Judith egyórával előbb vagy később fog-e
                  vele megbékélni. Sokkal jobban foglalkoztatta agyát az a kérdés, amely már jó idő
                  óta kínozta: hogy miként is lehetne azt a sok léhütő udvarlót az Adrienne
                  közeléből elmeneszteni.</p>
					<p>- Nem azért, - hitegette önmagát, - de bosszant, hogy mindig ott lábatlankodnak
                  körülötte. Igen: bosszant, ez a helyes kifejezés reá. Különben mi közöm az egész
                  Valéry-klikkhez? - tört ki indulatosan, de feleletképpen, úgy érezte, hogy
                  elsősorban is Vihar Ernőt vágyik vízbefojtani.</p>
					<p>Miért éppen ezt? Maga sem tudta, de őt gyűlölte legjobban. Pedig egyszerü volt rá
                  a felelet: - mert arra volt legféltékenyebb.</p>
					<p>Igen. Bethléri Andor, a mintaférj, a Mikey Judith grófné mindenkitől irigyelt
                  hitestársa, féltékeny volt a Valéry Adrienne szerelmes apródjára.</p>
					<p>De azért ezt a világért se vallotta be önmagának, sőt még mindig azon igyekezett,
                  hogy az önámítást továbbra is fenntartsa.</p>
					<p>- Hát igen. Tagadhatatlanul nagyon érdekel Adrienne. Nagyon. Még talán azt is
                  mondhatnám, hogy tetszik is, de kinek mit ártok vele, hiszen azt egy percig se
                  feledem, hogy Judithnak mivel tartozom. Aztán meg, kisujja is többet ér, mint az a
                  szédítően kacér leány. Óh, ez kétségtelen. De szeretek Adriennel lenni. Izgat.
                  Színt hoz az életembe. Változást az örök egyformaságba.</p>
					<p>Csak Judithban ne támadjanak agyrémek, - gondolta. - Ej, minő gyermekes aggódás,
                  hiszen be kell látnia, hogy nem komoly a dolog, - majd némi önsajnálattal tette
                  hozzá: - A legszebb az, hogy Adriennenek sem szabad egyebet hinni.</p>
					<p>Most már átkozódva gondolt a világ nevetségesen rossz berendezésére, mely
                  úrileánnyal szemben annyi felelősséggel terheli az udvarlást.</p>
					<p>Egy pillanatig azon tünődött, hogy így állván a dolgok, nem lenne-e legokosabb
                  valami ürügyet találni és elutazni? De olyan lealázónak találta önmagára nézve az
                  ilyetén megoldást, hogy mihamarább kiverte eszéből. Mert, hogy futással meneküljön
                  ő, aki mindig fennen hirdette, hogy minden férfi a saját sorsának a kormányosa?
                  nem, erre nem szabad még csak gondolni sem. Aztán meg volt valami ellenállhatatlan
                  varázs abban a tudatban, hogy, bár nap-nap mellett együtt marad Adriennel, férfias
                  elhatározásán és nem kényszerüségből lesz úrrá érzelmein.</p>
					<p>Ezalatt Judith olyan érzéssel ült szobájában, mintha fejét tompán fájó ütés érte
                  volna.</p>
					<p>Mindeddig sokkal jobban bízott Andorban, semhogy gyanusítsa; de most annyira
                  szenvedett, hogy saját megnyugtatására is szükségesnek találta a figyelő
                  álláspontra való helyezkedést. Ezért nyugalmat erőltetve arcára, öltözködéshez
                  kezdett.</p>
					<p>Nemsokára különben Bethléri nézett be hozzá; igaz, hogy csak a küszöbön állva, de
                  hangjában nyoma sem volt unalomnak, haragnak... Sőt ellenkezőleg. Szinte
                  kicsapongó jókedv csengett a szavában:</p>
					<p>- Judith siess! - kiáltotta. - Adrienne ő nagysága azt mondja, hogy a többiek már
                  előre mentek.</p>
					<p>- Készen vagyok, - felelte Judith mosolyogva. De amint a verandára lépett,
                  meglepetve tekintett Adriennere, aki gazdagon csipkézett uszályos ruhában, fején
                  nagyon izléses párisi kalappal sietett feléje.</p>
					<p>Nem is állta meg, hogy meg ne kérdezze:</p>
					<p>- Hogyan? te így akarsz a sziléziai házhoz jönni?</p>
					<p>- Persze! - nevetett a szép leány, míg szeme végigsiklott a Judith egyszerű
                  „lóden” ruháján. - Nem látom át, hogy az ember miért csúfítsa el magát,
                  valahányszor a természet szépségeiben kíván gyönyörködni? Nos Bethléri, mondja,
                  hát nincs igazam?</p>
					<p>Andor idegesen morgott valamit, de senki sem érthette. Nem kerülte el figyelmét,
                  hogy mig Adrienne máig annyi tisztelettel, majdnem áhítattal beszélt Judithtal,
                  most egyszerre milyen pajtáskodó semmibevétellel szól hozzá, - és ez bosszantotta.
                  És mégis, - különös ellentmondása a gondolatnak, - ugyanekkor azt is elhatározta,
                  hogy Judithot még ma megkéri, - ne hordjon többé keményített gallérokat. „Akkor az
                  ő nyaka is éppen olyan fehéren fog a csipkékből kiragyogni” - magyarázta magának.
                  - Aztán meg... - de legott elvetette a gondolatot és sóhajtva figyelte meg a
                  Judith biztos, egyenletes lépteit. - Hiába viselne magas sarku cipőket, az ő
                  járását nem is lehetne olyan párducszerü mozdulatokba puhítani, mint aminő az
                  Adrienné.</p>
					<p>Meglehetősen nyomott volt a hangulat közöttük. Adrienne csak rövid feleleteket
                  kapott Judithtól, Bethléri pedig két lépésnyire hátrább lépkedett a keskeny úton,
                  vele tehát még nehezebben ment a társalgás. Nem is nagyon igyekezett. Inkább azon
                  fáradozott, hogy lengő hosszu ruháját alaposan megvédje az út porától.</p>
					<p>- Mondd csak, édesem, - kérdezte Judith nevetgélve, - hol veszed ezeket a remek
                  bronzszínü harisnyákat?</p>
					<p>De Adrienne a legédesebb mosollyal viszonozta tekintetét és csak annyit felelt,
                  hogy:</p>
					<p>- Családi titok, drágám, nem árulhatom el... - És egy milliméternyire sem engedte
                  lejebb uszályát.</p>
					<p>Ezután ismét hosszu csend következett, míg végre, félórai gyaloglás után, és
                  mindhármuk nagy megkönnyebbülésére, összetalálkoztak a többiekkel. Adrienne legott
                  előre szaladt, hogy erélyes kézszorításokat, hangos, nevetős üdvözleteket váltson
                  a fiatalsággal. Csupán Vihar Ernőhöz nem volt egy szava sem; pedig, lángoló,
                  esdő tekintettel, kezében gyönyörü anemónabokrétával várt az reá. (Hajnalban
                  indult el értök, mert csak valahol messze, a batizfalvi tó tájékán, nyilnak ilyen
                  késő nyáron.) De Adrienne csak gépiesen válogatott ki néhány szálat a csomóból, s
                  míg a Báltelky évelődésére feleselt, szórakozott kézzel tüzködte őket az
                  övszalagjába. A többit azonban közönyös kegyetlenséggel hullatta a földre.</p>
					<p>- Bethléri, - kiáltá, míg sietve igyekezett őt utolérni, - várjon reám,
                  kérem...</p>
					<p>Judith összevont szempillák alól nézett utánuk, de aztán sóhajtva közeledett az
                  elszórt virágokhoz. Már éppen értök akart hajolni, mikor, nagy szomorúságára,
                  Vihar egy lépéssel megelőzte és, mielőtt megakadályozhatta volna, dühösen
                  végigtaposott rajtok.</p>
					<p>- Mindig az ártatlan szenved, - mormolta Judith keserüen. - Mindig.</p>
					<p>Vihar megdöbbenve nézett reá, szája szélei megmozdultak, mintha szólni akarna, de,
                  úgylehet mást gondolt, mert, kalapját indulatosan szemére húzva, szó nélkül,
                  köszöntés nélkül fordult vissza a Tátrafüredre vezető útra.</p>
					<p>- Talán nem is helyes, amit mi most cselekszünk? - nevetett Adrienne, félénk
                  pillantást vetve a hátuk mögött elmaradó csoportra.</p>
					<p>- Miért? - kérdezte Andor, de annyi dac volt a hangjában, hogy feleletnek is
                  beillett.</p>
					<p>Adrienne valószínüleg annak vette s csak néma bűntudattal nézett a Bethléri
                  szemébe.</p>
					<p>Soká nem szóltak egy szót sem. Mégis, milyen más hallgatás volt ez, mint az
                  előbbi. Végre is a férfi szakította meg ezt a, mindkettejök idegzetén végigszántó,
                  veszedelmes csendet.</p>
					<p>- Tudja, hogy mi még ma viharba is juthatunk? - mondta az égre mutatva.</p>
					<p>- Adná Isten! - felelt Adrienne. - Lássa, - magyarázta komolyan, csaknem
                  ünnepélyesen. - Úgy vágyom egyszer az életben egy igazi vihart látni, de nem ám
                  egy olyan kis nyári zivatart, hanem egy igazit. Amely telve van veszéllyel. Amely
                  világokat rombol össze...</p>
					<p>- Nem félne, hogy magát is elsodorja?</p>
					<p>- Ejh! Mindig félni!... Mindig gyáváskodni! - lázongott a leány. - Ha tudná,
                  milyen nyomorúságosan egyforma az életem.</p>
					<p> - Hogyan? Annyi hódítás mellett?</p>
					<p>- Valószínűleg éppen azért. Vagy azt hiszi, hogy nagy variáció lehetséges egy
                  olyan leánynak az életében, aki az örök bálkirálynőség jegyében született?</p>
					<p>Bethléri nevetve s mégis szánakozva nézett reá:</p>
					<p>- Mondja, - kérdezte s hangja akarata ellenére elfogódott. - Mondja, miért nem
                  ment férjhez?</p>
					<p>- Igazán megmondjam?</p>
					<p>Andor csak a fejével bólintott. Tulajdonképpen olyan mellékes volt előtte, hogy
                  Adrienne mit beszél - csak beszéljen. Csak hallhassa azt a mély, kissé fátyolozott
                  hangot, mely minden idegszálán végigrezdült. Adrienne pedig, mosollyal ajkán, de
                  könnyekkel szemében, magyarázta:</p>
					<p>- Hogy miért nem mentem férjhez? Kikacag, ha megmondom! Mert senki sem szeretett
                  még úgy, ahogy én a szerelmet képzelem.</p>
					<p>- Milyennek képzeli?</p>
					<p>- Oh, jobb arról nem is beszélni!...</p>
					<p>- Mégis?</p>
					<p>- Megmondjam? Hát, hogy az illető áldozzon föl értem
                  mindent.</p>
					<p>- Vagyont? Állást?</p>
					<p>- Sokkal többet.</p>
					<p>- Sokkal többet?</p>
					<p>- Igen. Családot. Otthont.</p>
					<p>- Nem egészen értem.</p>
					<p>Adrienne idegesen fölkacagott:</p>
					<p>- Tudja mit? Beszéljünk másról, - majd szánakozással hangjában, tekintetében: -
                  Nézzen csak vissza. Ugy-e mily fáradtan néz ki Judith? Egészen sápadt. Különben, -
                  nemde? - roppant jó asszony az a maga felesége?</p>
					<p>Bethlérinek homlokába szökött a vér. Úgy hatottak reá e kicsinyléssel mondott
                  szavak, mint megannyi ostorcsapás. De mégsem szólt ellene, mert félt, hogy
                  válaszát Adrienne nevetségesnek találhatná. Lopvást azonban ő is visszanézett
                  feleségére és kedvetlenül jegyezte meg magában:</p>
					<p>- Mennyivel idősebbnek látszik ma, mint Adrienne. És ismét olyan személyes sértés
                  félét érzett a lelkében.</p>
					<p>Lassanként a Kereszthegyre értek. Itt aztán ismét összevegyült a társaság.</p>
					<p>Dánosy most már konokul Adrienne mellett maradt. Bethlérit az öreg kegyelmes úr
                  fogta gomblyukon, Judith pedig virágokat szedegetett, hogy kivonja magát a
                  társalgásból.</p>
					<p>- Nézzék, milyen csunya felhők kavarognak a Lengyelnyereg tájékán! - aggódott
                  Valéryné. - Talán legokosabb volna visszaindulni. - De tízen is reátámadtak.</p>
					<p>- Azt hiszem, hogy mégis... - erősködött az öreg, - de leánya ellentmondást nem
                  türő eréllyel támadt reá:</p>
					<p>- Eszünkbe sem jut, kismama! Ha maga fél, úgy menjen egyszerüen haza, - majd
                  kényeztetős gügyögéssel: - Jól lesz? Édes? - kérdezte. - Nyugodtan teheti, -
                  nevetett megveregetve a tisztes öreg hölgy vállát, - hiszen Judith majd gardiroz
                  engem. Nemde?</p>
					<p>- Ugyan hagyjon már Bethlérinének békét! - sugta Dánosy haragosan. - Nem látja,
                  hogy mennyire szenved?</p>
					<p>- Nem vagyok a doktora.</p>
					<p>- Milyen kegyetlenek maguk nők, egymás iránt! - morzsolta a foga között. Adrienne
                  megbotránkozással nézett reá.</p>
					<p>- Micsoda hangon beszél ma maga én hozzám? Dánosy?!... Mi történt magával? Reá sem
                  ismerek!</p>
					<p>- Lehet, de mindennek oka van. Mondja, nem gondolkozott maga azon, hogy én most
                  miért nem tágítok maga mellől?</p>
					<p>Adrienne idegesen fölkacagott:</p>
					<p>- Valószinűleg, mert tetszem magának.</p>
					<p>Dánosy mély lélekzetet vett, mint aki fejugrásra készül, aztán, elszántan,
                  meggyőződéssel nyilatkozott:</p>
					<p>- Annak már harangoztak.</p>
					<p>- Igazán? Hát már nem tetszem magának? Nem?! Egy picike pincurkát sem?</p>
					<p>- Ne tréfáljon Adrienne! Isten bizony nincs azon mit nevetni... Mert hiszen
                  tudhatja, hogy milyen nagyon szerettem... de... de... mikor megláttam...</p>
					<p>- Tovább!? „Mikor megláttam” nos? Kiváncsi vagyok a folytatására...</p>
					<p>- ...hogy maga mit művel Bethlérivel...</p>
					<p>- Dánosy vigyázzon! Maga kezd szemtelen lenni. Pedig egy szó sem igaz...</p>
					<p>- Igaz? - vágott szavába a fölháborodott kis ember. - Ugyan kérem, mi az igaz?
                  Először is ne tévesszük össze a fogalmakat. A valóság, lássa, az egy teljesen
                  privát dolog. Az a lelkiösmeret dolga. Rendben van. De igaznak két dolog igaz:
                  amit a világ lát, és az, amit a férj, vagy a feleség
                 hisz. És ime a világ azt látja, hogy maga három hét óta egy
                  más asszony férjét hóditgatja, és én...</p>
					<p>- Igen, hallom: hogy maga?...</p>
					<p>- Megszüntem magában hinni.</p>
					<p>- Borzasztó csapás.</p>
					<p>- Már akár csapás, akár nem, egyet igérek: hogy azt a másik asszonyt megvédem a
                  maga...</p>
					<p>- Ugy? fenyegetődzés? Oh, ezt már szeretem! Nos, kedves Mentor úr, lássuk, mit
                  tud, - s ezzel meg se állva kiáltotta oda a szállingódzó társaságnak:</p>
					<p>- Én a „Virágos-rétig” fogok menni, ki jő velem?</p>
					<p>- Azt már nem ajánlom, - aggódott a kegyelmes úr. - Itt a vihar a fejünk
                  felett.</p>
					<p>- Aki nem mer, maradjon! - hetykélkedett Adrienne s már is futni kezdett a vízesés
                  irányába.</p>
					<p>Mivel éppen a sziléziai házhoz vezető hídnál voltak, a legtöbben ahhoz tartottak,
                  mégis, öten vagy hatan, a legfiatalabbjából, követni kezdték.</p>
					<p>- Adrienne! Adrienne! - kiabálták, kiki ahogy birta, de ő vissza se tekintett.</p>
					<p>- Vagy úgy? - dünnyögte Báltelki sértődve, s legott sarkon fordult.</p>
					<p>Példáját a többiek is követték.</p>
					<p>Ezalatt Valéryné aggódva nézegette hol a hegyeket elborító feketeségeket, hol
                  azokat a tova illanó fehér batiszt fodrokat, melyeknek visszatükröződése
                  minduntalan apró bárányfelhőket rajzolt a tó vizére. Végre sem állta meg, hogy
                  anyai kétségbeesésének kifejezést ne adjon:</p>
					<p>- Az Istenért, Bethléri... hívja vissza!</p>
					<p>- Majd én, - mondta Dánosy. De Valéryné még idejekorán megragadhatta a karját.</p>
					<p>- Nem. Menjen csak Bethléri, magának nem fogadna szót. Dehogy fogadna!</p>
					<p>Judith bosszankodva nézett Valérynére, de mert megérezte, hogy a körülállók
                  folyton az ő szavait lesik, úgy tett, mintha mindez legkevésbbé sem érdekelné.
                  Mégse állta meg, hogy Andorra ne nézzen. Lehet, hogy némi szemrehányás tükröződött
                  tekintetében, tény az, hogy férje azt olvasta ki belőle és ez rögtön dacra
                  ingerelte.</p>
					<p>- Ahogy parancsolja, - kiáltotta Valérynének s futott Adrienne után.</p>
					<p>Pedig őt is bosszantotta a jó asszonyság tapintatlan viselkedése. Különben is
                  szive mélyéből utálta ezt az örökké panaszkodó, neheztelő, követelődző dámát. Volt
                  valami a mézédes, sipitós, bánatos hangjában, amitől minduntalan visszahőkölt.
                  Aztán meg ha puhának, melegnek, kedvesnek találta is azt a hálót, melyet a szép
                  leány - három hét óta - a hiusága, vagy unalma, vagy idegei körül fonogatott,
                  szövögetett, arra mégsem vágyott, hogy egy vén pók nyálkás, tapadós motollái
                  kössenek gúzst a szabad akaratára; ezért nagyon lehetséges, hogy a Judith
                  félreértett tekintete nélkül el sem indul, de így, összeszorított fogakkal,
                  hátraszegett fejjel igyekezett a szép szökevényt elérni.</p>
					<p>- Adrienne nagysád! - kiabálta a süvítő szélbe. - Adrienne nagysád! - ismételte,
                  bár két dolgot egész biztosan tudott, azt, hogy Adrienne nem hallhatja, és azt,
                  hogy ő most iszonyatosan nevetséges. De azért a nagyon ideges ember önkénytelen
                  csökönyösségével csak kiabált tovább. Végre mégis mind közelebb ért Adriennehez és
                  ekkor csak egy vágyat érzett: karjaiba szorítani azt a lidércként tovaillanó
                  hófehér alakot.</p>
					<p>- Adrienne nagysád!... Adrienne...</p>
					<p>A leány egyszerre szembe fordult vele:</p>
					<p>- Lehetetlen tovább menni, - ösmerte el összeborzongva.</p>
					<p>Egy ujabb villám s utána rögtön fölcsattanó dörgés nyelte el a Bethléri válaszát.
                  Csak a karja mozdulatán látszott, hogy Adriennet oltalmába akarja venni.</p>
					<p>- Köszönöm, - rebegte Adrienne félénken hozzá simulva és úgy nézett reá, mintha
                  életmentőjét látná benne. De a következő percben már ismét a régi jókedvvel
                  kacagott s mutatott a menház felé:</p>
					<p>- Nézze, - csúfolódott, - nézze! Egy. Kettő. Három... négy... öt... Igen, öt
                  gukker őrködik felettünk!</p>
					<p>Bethléri bosszankodva egyenesedett ki s lazábbra fogta a karjában tartott
                  kart.</p>
					<p>- Siessünk, - mormolta, mert éppen ekkor esett az első csepp a kalapjára. Még jó
                  messzire voltak a háztól, mikorra az Adrienne hófehér ruhája máris jéghidegen
                  tapadozott a didergő leányra.</p>
					<p>- Maga most agyon fog fázni!</p>
					<p>- Oh, dehogy. Csak magának ne ártson ez a hideg. Hisz tudom, hogy nagybeteg
                  volt.</p>
					<p>Most már Andor tekintett reá hálásan. Mennyi melegség is volt a hangjában.</p>
					<p>- Engem ne féltsen. De tudja mit? kerüljünk egyenesen a konyhához. Ott
                  melegedhetünk.</p>
					<p>- Helyes, legalább nem kezdik rögtön az unalmas élcelődéseiken, - nevetgélt
                  Adrienne elkékült szájszéleit harapdálva.</p>
					<p>Ezalatt a menházba szorult turisták zajongva tárgyalták a hazajutás esélyeit, de
                  közbe, az égzengést túlkiabálva, lázongtak az ebéd késése miatt.</p>
					<p>Báltelky minduntalan az ablakhoz ment s ki-kinézett a viharba:</p>
					<p>- Érdekes! - nevetett Pratersteinnét figyelmeztetve. - Érdekes! az előbb még
                  láttam őket, de most úgy eltüntek, mintha a föld nyelte volna el mind a
                  kettőt.</p>
					<p>Janka grófnő sietett titkosan Judith felé inteni, aztán tulzott könnyedséggel
                  válaszolt: - Nem csoda, hiszen tíz lépésnyire se láthatunk.</p>
					<p>Most már a Valéryné gyakori „istenem! istenem”-jei is mind gyorsabb egymásutánban
                  követték egymást. Ez pedig végre is több volt, mint amennyit a Judith fájó idegei
                  elviselhettek.</p>
					<p>- Legjobb lesz, ha szobát nyittatok magamnak, - határozta el, és legott, fejfájást
                  adva okul, elhagyta a társaságot. Megkönnyebbülve húzta maga után az ajtót, mely a
                  zajos éttermet a csendes folyosótól elválasztja. Itt csaknem teljes sötétség
                  uralkodott, és bár a konyhaajtó tárva-nyitva állt, a tűz pattogásánál és a zsírban
                  sülő ételek sercegésénél egyéb hang nem hallatszott.</p>
					<p>- Hol lehet a fogadósné? - tünődött Judith és a jobbról-balról sorakozó szobák
                  kilincseit kezdte próbálgatni. De valamennyi kulccsal volt lezárva.</p>
					<p>- Mit csináljak? - bosszankodott. - Vissza nem megyek, ez bizonyos.</p>
					<p>Végre mégis úgy vélte, hogy suttogó hangokat hall a folyosó túlfeléről.
                  Alkalmasint ott lesz a Greisingerné szobája, vélekedett, s minden további
                  fontolgatás nélkül nyitott be a csak behajtott ajtón.</p>
					<p>Egy félpercnyi kínos csend, aztán az Adrienne túlzott nevetése csendült meg egy
                  vörösre fűtött vaskályha közeléből.</p>
					<p>- Lásd, már itt vagyunk, - kacagott a leány. Majd, még idegesebb nevetéssel,
                  magyarázni kezdte: - Egészen meg voltam dermedve. Különösen a lábaim, és ez a te
                  jó férjed...</p>
					<p>- Fölmelengette őket. Értem.</p>
					<p>- Amiért én nagyon hálás vagyok neki, - erősítette Adrienne gőgösen, kihivón.</p>
					<p>- Természetesen!</p>
					<p>Adrienne rögtön mellette termett:</p>
					<p>- Hogy érted ezt? - kérdezte szemtől-szembe nézve Bethlérinével. De még mielőtt
                  választ kaphatott volna, Andor unott vállvonítással állt föl, és karját nyujtá
                  feleségének:</p>
					<p>- Úgy látom, kissé ideges vagy, kedvesem, nem mennénk inkább a szabad
                  levegőre?</p>
					<p>- Itt igazán túlságos meleg van, - nevetgélt Adrienne. Hanem egyszerre
                  megváltozott az arckifejezése és csaknem alázatos meghunyászkodással igyekezett
                  Judithot elérni s mikor már egészen közel volt hozzá:</p>
					<p>- Akarod, - kérdezte bűnbánón, fájdalmas lemondással, - akarod, hogy még ma
                  elutazzam?</p>
					<p>Mivel pedig Judith mindnyájok részére úgy vélte legjobbnak, harag nélkül, de
                  határozott fölénnyel azt felelte, hogy:</p>
					<p>- Akarom.</p>
				</div>
				<div type="chapter">
					<head>III.</head>
					<p>A hazaindulás nyomasztó hangulatban történt. Kelletlen, rosszkedvű volt az egész
                  társaság.</p>
					<p>Most már csendes „szitáló” eső váltotta föl a zivatart, s az egymással tülekedő
                  felhők helyett egyöntetü ólomszín borította az eget. Ezer megdagadt kis ér
                  patakzott az útakon, ahol pedig agyagos volt a talaj, ott sikos, cupogós sár
                  tapadt az átázott cipőkre.</p>
					<p>Néha egy-egy kövérebb hölgy el is csúszott, és ilyenkor szemrehányó zsörtölődéssel
                  okolta a fiatalokat, amiért ilyen kellemetlen helyzetbe hozták, „ahelyett, hogy
                  otthon ülnének nyugodalmasan”.</p>
					<p>Még nem értek a hegyipásztorok kis kunyhójáig s máris akadtak egyesek, akik
                  bevallották, hogy nem sok reményük van az éj beállta előtt Tátrafüredre
                  érkezhetni.</p>
					<p>- Akkor pedig igazán: „jóéjszakát világ!” - nevetett Dánosy, aki Judith mellett
                  lépdelt.</p>
					<p>Valéryné keresztet vetett magára ijedtében. Azontúl az „Istenem ne hagyj el!” és
                  az „Uram segíts!” fohászok sokasága úgy szállott lelkéből ég felé, mint sülyedő
                  hajóból a vészrakéták. De mind hiába. Lépésről-lépésre sűrüsödött körülöttük a
                  sötétség.</p>
					<p>Nagy volt az öröm, mikor a kegyelmes úr a Budapesti Hirlapot lelte a zsebében s
                  fidibuszt csinált belőle.</p>
					<p>- Miért nem hozott senki egy kis villam-lámpást? - zsörtölődött Pratersteinné.</p>
					<p>- Vihar Ernőnél volt! - panaszkodott valaki.</p>
					<p>- Volt, volt! De hol van Vihar Ernő?! - és Báltelky belekiáltott az éjszakába: -
                  Adrienne nagysád?!</p>
					<p>- Nos? - jött reá a kérdés messziről, messziről.</p>
					<p>- Mit csinált Vihar Ernővel?</p>
					<p>- Én?</p>
					<p>- Igen. Most az egyszer lenne rá szükségünk, de maga elűzte az árvát...
                  Lássa?!</p>
					<p>- Látom, - hallatszott az Adrienne nevetős hangja. - Ha majd leérünk, a
                  közkívánságnak engedve, kibékítem, - jó?</p>
					<p>- Szegény fiu! - sóhajtott Janka grófné, de Báltelky vállat vont:</p>
					<p>- A jó acél is úgy készül, hogy hol hideg vízbe mártják, hol tűzbe állítják.
                  Hiába! Ez már hozzá tartozik a Don Juan tanfolyamhoz.</p>
					<p>Judith meglassította lépteit. Miért hallgassa Báltelky bölcselkedését? Dánosy
                  hűségesen alkalmazkodott lépteihez.</p>
					<p>- Él még a Vihar anyja? - kérdezte Bethlériné.</p>
					<p>- Él bizony. És mint afféle egyetlen gyermek mamája, csakis a fiának él.</p>
					<p>- Be jó, hogy nincs fiam! - suttogta Judith inkább csak magának.</p>
					<p>- És én azt a leányt évekig tudtam szeretni, - gondolta Dánosy e meghallott
                  sóhajtásra, feleletképpen.</p>
					<p>Ezalatt Adrienne, mit sem sejtve - vagy mit sem bánva, - lépdelt a Bethléri
                  oldalán. Keveset beszéltek. Csak ha valami akadály került a leány útjába, - egy ág
                  az arca előtt, egy kő a lába alatt, - akkor kapott az Andor karja után, mintegy
                  ösztönszerüleg. De oly gyöngéden, olyan bátortalanul tette ezt, hogy Bethléri
                  sokszor azon tűnődött: nem egy éjjeli lepke volt-e közelében. Pedig nem. Hiszen
                  lepkeszárny érintésnek nem marad olyan izgató „Cherry-blossom” illat a nyomában.
                  Kéjesen szívta azt magába. De csak lopvást; mert ma reggel óta határozottan
                  gyávábbnak érezte magát. Irtózva gondolt arra a lehetőségre, hogy Judithtal a
                  maihoz hasonló jelenetekre kerülhet alkalom. És csak azt ne. Oly jó a megszokott
                  nagy békesség. Most már szinte örült volna, ha a szép leány csakugyan elutazik,
                  de, restelte megkérdezni. - Végre is, ha úgy látja helyesnek, mindig találhat
                  ürügyet a visszahúzódásra, biztatta önmagát. Például, új könyvét, melyhez Judith
                  éppen mostanság másolgatja az adatokat.</p>
					<p>Adrienne - talán mert haragudott utitársa némaságáért, - vagy mert félt a
                  sötétben, tény az, hogy idegesen sietett előre. Csakhogy nehezen haladhatott, mert
                  most már teljes éjszaka volt az erdőben.</p>
					<p>- Sohasem érünk ma haza, - kiáltá türelmetlenül. - Hiszen cseppet se látunk!</p>
					<p>De éppen akkor egy apró fénysugár tünt föl a messzeségben.</p>
					<p>- Fogadjunk, hogy az az édes kis Vihar Ernő indult keresésünkre! - kiáltá
                  diadalmasan. Még hangcsövet is csinált a kezeiből, hogy mindenki meghallhassa
                  kiáltását.</p>
					<p>De nem őket keresték. Csupán két vezető igyekezett arra, amerről ők jöttek.
                  Bethléri ismerte mind a kettőt. Sokszor barangolt velük előző években a hegyek
                  között.</p>
					<p>Már éppen elhaladtak volt egymás mellett, midőn az öreg Kirner visszaszólt
                  hozzá:</p>
					<p>- Habens schon ghört?</p>
					<p>- Was den?</p>
					<p>Az öreg szájából a másik vette ki a szót:</p>
					<p>- Hogy az a fiatal úr, akivel ma hajnalban a Batiz falvi tónál voltam, szíven
                  lőtte magát.</p>
					<p>Bethléri elnémulva nézett Adriennere, aki mozdulatlanul, behunyt szemekkel,
                  mereven kiegyenesedve, állt az út közepén, de csak egy percig, mert legott
                  roskadozva kapkodott fatörzshöz, indához, és föltétlenül elesik, ha hozzásiető
                  anyja magához nem öleli. De borzasztó kétségbeesése pillanatra sem engedte
                  nyugodni, ezért, még mielőtt a körülállók jóformán átérthették volna, hogy mi
                  történt, ő már ismét zokogva, kezeit tördelve szakította ki magát a védő
                  karokból:</p>
					<p>- Én öltem meg! Én öltem meg! - ismételte s most már ököllel verdeste
                  homlokát.</p>
					<p>- Ugyan hallgass már, - sugta anyja nagyon erélyesen, - de ez vajmi keveset
                  csillapitott leánya fölindulásán.</p>
					<p>Dánosynak jutott eszébe a vezetők után rohanni s visszaterelni őket a lámpással.
                  Menetelés közben tudták ki tőlük, hogy Vihar nem halt meg, bár sebe
                  életveszélyes.</p>
					<p>Most már gyorsan haladtak a megvilágított úton. Mindenki igyekezett is, hogy
                  mihamarabb otthon lehessen, hírt halljon Vihar Ernőről, tanuk nélkül
                  megtárgyalhassa övéivel a mai nap eseményeit, száraz harisnyát vegyen, s ami fő:
                  vacsorához üljön.</p>
					<p>Csak Adrienne rohant minden további szó nélkül a szanatóriumba. Bethlériék pedig
                  némán köszöntve az ismerősöket, hallgatagon igyekeztek bérelt villájuk felé. Itt
                  sem szóltak egymáshoz. Valahogy, nem volt mondani valójuk.</p>
					<p>Judith testileg lelkileg úgy ki volt merülve, hogy egy különös közöny szállta meg
                  minden iránt. Még a Vihar esetét is csak úgy, távolról, eltompult alakban vette
                  tudomásul, s csupán fél gondolattal tünődött azon, hogy tulajdonképpen miért is
                  sajnálják őt olyan nagyon?! - Azért, mert meg fog halni?
                  Hát aztán? Hiszen a halál pihenés; és oly jó lehet: pihenni! Most már férjére se
                  neheztelt. Minek? Csak neki hagyjanak békét. Andor is. Mások is. Csak ne jőjjön
                  senki magyarázhatni, bocsánatot kérni, igérgetni. Nem, nem, csak azt ne.</p>
					<p>És nem is jött. Bethléri Andor ott töltötte az éjszakát a kialudt kandalló előtti
                  karosszékben, s valahányszor lüktető homlokán végigsimította a kezét,
                  mindannyiszor át meg átjárta egész valóját a Cherry-blossom kábító illata.</p>
					<p>Talán aludt is közbe-közbe, de ez az álom alig különbözött az ébrenléttől, hiszen
                  ébren vagy alva egyaránt a legőrjítőbb képek kergetőztek túlhevült agyában.</p>
					<p>Megkönnyebbülve sóhajtott föl, mikor a hajnali szürkület bevilágított a szobába.
                  Kisietett a verandára, hogy friss levegővel teleszívja tüdejét. Ugyanekkor egy
                  szürke rigó telepedett a legközelebbi fenyő tetejére és tele torokkal kezdte
                  dicsérni az életet.</p>
					<p>- Úgy hittem, csak a nagy Tarpatak mentén lakozik fajtád, - mormolta Bethléri
                  dühösen, mert annak a kis madárnak bájos trillái mintha súlyos vádakkal
                  illetnék.</p>
					<p>Reggelihez Judith kissé sápadtan, de látszólag teljesen nyugodt kedéllyel jelent
                  meg. Lehet, hogy sokat sírt az éjjel, de mindenesetre sokat gondolkozott és ez
                  visszaadta őt önmagának.</p>
					<p>Kimondhatatlanul fájt neki az Andor tegnapi viselkedése, de elhatározta, hogy soha
                  sem fogja fölhánytorgatni. Hátha így hamarább feledhetik mind a ketten, s erre
                  olyan nagyon vágyott. De azért nem tudta, hogy miről kezdjen beszélni, és így, a
                  mosolyogva elmondott reggeli köszöntés után némán kezdett a tea kiöntéséhez. Annál
                  sóvárabban várta, hogy férje szóljon valamit. Mily boldogan folytatta volna a
                  beszédet. Mindhiába! Bethléri csak egyszer szakította meg a csendet, hogy a
                  tojásfőzés módjában kifogást tegyen. Aztán újra a távolba nézett, s mert érezte,
                  hogy Judithot megbántotta, ingerültsége ellene percről-percre fokozódott. Talán,
                  ha kisírt szemmel, ajkán hangos kifakadásokkal áll elébe, ő kezdi kérlelni, de
                  így, az asszony derüs megjelenése teljesen kihozta sodrából.</p>
					<p>- És engem furdalt a lelkiismeret, - gondolta fölháborodva. - Ő pedig nem is vette
                  komolyan az egészet. Érzéketlenséggel vádolta a feleségét, és ez - kibékítette őt
                  önmagával.</p>
					<p>- A méltóságos úr részére, - jelentette a komornyik kezében egy levéllel. Andor
                  türelmetlenül tépte föl a borítékot, de legott fölugrott és sietve ment a kijárat
                  felé. Már ki is nyitotta a kertajtót, amikor visszakiáltott Judithnak:</p>
					<p>- Vihar nagyon rosszul van. Odamegyek.</p>
					<p>Mire a szanatóriumhoz ért, az orvos arcáról rögtön leolvasta, hogy mindennek
                  vége.</p>
					<p>- Hol fekszik?</p>
					<p>- Ha föl tetszik menni az emeletre, a legvégső szoba. Balra.</p>
					<p>- Köszönöm. - S két lépcsőfokot egyszerre lépve igyekezett a megjelölt
                  irányba.</p>
					<p>Ami azt illeti, minden útbaigazítás nélkül is nyomra vezette volna a Valéryné
                  folytonos „Istenem”-je, mely a folyosót végtől-végig betöltötte. A halottas
                  szobában azonban csak Adriennet találta, és az ő halk zokogása valahogy még
                  engesztelhetetlenebbé tette azt az iszonyu némaságot, mely onnan, a faltól kissé
                  elhúzott ágytól hatolt mind előbbre.</p>
					<p>Adrienne roskatag léptekkel, minden útjába eső székhez, asztalhoz támaszkodva
                  ingadozott Bethlérihez.</p>
					<p>- Köszönöm, hogy eljött, - suttogta egy kínpadon kifáradt mártir tekintetével;
                  majd a halott felé intve a fejével:</p>
					<p>- A karjaim közt halt meg... - sóhajtott, - a karjaim között!</p>
					<p>De mintha ez a tény némileg ki is békitette volna az eseményekkel, elmosolyodott.
                  Szomorún, - az igaz, de mégis. Mert egész titokban kezdte nagyon érdekesnek
                  találni szereplését ez esetnél. Végre is hogy egy harminc éven túl levő leányért
                  valaki szíven lőjje magát, - egész komolyan, - ez nem mindennapi dolog.
                  Mindenesetre a világ szépségversenyében párját ritkító „rikord”.</p>
					<p>Aztán meg, tegnap óta az izgalomnak olyan hatalmas áramlatai tomboltak lelkében,
                  hogy sok évi apró-cseprő viharkákért lelt bennök kárpótlást. Nem is vágyott
                  egyhamar kitérni előlük. Öntudatlan - tehát igazabb - énje legalább nem. Ezért,
                  míg arcán végig egyik könnycsepp a másik után pergett, ő a mellékszobába intette
                  Bethlérit s itt az ablakmélyedésbe állva vele, meg-megcsukló hangon kezdte
                  elbeszélni ama kínos utolsó órák borzalmait. És mentől tovább beszélt, annál
                  igazabb lett nagy bánkódása.</p>
					<p>- Ki hitte volna, hogy beváltja fenyegetődzését! - ismételte egyre-másra. -
                  Szegény, szegény kis pubi, - mondta aztán mély sóhajtással, - tudja? Az orvosok
                  azt hiszik, hogy egy percig se tért magához, de én érzem, hogy ez nem igaz. Hiszen
                  mindig kereste a tekintetemet, nézze, így... éppen igy. És egyszer hajnaltájban,
                  beszélni is kezdett. Nem összefüggőleg, csak ilyeneket lehetett érteni, hogy:
                  „mama, gyere már”, - meg mintha csettentene a nyelvével s a négy lovát szólítaná.
                  Higyje el, ez volt a legmeghatóbb.</p>
					<p>Adrienne mérhetetlen búval egy csókot küldött ujja leghegyéről a másik szoba
                  felé.</p>
					<p>- Miért is játszott azzal a szerencsétlennel? - kérdezte Bethléri szemrehányón,
                  szánalommal.</p>
					<p>Adrienne az ajtóhoz ment és betette, aztán egész közel jőve Andorhoz:</p>
					<p>- Kérem Bethléri, - sugta kérőn, - ne tegyen nekem szemrehányást. Maga -
                  ne!...</p>
					<p>- Miért?</p>
					<p>- Miért?! - s bár kérdőn ejtette ki e szót fellángoló szeme, kétséget kizárón adta
                  meg a választ. De mielőtt Andor felelhetett volna, ismét a halottról sietett
                  beszélni.</p>
					<p>- Tudja, hogy Vihart a ma éjjeli vonattal fogják innen elszállítani?</p>
					<p>- Gondoltam. Hová?</p>
					<p>- Anyja sürgönyétől függ. De Miskolcig biztosan a budapesti vonaton lesz... Lássa
                  Ernő, mégis csak együtt fogunk innen elutazni, - vetette közbe ismét a betett
                  ajtóhoz intézve szavait, majd újra Bethlérihez fordulva: - Úgy félek ettől az
                  utazástól! - suttogta összeborzongva.</p>
					<p>- Értem. De hát akkor miért megy? - kérdezte Andor bizonytalanul.</p>
					<p>Adrienne a vállára tette kezét:</p>
					<p>- Tudja, hogy muszáj, - sóhajtott gúnyos alázattal. -
                  Különben, - tette hozzá dacos elhatározással, - jobb is ez így.</p>
					<p>Bethléri haja tövéig elvörösödött.</p>
					<p>Mindennek Judith az oka, - gondolta s újra fölforrt benne a harag. - Ha három hét
                  óta nem üldöz féltékeny pillantásaival, eszembe se jutott volna annyit foglalkozni
                  Adriennel, és akkor... A halott felé nézett végtelen szánalommal, aztán ismét a
                  leány könnyes szemeibe nézett, aki most mintegy oltalmat, támaszt, tanácsot
                  esdekelve tekintett reá.</p>
					<p>- Mondja, mit tegyek?! - kérdezte összekulcsolt kezekkel. - Az utcán ujjal fognak
                  reám mutogatni... És nincs senkim... senkim. Aki pártomat fogná, aki... - de nem
                  folytathatta a görcsös zokogástól.</p>
					<p>Bethléri végtelen szánalmat érzett iránta.</p>
					<p>- Csendesedjék kérem... majd meglátja, ha elmegy innen... mindjárt másképpen fog
                  látni... Még inkább, ha külföldre...</p>
					<p>- Külföldre mennék? Igaza van. Az lesz a legjobb. De, - addig?!</p>
					<p>- Nem értem.</p>
					<p>- Nem? De hát nézzen oda! Azt hiszi, lehet egy nyugodt pillanatom? Azt hiszi,
                  kibírom azt az utazást Budapestig? Kettesbe anyámmal, aki máris gyötör a
                  szemrehányásaival. Mi lesz még azután, hogy a vonat elindul? Velünk... Vele... És
                  mindez miért?! - tört ki szenvedélyesen. - Mert nem őt szerettem.</p>
					<p>Bethléri önkénytelenül azok után a hófehér ujjak után nyult, melyek ideges
                  türelmetlenséggel huzogatták le-föl a drágakövektől szikrázó gyűrűket. Azok az
                  ujjak forrók voltak és kissé nedvesek. Csupa delejesség minden porcikájuk.</p>
					<p>- Nem őt szerette? - sugta Bethléri. - Nem őt? Hát... kit?!</p>
					<p>Azok a kis kezek megremegtek az ő két kezében, de válasz nem jött a leány
                  ajkáról.</p>
					<p>Bethléri pedig tudni akarta. És ha egy világ dől is romba miatta, neki azt a szót
                  hallani kell, azt az egy szót, - amit már úgyis tudott.</p>
					<p>Mégis, hogy a várt felelet helyett a Valéryné hangja harsant meg a mellékszobából,
                  egyszerre kijózanodott.</p>
					<p>- Ha valamivel szolgálatjára lehetek, - hebegte a belépő öreg dáma előtt zavartan
                  meghajtva magát, s legott kalapja után kezdett keresgélni.</p>
					<p>- Köszönöm. De, ugy-e borzasztó?!... - sóhajtott Valéryné ég felé emelve kisírt
                  szemeit. - És ha elgondolom, hogy ő már a második! - tette hozzá panaszképpen s
                  mégis dicsekvéssel a hangjában.</p>
					<p>Andor csak egy bizonytalan kézmozdulattal felelt, és fontos levelet adva okul,
                  sietve búcsúzott.</p>
					<p>- Látom még? - kérdezte Adrienne halkan.</p>
					<p>- Hogyne, csak nem képzeli, hogy... - A többit szemeivel mondta, de Adrienne
                  hálásan szorította meg érte a kezét. Bethléri pedig még három lépcsőfokot se
                  lépett, mikor máris megdicsérte önmagát, amiért nem ajánlkozott föl kísérőnek. -
                  Mégis csak sokat ér az önfegyelem, - határozta el gőgösen.</p>
					<p>A kapuban Báltelkyvel és Dánosyval találkozott, utóbbi szerette volna kabáton
                  fogni, de ő kisiklott körmei közül, hanem azért meghallotta, amint
                  összesúgtak:</p>
					<p>- Ez az eset remélhetőleg végképpen kijózanítja, - mondta Péter báró.</p>
					<p>- Félek, hogy nem, - felelt a másik kárörvendőn.</p>
					<p>- Félt? Nagyszerü, ő félt engem! - fortyant föl Bethléri és eszébe se jutott, hogy
                  más valakiről is beszélhetnek. - Különben mit bánom? - gondolta. - Ma este úgyis
                  véget ér ez az egész komédia. Ha Adrienne elutazik... - De egyszerre elszakadt
                  tervezgetéseinek fonala, s ő csak újra és újra visszatért ehhez a szerencsétlen
                  mondatfoszlányhoz: Ha Adrienne elutazik.</p>
					<p>Szerette volna magával elhitetni, hogy holnaptól kezdve minden újra úgy lesz, mint
                  amielőtt még Valéryékat ismerték, és hogy milyen jó is lesz, ha minden éppen úgy
                  lesz. De ugyanekkor be kellett önmaga előtt vallani, hogy halálosan unni fogja a
                  régi életmódot előlről kezdeni.</p>
					<p>Micsoda fakó élet volt az tíz éven keresztül. Hogy is hihette fehérnek,
                  napsugarasnak?</p>
					<p>És Judith? Ha most hazamegyek és megmondom neki, hogy Vihar meghalt, vajjon mit
                  fog szólni? Mit? Semmit, valószínüleg kissé elsápad, aztán elmegy és rendel egy
                  koszorút a ravatalra. Aztán?... Többé nem fogunk Viharról beszélni. Nem.
                  Valéryékről sem. Soha többé. Mintha nem is léteztek volna. Rettenetes! Szerencse,
                  hogy a munkám mögé sáncolhatom magam. Milyen áldás... Hová is jutnék nélküle?
                  Lelki szemei előtt máris látta iróasztalát, melyet az utóbbi hetekben meglehetősen
                  elhanyagolt, de melyen, ezt jól tudja - a jegyzetek mégis napról-napra
                  szaporodnak, - a felesége jóvoltából.</p>
					<p>Bethléri kissé elpirult, amikor erre gondolt, de oly régen szokássá vált nála a
                  Judith segítségét igénybe venni, hogy ma már jóformán olyan kelléknek vette azt,
                  mint például egy jól író tollat. Kellemes, ha megvan, de olyan természetes hogy
                  Bethléri Andornak, a híres publicistának jól író tolla legyen? Ezért csak nem
                  kell hálásnak lenni?</p>
					<p>Kerülő útakon igyekezett lakásához jutni, hogy észrevétlen zárkózhassék szobájába.
                  - „Mert érzem”, ismerte be rosszkedvüen, - „hogy még az égből leszállt angyallal
                  is összetűznék, ha most elibém kerülne”. Ezért szinte visszaijedt, mikor
                  íróasztalánál Judithot pillantotta meg.</p>
					<p>- Keresel valamit? - szólt reá kurtán.</p>
					<p>Judith azonban felelet helyett fölállt és két karját gyöngéden az ura vállára
                  téve:</p>
					<p>- Andor, - suttogta bűnbánón, szerelmesen. - Ugy-e szeretsz? Ugy-e nem szeretsz
                  mást, csak engem?!</p>
					<p>Bethlérit meg is lepte, szíven is fogta e nem várt fogadtatás. Már lehajolt, hogy
                  csókkal feleljen, amikor egyszerre, újra feléje csapódott a kezén maradt
                  „Cherry-blossom” illat - és nem sietett többé az epedő szájhoz, hanem beérte
                  azzal, hogy közönyösen, csaknem alamizsnaként érintse ajkával a Judith fehér
                  homlokát.</p>
					<p>- Mily kegyetlen vagy! - tört ki Judithból a méltatlanság és megszégyenülés.</p>
					<p>Bethléri vállat vont és elfordult, pedig sejtette, hogy ez a büszke asszony
                  mennyit szenvedett, ameddig leküzdte magában a mellőztetés és féltékenység
                  lázongását. De most, éppen e minden próbán diadalmaskodó nagy szerelem terhelte.
                  Unta a bilincsét. Bár nem vágyott határozott formában a szabadulásra. Véglegesen
                  meg éppen nem. Igazában erre az eshetőségre nem is gondolt. De azért dühös volt
                  Judithra, a csókjáért, a nyugalmáért. Ellenállhatatlan vágya támadt haragra
                  ingerelni. Mégis, - vagy éppen azért? - csak annyit mondott, hogy:</p>
					<p>- Vihar meghalt. Tudod?</p>
					<p>- Tudom. - És mivel biztos ösztönnel rögtön megérezte, hogy férje azért beszél a
                  halottról, mert Adriennere gondol, nem állta meg, hogy gúnyosan meg ne kérdezze: -
                  Nos? És a szép Valéry-leány? Elég stílszerüen Kund-Abigélkedik körülötte, mi?</p>
					<p>Bethléri megbotránkozva nézett rajta végig:</p>
					<p>- Hát nincs benned semmi szánalom? Mégis hihetetlen!</p>
					<p>- Kit szánjak? Vihart? Jó dolga van.</p>
					<p>- Úgy hiszem, lehetne egy jó szavad Valéryékra.</p>
					<p>Judith fölszisszent, mintha váratlan ütés érte volna és most már őt is cserben
                  hagyta önuralma. Ha erre vágyott Bethléri, meg lehetett
                  elégedve. Csakhogy ezt az óhajtását rég feledte s most sértett fölháborodással
                  bámult feleségére, aki sérelmet sérelemre halmozva, vádolni, gyanusítani,
                  rágalmazni kezdte Adriennet.</p>
					<p>Igazában minden szavát az a nagy félelem küldte ajkára, mely tegnap óta szívét
                  éppen olyan gyáván dobogtatta, éppen olyan tehetetlenül szorongatta, mint ahogy a
                  fészken ülő fürj szíve megremeg, amikor a kasza pengéje fölvillan a feje
                  fölött.</p>
					<p>De Judith és félelem? Lehet ennél távolabb álló két fogalom? S hogy mégis egymásra
                  leltek, ezt megsejteni lehet, de
                  gondolattal reájönni, - lehetetlen. Bethléri pedig nem sejtette meg. Ő
                  tehát csak egy csunyán kivörösödött, izgatottan hadonászó, rikácsoló asszonyt
                  látott maga előtt, s elszörnyedve tünődött azon, hogy ez valóban az ő felesége
                  lenne-e? A szép, a mindenkitől csodált Mikey Judith? Tehát ilyen a lelke
                  legmélye?!... Csupa salak, csupa durvaság. Ki hitte volna, és szinte pirúlt arra a
                  gondolatra, hogy tíz éven át ő maga is annyi tisztelettel, hódolattal tekintett
                  föl reá.</p>
					<p>Hát igaz! Mikey Judith e pillanatban csúnya volt. A hangja sem engedelmeskedett a
                  tőle várható hajlékonysággal, de a léleknek is van néha olyan mély és
                  elmérgesedett sebe, amely ilyes visszataszító anyagot vált ki magából, és aki
                 ezt megérti, meg is gyógyíthatja. Csakhogy Bethléri most
                  arra a másik nőre gondolt, akit az imént látott nagy bánatnak, nagy izgalomnak a
                  bilincsei között vergődni, és aki mégis milyen szép tudott maradni könnyei,
                  panaszai ellenére.</p>
					<p>Csak arra tért vissza a jelenbe, mikor Judith, elébe állva, ellenségesen, kihívón
                  kérdezte:</p>
					<p>- Tulajdonképpen miért jöttél haza? Ott a helyed nála. Állj be vele siratónak -
                  virrasztónak. Ha megöltétek, kaparjátok is el azt a szerencsétlent. Te, meg ő,
                  együtt.</p>
					<p>- „Ő”? Kiről beszélsz? - utasította rendre Bethléri.</p>
					<p>Judith most már képtelen volt gátat vetni indulatán, ezért elfehéredett
                  szájszélekkel sugta feléje:</p>
					<p>- Kiről beszélnék, ha nem arról, akire folyton gondolsz. A... szeretődről!</p>
					<p>- Elég! - Bethlérit elfutotta a harag, egy lépést ő is közeledett, de ekkor
                  egyszerre, egész természetesen jutott eszébe az, amire valószínűleg valamennyi őse
                  gondolt volt hasonló esetben, t. i., hogy ő a férj és ez a feleség, tehát csakis
                  addig harcolnak egyenlő fegyverekkel, míg az ő családfői tetszése megengedi,
                  azontúl pedig jő - a büntetés. Ősapái talán a tettlegességhez folyamodtak
                  ilyenkor, de ő, mint civilizált ember, sokkal hathatósabb büntetést eszelt ki:</p>
					<p>Elkíséri Valéryékat Budapestig. Igen! - Ez lesz a leghelyesebb, és éppen elég a
                  Judith megleckéztetésére. Többre ő sem vágyott. Isten ments a Valéry mama
                  sápítását tizenkét óránál tovább hallani. De ennyi kell, hogy az asszony
                  észretérjen, és... De itt megakadt a gondolkozása, mert egy emlék tolakodott
                  előtérbe... tegnap... a sziléziai házban... mikor azok az apró jéghideg lábacskák
                  ott melegedtek az ő forró tenyerében...</p>
				</div>
				<div type="chapter">
					<head>IV.</head>
					<p>Órák multak el, mielőtt Judith annyira bírt magán uralkodni, hogy becsengesse
                  komornáját.</p>
					<p>- Hozza be a kalapomat, és - ne várjanak reám az ebéddel, - mondta és sietve
                  hagyta el a házat. Alig tett néhány lépést és máris letért a járt gyalogútról,
                  hogy egy elhanyagolt csapáson folytassa vándorlását. És itt egyszerre benne volt
                  az erdő kellős közepében.</p>
					<p>Tér és idő nem létezett többé, hiszen éppen úgy lehetett volna évezredekkel
                  ezelőtt e helyen, és mérföldekre minden emberi lakástól, mint ma Újtátrafüred
                  tőszomszédságában. És, bár lázongva forrt benne a harag s zokogásban tört ki
                  megszégyenülése, - mégis az a nagy nyugalom, melyet ezernyi
                  élő fának a mozdulatlansága őrzött, ösztönszerüleg azt az érzetet
                  keltette benne, hogy az óriás fenyők végtelenében őt is az a hatalmas csend
                  fogadta oltalmába, mely a szorongatott kis katica-bogarat fogadja a mérföldekre
                  terjedő, puha, hangtalan, titokzatos icipici mohák rengetegében.</p>
					<p>És lassan, lassan, gúzsba kötött idegei újra kisimultak.</p>
					<p>Öntudatos gondolkodása a gyors járásnak, fenyőillattal telített levegőnek
                  tulajdonította e jóleső változást, és még se hallotta azt a hangot, mely lelke
                  legeslegmélyén hálát adott az erdőnek, mondván:</p>
					<p>- Erdő! Te jóságos! Félők elrejtője! Üldözöttek megoltalmazója! Nagy bánattal
                  küzdők megvigasztalója. Köszönöm teneked, hogy eggyé lehettem veled.</p>
					<p>Nem. Az öntudat nem szokta meghallgatni az ilyes, - pogány ősöktől a lelkünk
                  mélyében örökölt fohászokat, - csak élvezi a csodatételeit.</p>
					<p>Bethléri Judith se vette őket tudomásul. Mégis, amint ott állt a hangtalan
                  magányban, s szeme megpihent a megszámlálhatatlan ágak csipkézetén, melyen át
                  rezgőn, enyhülten szűrődtek hozzáig az arany sugarak, keresztény lelkéből hálás
                  sóhaj tört ki.</p>
					<p>Mily jó volt itt lenni, messze a világtól, itt nem hallja senki a panaszkodását,
                  itt nem látja senki szíve vergődését.</p>
					<p>Senki?</p>
					<p>Judith ijedve néz körül. Mintha ott messze, a földig érő ágak közül mozdult volna
                  egynéhány? - Valószínüleg egy őz lopja magát beljebb az erdőbe.</p>
					<p>Judith fáradt agya alig foglalkozik e föltevéssel. Hiszen gondolkozását igazában
                  még mindig egy szó tartja fogva, az, hogy: elment.</p>
					<p>Ez az, ami szűnös-szűntelen ott zúg a fülében. Ez tölti el szívét föl-fölsíró éles
                  fájdalommal és ez égeti szemét újra meg újra előtünő könnyekkel. De az ágak újra
                  megmozdultak. Most már Judith is megérti, hogy valaki van a közelében, sőt sejti
                  is, hogy kicsoda. Szerencsére ismeretlen. Csak a nevét tudja. Dánosy mutatta meg
                  messziről a minap. Marán Istvánnak hívják és a Balaton mellett vannak birtokai.
                  Hallgatag, álmodozó ember, - mondta róla a báró.</p>
					<p>Judith akkor mindjárt nagyon rokonszenvesnek találta. Most azonban bántotta, hogy
                  itt van a közelében, s tanuja az ő könnyeinek. De megnyughatott. Marán
                  hallgatagon, mély gondolatokba merülve haladt el mellette. Még a kalapját sem
                  emelte meg. Valószinüleg nem is vette észre a Judith jelenlétét. Annyira nem, hogy
                  Judith, - asszonyi következetlenséggel, - neheztelve nézett utána.</p>
					<p>Miért? Csak nem vágyott arra, hogy egy teljesen ösmeretlen megkérdezze tőle
                  könnyeinek okát?</p>
					<p>Nem. Ezt igazán nem kívánta. S ha Marán megállott volna, hogy bármily ürüggyel
                  szóba elegyedjék, biztosan a legridegebben utasítja vissza. Mégis, most, hogy
                  közömbösen elhaladt mellette, Judith úgy érezte, hogy valamiképpen megfosztotta az
                  erdőt bűbájától. Igen, azóta két külön világgá szakadtak újra, ő és az erdő. Többé
                  nem találja meg benne azt, ami az imént még írt adott sebére. Valami megszüntette
                  kettejök között az összeköttetést. Valaki elpattantotta azt a sejtelmes láncot,
                  amely néha irgalomból, összekapcsol minket a nagy mindenséggel.</p>
					<p>Pedig mi történt?</p>
					<p>Semmi.</p>
					<p>Csupán két bánatos arcu ember útja kereszteződött a néma rengetegben és ők
                  elmentek egymás mellett közönnyel, zárkózottan, mint ahogy két rabszállító kocsi
                  megy el egymás mellett a nagy város rengetegében.</p>
					<p>Nem ösmerték egymást, egymásra se néztek, - de azóta, hogy az asszony magára
                  maradt, sokkal jobban érezte elhagyatottságát.</p>
					<p>Most már meg se hallotta, hogy a feje fölött madárének támad, s hogy az ágak
                  selyemsusogással hajladoznak össze.</p>
					<p>Az ő fájó lelkének emberi hang kellett. Mégis, mikor a járt útra érve, néhány
                  ösmerőst látott közeledni, irtózva menekült az ellenkező irányba.</p>
					<p>Végre újra ott volt jól elzárt otthonában, ahol öreg komornája zsörtölődve
                  kényszerítette egy kis vacsorához. Mialatt pedig felügyelt, hogy senki se
                  háborgassa, elkezdte a nap apró-cseprő eseményeit elősorolgatni. Sok panasza volt
                  az örökké késő postásra. Rosszalását fejezte ki a tátrai időjárás miatt, mely
                  ismét esősre kezd változni, aztán gyöngéden, gondosan vetkeztetni kezdte úrnőjét
                  éjszakára. Sokáig fésülte hullámos nagy haját, illatos pasztillát tett a
                  fürdőjébe, levendula-párnát a feje alá. Látszott rajta, hogy mindenképpen
                  kényeztetni igyekszik az ő „imádott kis kontesszkáját”, úgy, mint hajdan, amikor
                  még zöldrácsos ágyacskájába fektette és mesével altatta.</p>
					<p>Judith szó nélkül tűrte, hogy a jó lélek ott szorgoskodjék körülötte. Néha egy
                  mosollyal, egy fejbólintással felelt kérdésére, bár igazában oda se hallgatott. De
                  azért jól esett tudnia, hogy itt van a közelében.</p>
					<p>Még egy láthatatlan gyűrődés elsimítása a takarón, még egy körülpillantás a
                  szobában, hogy nem felejtett-e el valamit rendbe tenni, azután Adéle jóéjszakát
                  kívánt. Már a kilincs is a kezében volt, amikor halkal, csak úgy mellesleg
                  visszaszólt:</p>
					<p>- Azt mondja Antal, hogy a méltóságos úr holnap estére visszajön, - s ezzel
                  zajtalanul bevonta maga után az ajtót.</p>
					<p>- Honnan tudja Antal? - kiáltott utána Judith, de hálás volt, hogy nem kapott
                  feleletet.</p>
					<p>Minek is? Hát nem mindegy az, hogy holnap vagy holnapután jő-e vissza? Hiszen nem
                  azon fordult meg a kérdés, hogy meddig marad oda, hanem azon, hogy - elment.</p>
					<p>És miért? miért ment el? - kérdezi magától századszor, ezredszer. Talán, ha egy
                  ellenállhatatlan szenvedély vonná el mellőlem, kevésbbé szenvednék. De így. Egy
                  kaland! Mert lehetetlen, hogy több legyen annál, - töprengett, mert csodálatos
                  kettős érzéssel úgy hitte, hogy azért szenved jobban, mert férje viselkedése
                  nemcsak sérelmes, de nevetséges is s mégis, ijedve utasitotta vissza azt a rémes
                  gondolatot, hogy hátha nem csupán muló szeszélyből hagyta őt így magára, hanem
                  mert azt a leányt igazán szereti?!...</p>
					<p>- Nagy Isten, csak ezt ne! - fohászkodott hangosan, kétségbeesett zokogással.</p>
					<p>Másnap déltájban sürgöny érkezett. Bethléri jelezte, hogy mulaszthatatlan ügyek
                  folytán még két napig Budapesten marad.</p>
					<p>- Igaza van, - biztatta magát Judith. - Most mindkettőnkre jobb, ha egy-két napig
                  nem állunk szemtől-szembe.</p>
					<p>De mikor öt nap elteltével újabb távirat érkezett, daccal, megvetéssel küldte
                  válaszát: „Az idő megromlott. Egészségednek biztosan ártana.” - Erre aztán nem
                  jött felelet.</p>
				</div>
				<div type="chapter">
					<head>V.</head>
					<p>És teltek a napok egyformán, szürkén, hidegen.</p>
					<p>Judith nagy magányosságban élte át őket. Nem mozdult hazulról. Őt pedig, talán
                  gyöngédségből, talán más okokból, nem kereste senki. Eleinte kissé csodálkozott
                  azon, hogy legalább Dánosy nem néz be hozzája, de legott megtalálta mentségét:
                  Elképzelte a fázékony kis embert, amint vállát fülig húzva, szemrehányón pislogat
                  az égre, s nagy elhatározásába kerül még az is, hogy a „Csáky-házból” a kávéházig
                  menjen. Hát akkor egy kilométernyi utat hogy tenne meg - hivatlanul.</p>
					<p>Ha tudná, hogy szolgálatot tesz vele, biztos, hogy rögtön, örömest rohanna. De
                  minek hivatnám? - gondolta Bethlériné sóhajtva. Végre is nem bánta, hogy teljesen
                  békességben hagyják.</p>
					<p>Mégis, mikor szalmaözvegysége harmadik hetében kocsinyikorgás vegyült a verandára
                  kopogó eső zajába, szívdobogva futott ki a szobából.</p>
					<p>- Ilona?! - kiáltá örömmel s mégis csalódottan. - Ilona?! hogy kerülsz te ide?</p>
					<p>- Itt vagyok. Punktum. Kellek vagy nem kellek? Ez a kérdés.</p>
					<p>- Persze, hogy kellesz! - s máris segített bőröndöt, táskát leszedni a kocsiról.
                  Közbe dorgálta is, ölelte is vendégét: - Miért nem sürgönyöztél? most aztán
                  várhatsz az ebédre! Mily jól nézel ki. Be kedves tőled, hogy eljöttél.</p>
					<p>Gróf Szőnyi Elekné minderre megannyi csókkal, nevetéssel felelt.</p>
					<p>Néhány perc mulva már ott ültek a hevenyében fölszerelt vendégszobában s míg a
                  szép asszonyka a haját szedte rendbe, kérdések és feleletek egész raja röpködött
                  közöttük. Judith talán akarattal halmozta szavát a szavára, mert félt, hogy Ilona
                  kérdezősködni fog Andor felől, annál jobban meglepte tehát, mikor barátnéja, egész
                  könnyedén (mint valaki, aki már rég tudomással bír az előzményekről), csak
                  odavetőleg kérdezte:</p>
					<p>- Itthon van már férjed? - aztán magyarázatképpen: - pár nap előtt láttam
                  Budapesten.</p>
					<p>Judith ajkát égette a kérdés: „hol?”, „kivel?”, de leküzdte izgatottságát:</p>
					<p>- Még nem jött vissza, - felelte nyugodtan. - És Elek?</p>
					<p>Ilona grófné fölkacagott.</p>
					<p>- Elek? ő persze nincs Magyarországon. De hogy hol van?... Chi lo sa?!... - és
                  szép fehér vállait közönyösen emelgette, vonogatta.</p>
					<p>- És te ezt ily könnyedén veszed? - csodálkozott Judith.</p>
					<p>- Mit tegyek? Már megszoktam.</p>
					<p>- Hát lehet az ilyet megszokni?</p>
					<p>- Muszáj. Egyben minden asszonynak hasonlít a sorsa: mindannyian meg kell, hogy
                  tanuljuk a - megalkuvást.</p>
					<p>- Én soha...</p>
					<p>- Dehogy nem...</p>
					<p>- Ha tudnád...</p>
					<p>- Nézz ide, Judith, vegyük úgy, mintha én már egy hosszu, hosszu sor kérdést
                  tettem volna, és már feleltél is volna valamennyire. Akarod?</p>
					<p>- De honnan tudod te...</p>
					<p>- Sose keresd. Bízzál meg bennem, és, ha úgy tetszik, hidd azt, hogy nagy
                  szeretetem látnokká avatott. A tény az, hogy kinézésedből bárki is kitalálhatja
                  lelkiállapotodat.</p>
					<p>Judith szó nélkül kezdte ajkait harapdálni, hogy leküzdje előretörő könnyeit.
                  Ilona elébe térdelt s úgy simogatta remegő kezét, halvány, elsoványodott
                  arcát.</p>
					<p>- Édes, édes Juditom, gondold meg: vajjon hány asszony van, aki, mint te, tíz
                  esztendei zavartalan boldogságra tekinthetne vissza?...</p>
					<p>- Hisz éppen ez az...</p>
					<p>- ...ami biztossá teszi azt, hogy férjed úgy elfelejti azt a kacér teremtést,
                  mintha sohase látta volna.</p>
					<p>- Nem értesz. A mi házaséletünk nem olyan volt, mint a...</p>
					<p>- Csak mondd ki bátran: mint az enyém, és még millió más emberé. Nagyon
                  tudom...</p>
					<p>- Nem, nem érthetsz meg...</p>
					<p>- Dehogy nem. Az istenek különös kegyéből, tíz éven keresztül egy remekművü,
                  tökéletes kristálykehelyből ittál. Igy van-e? és most, annak a kehelynek a
                  legeslegszéléről lepattant egy kis szilánk. Vagy talán csak képzeled, hogy így
                  történt...</p>
					<p>- Rosszabb annál: idegen ajkak érintették.</p>
					<p>- Ugyan, kérlek!</p>
					<p>Judith idegesen ugrott föl helyéről:</p>
					<p>- Ne folytassuk, jó? Ismétlem, nem érthetsz meg te, aki egész életedben, bocsáss
                  meg, ha kimondom, aki beérted azzal, hogy egy akármilyen, csorbult, értéktelen
                  pohárból igyék...</p>
					<p>- Kérem, kérem! - nevetett Szőnyiné. - Nem iszom! De megtartom a poharat, mert
                  gyémánt a foglalatja.</p>
					<p>- Mióta adsz te vagyonra?</p>
					<p>- Nem arra adok...</p>
					<p>- Hanem?</p>
					<p>Ilona egy percig tétovázott, de aztán pirulva súgta:</p>
					<p>- Hanem az otthonra... Mert jól esik az a tudat, hogy haza várhatok valakit...</p>
					<p>- Kit? a férjedet? Hát mégis szereted?</p>
					<p>Ilona vállat vont.</p>
					<p>- Nem tudom. De hozzátartozónak érzem magam, mint a macska a házhoz, és amíg él, -
                  se meg nem csalom, se el nem hagyom.</p>
					<p>Judith megszégyenülve ölelte magához. Ilona pedig szeliden símult hozzá, s most
                  már ő súgta könyörögve:</p>
					<p>- Judithom, drágám, hallgass reám: hívd vissza Andort...</p>
					<p>Judith azonban újra fölingerülve bontakozott ki az ölelő karokból:</p>
					<p>- Nem.</p>
					<p>- S ha haza jő?</p>
					<p>Judith nem felelt.</p>
					<p>- Nézz reám, édes, - kérlelte Ilona, könnyes szemekkel nézve a szemébe. - Hát
                  olyan irigylésreméltónak találod az én sorsomat? Vagy te talán elválásra
                  gondolsz?</p>
					<p>Bethlériné ijedve tekintett reá, meglátszott rajta, hogy ez a szó: „elválás”,
                  először hatol gondolatába, - nem is felelt rögtön, mintha előbb mérlegelné
                  értelmét, válaszát, de aztán gőgösen, szenvedélyesen kiáltotta oda Ilonának:</p>
					<p>- Hát igen. Inkább elválni, mint osztozni.</p>
					<p>Szőnyiné belátta, hogy csak ártana, ha egyelőre tovább vitatkozzék Judithtal, sőt
                  legjobbnak vélte egyáltalán nem beszélni a történtekről. Nem is hozta többé szóba
                  se Bethlérit, se Valéryékat, inkább azon igyekezett, hogy barátnéját kiragadja
                  nagy magányából. Rossz hegymászó volt, de azért mindennap kedve kerekedett egy-egy
                  nagy sétára. Mivel pedig Dánosyt is bevonta a titokba, mindig úgy történt, hogy
                  sohasem indultak néhány vígkedélyü kisérő nélkül.</p>
					<p>- Elvesztegetett idő, - gondolta Judith, de azért kénytelen volt beösmerni, hogy
                  azok az órák, amelyeket haszontalan beszélgetéssel tölt el, mégis gyorsabban
                  mulnak, mint azok, melyeket sírva átvirraszt. - Csodálatos, - mondta egy ilyen
                  kirándulás után Judith, - csodálatos. Ma beszéltem először Marán Istvánnal, s
                  mégis úgy érzem, hogy a lelke legmélyebb rejtekét ösmerem.</p>
					<p>- Nem lehetetlen, - felelt Szőnyiné meggyőződéssel, - hiszen a szó olyan, mint a
                  víz sodra, azt hozza felszínre, amit a mélyben talál; ha aranyat, hát azt. Ha
                  pedig csupán homokbánya rejtezik az illető lelke mélyén, akkor legjobb esetben -
                  egy kis csillámpalával elegyes homokot...</p>
					<p>- A szó? De éppen ez az: alig beszél és mégis ösmerem. Ezt hogy magyarázod
                  meg?</p>
					<p>- Értsd meg, nem a föveny a fő, még ha színarany is, hanem a bánya. Más szóval:
                  nem az ad értéket az egyéniségünknek, amit kimondunk, de az, amit mások kiéreznek
                  belőlünk a hallgatásunkon keresztül.</p>
					<p>- Vagyis a lelkünk ibolyakék sugarait? - kérdé Judith félig nevetve, félig
                  messzejáró gondolattal.</p>
					<p>- Azt, - bólintott rá Ilona.</p>
					<p>- Kár, hogy te is, én is egy kissé megkésve ösmerkedtünk meg a spektrál-analizis e
                  titkával, - mormolta Judith keserüen.</p>
					<p>- Ez nem maradhat így, - határozta el Szőnyiné, és végre is arra szánta el magát,
                  hogy Dánosytól kér tanácsot.</p>
					<p>Jól számított.</p>
					<p>- Két nap alatt vagy visszahozom Bethlérit, vagy megölöm, - szavalta a hűséges kis
                  ember; s rohant csomagolni.</p>
					<p>Reggelre megjött a távirata. De Szőnyiné, bár tízszer is elolvasta, még sem
                  értette.</p>
					<p>„Ügy nagyon bonyolult, Kár, hogy boszorkányégetés kiment divatból. Este érkezem.
                  Dánosy.”</p>
					<p>Ilona alig várta a reggelt.</p>
					<p>Egyszerre érkeztek a kijelölt erdei lócához.</p>
					<p>- Nos? - kiáltá Ilona már jó messziről. Dánosy pedig, aki zöld volt és éhes,
                  szinte vacogott a fölindulástól.</p>
					<p>- Átkozott eset! Néha a végzet összekeveri a bohózatot a drámával...</p>
					<p>- Hagyjon békét a drámának! - türelmetlenkedett Szőnyiné. - De mondja, mit
                  tud?</p>
					<p>- Semmit és mindent. Andort nem láttam. Kerestem, de hiába. Azt azonban hallottam,
                  hogy folyton Valéryéknél ül. Velök jár az utcán. Velök ebédel, vacsorál a
                  Hungáriában, szóval úgy kompromittálja magát...</p>
					<p>- És őket...</p>
					<p>- Hát ez a legnagyobb baj! Mert a mama...</p>
					<p>- Nos? a mama?</p>
					<p>- Három legjobb barátnőjének máris dicsekedve jelentette ki, hogy módjában lesz
                  Bethlérit kényszeríteni az elválásra.</p>
					<p>- Dánosy, maga megőrült.</p>
					<p>- Én? nem, de Andor barátunkat féltem.</p>
					<p>- És Adrienne?</p>
					<p>- Nem tudom. Egyik ember szerint sugárzik a diadaltól, és szebb, mint valaha.
                  Pratersteinné pedig, akivel Gerbeaudnál találkoztam, azt állítja, hogy folyton
                  sír, és hogy látta a Szent-Szív templomában, amint egészen összegörnyedve
                  imádkozott. „Mintha valami nagy bűn nyomná a lelkét”, mondta Janka grófnő gyanus
                  szemhunyorgatással.</p>
					<p>- Ugyan hallgasson!</p>
					<p>- Azt megtehetem, - védekezett a megfenyegetett kis ember nevetve. - De mit érünk
                  vele, ha az egész Budapest csak erről suttog, és vigyorog?!</p>
					<p>- Ejh! még ez sem bizonyít semmit.</p>
					<p>- Nem. De azért én mégis azt mondom, hogy Bethlérinek jó lesz vigyázni... mert
                  hej! az a mama!...</p>
					<p>- De mit tehetünk?</p>
					<p>- Egyelőre semmit, - sóhajtott Dánosy, aki már nagyon vágyakozott reggelije
                  után.</p>
					<p>- Csak egy vigasztal, - bölcselkedett a szép asszony, - az, hogy az élet mindig
                  nivellál.</p>
					<p>Alig bírta örömét palástolni, midőn hazaérve, Bethléri Andort pillantotta meg a
                  verandán.</p>
					<p>- Most érkezett? - kérdezte, csakhogy mondjon valamit.</p>
					<p>- Igen. Ruttka felől. Mily kellemes meglepetés kedves grófnőt itt találni.</p>
					<p>- Hallom a hangján, hogy hazudik, - örvendezett Ilona titkon, hangosan azonban azt
                  mondta, hogy: - Már én is alig vártam, hogy magát lássam! De képzelje, milyen
                  „peches” vagyok: éppen most kapom az Elek sürgönyét. Úgy látszik, nem egészen jól
                  érzi magát.</p>
					<p>Félig-meddig szökésszerüen rendezte távozását, és igy Judith csak akkor tudta meg,
                  hogy barátnéja el készül, amikor a ládák már lezárva, leszijjazva ott sorakoztak a
                  vendégszoba közepén.</p>
					<p>- Miért mégy? - kérdezte szemrehányón.</p>
					<p>Ilona mosolyogva nézett reá.</p>
					<p>- Mi szükség itt egy harmadikra?</p>
					<p>- Hát azt hiszed... igazán azt hiszed, hogy most már minden a régiben van?...</p>
					<p>- Édes drágaságom, - súgta Ilona megcirógatva a Judith idegességtől remegő kezét.
                  - Hiszem. Remélem. Andor visszajött!... és ez a fő... ugy-e?... És nekem igazán
                  mennem kell, haza... Elekhez...</p>
					<p>- De ugyan?...</p>
					<p>- Hát nem tudod, hogy beteg? és hogy... vár.</p>
					<p>- Talán még meg is bocsátasz neki?</p>
					<p>- Miért ne?</p>
					<p>- Mindazok után, amit veled elkövetett?</p>
					<p>- Mindazok után, amit velem elkövetett, - visszhangozta Ilona, minden szót
                  hangsúlyozva.</p>
					<p>- Őrültség! - kiáltá Judith szenvedélyesen.</p>
					<p>- Nem, édes, de - misszió, - felelt Szőnyiné vállat vonva. - Példát kell, hogy
                  adjak sok, sok millió asszonynak, akiknek a férje egy századrészt sem vétkezett
                  annyira, mint az enyém... egy századrészt sem...</p>
					<p>Judith szó nélkül fordult el tőle, de Ilona odasietett melléje, s míg újra magához
                  ölelte:</p>
					<p>- Judith, édes, édes Judith? - mondta kérőn, behízelgőn. De mikor Bethlériné
                  szólni akart, mégis a szavába vágott: - Kérlek, ne felelj nekem egy hanggal sem,
                  csak majd - neki, a lelkeddel... Megígéred?</p>
					<p>Judith egy pillanatra szó nélkül nézett barátnéja szemébe, aztán, kétkedve, s
                  mégis föllobbanó reménynyel suttogta:</p>
					<p>- Megígérem, ha - kérdez...</p>
				</div>
				<div type="chapter">
					<head>VI.</head>
					<p>Már egy óra óta ültek egyedül a kandalló mellett, de a beszélgetés sehogy sem
                  tudott megelevenedni. Mint ahogy a friss égési sebekkel borított ember
                  ösztönszerüleg gyanakszik és húzódik vissza, - még a leggyöngédebb kéz láttára is,
                  - így ők mind a ketten a legbanálisabb mondatot is óvakodtak kiejteni, félve, hogy
                  a másik rejtett értelmet, gyanút, sértést vagy kihivást magyarázhat a
                  hangzásába.</p>
					<p>Idegölő, fagyos hangulat nehezedett reájok.</p>
					<p>- Talán mehetnénk egy kis sétára? - indítványozta Judith, mikor önuralmát végső
                  veszélyben látta. Férje kapva-kapott az alkalmon; hiszen az ő idegessége se fért
                  már abba a kis alacsony szobába.</p>
					<p>Künt gyönyörü késő augusztusi délután volt. Nagy, nehéz esőcseppek ültek a
                  fenyőágak legszélein, s a lemenő nap a gyémántok ezerszínü tüzét gyujtotta
                  mindenikbe. A fákon mindenütt bujósdit játszó cinkék sokasága zsibongott, és
                  messze az erdőben, egy harkály kopácsolt nagy odaadással. Most azonban Judith meg
                  se hallotta őket.</p>
					<p>- Merre menjünk?</p>
					<p>- Amerre parancsolod. - És Andor egykedvüen, bajuszát harapdálva, nyitotta ki
                  előtte a kert ajtaját. Néha át-átnézett Judithra, akinek ma még ruhája suhogása is
                  türelmetlenné tette. Mert hiába küzdött magával, amióta Budapestről visszajött,
                  feleségében csak a saját kötelességét látta, mely bilincsekbe veri vágyaival,
                  érzelmeivel szemben.</p>
					<p>- Türhetetlen állapot! - morzsolta a fogai között és ugyanekkor Adriennere
                  gondolt. És amint sóvárgó képzelete az elmúlt négy hét emlékeit keltegette,
                  lázadozva kérdezgette magától, hogy tulajdonképpen mikor követ el nagyobb
                  alávalóságot, ha visszamegy? ha itt marad?</p>
					<p>Mégis ijedten kerüli a Judith tekintetét. Iszonyu volna, ha az gondolatait
                  kitalálná. De föllélekzett, felesége mitsem látó tekintettel haladt mellette.
                  Látszólag egészen nyugodt, - de ha Bethléri jobban megfigyelné, meg-megremegő
                  szájszéleiről leolvashatná lelke gyötrődését. Mert Judith is szenved, bár nem is
                  sejti azokat a képeket, melyek férje halántékába kergetik a vért. Mégis érzi, hogy
                  viszonyuk teljesen megváltozott. S ezért folyton-folyvást azt kérdezi magától,
                  lesz-e elég türelmük a hallgatásra, és még inkább, hogy lesz-e elég hősiesség
                  bennök, hogy beérjék azzal a félig-meddig békés együttléttel, ami a történtek után
                  - legjobb esetben is, - elérhető?...</p>
					<p>Micsoda szürkés, kicsinyes, gyáva megoldás lenne ez a tökéletes harmóniában
                  eltöltött boldog évek után.</p>
					<p>Istenem! Mily jól esnék, ha Andorral úgy lelkéből kibeszélhetné magát. Ha
                  elmondhatná mennyit gyötrődött, mitől félt; minő agyrémek üzték el az álmot
                  szemeiről, de főként, ha megmondhatná, hogy szívében mennyi szeretet, mennyi
                  bocsánat vár egy jó szóra, egy biztatásra, egy ölelésre. De érzi azt is, hogy
                  mindez lehetetlen; mert mióta férje visszajött, - valahogy, - mozdulatában,
                  hanglejtésében, mondatfűzésében magával hozta annak a másik asszonynak a lényét, -
                  és ez az, - ez a szóval megmagyarázhatatlan valami, ami Judithnak torkába
                  fagyasztja a szót és megérteti vele, hogy csak egy mód lehet a látszólagos béke
                  megvédésére, - ha mától fogva, néma egyetértéssel, a közöny szürke hamuját hintik
                  életük útjára. Szürke hamut? De honnan vegyék azt, amikor még mind a kettőjük
                  szívében olyan színesen, olyan követelőn viharzik az élet?</p>
					<p>- Mégis, - fogadkozik Judith hűséges egyénisége nagy becsületével, - kötelességem
                  mindent megpróbálni és meg fogom próbálni...</p>
					<p>Már ott jártak a Pál-fordulónál és még mindig hallgattak mind a ketten. De a zúgó
                  patak mellett nem érezték annyira a ki nem mondott szó nyomasztó súlyát.</p>
					<p>Beszélt a patak helyettök is. És ők önkénytelenül megálltak, hogy hallgassák. Mert
                  van valami megbabonázó igézet egy ilyen örökké nyugtalan, rohanó víz nézésében.
                  Látszólag milyen állhatatlan, milyen mulandó, és mégis, - ő talán százezer
                  esztendő óta nem változtatta a helyét, és nem lassította rohanását, holott az
                  ember, aki nézi, - és akinek vágyai, álmai, tervei egy örökkévalóságra látszanak
                  berendezve, - holnap talán már nem lesz sehol. Sem a patak partján. Sem mások
                  szerető emlékezetében...</p>
					<p>Bethlériék annyira elmerültek a víz nézésében, hogy nem is vették észre a Dánosy
                  és Marán közeledését.</p>
					<p>- Szervusz Andor! - kiáltá Péter báró és diadalmasan megveregette a Bethléri
                  vállát, de legott átérezte az egész kényes helyzetet, és mintha csak tegnap
                  találkoztak volna, közömbösen, magától értetődőn kezdett a létesítendő tátrafüredi
                  vasútról beszélgetni.</p>
					<p>Marán, aki rideg udvariassággal mutatta be magát Bethlérinek, Judith mellé
                  sorakozott és végtelen kellemes, nyugodt hangján egy kirándulásáról mondott el
                  érdekes részleteket.</p>
					<p>Mire visszatértek a sétából, Bethlériné rég nem érzett derűvel lépett a verandára.
                  Volt valami a Marán meleg rokonszenvében, ami mindig vissza-visszaállította
                  kedélyében az egyensúlyt. Ha megkérdezték volna tőle, hogy mi okozta e változást,
                  nem tudott volna reá felelni. Mint ahogy Marán se tudta, hogy miért vonzódik
                  annyira ahhoz a csengő nevetésü, komoly mosolygásu asszonyhoz. Ő csak azt tudta,
                  hogy a Bethlériné közelében kevésbbé érzi életének fölösleges mivoltát, s ezért
                  nagyon hálás volt iránta.</p>
					<p>Bethlériék Dánosytól búcsúztak:</p>
					<p>- Holnap? - kérdezte vissza a kis ember, mert egy Zdjár-i kirándulásról volt szó
                  közöttünk.</p>
					<p>- Igen! - kiáltotta utána Judith. - Én készen leszek! - s nevetve mutatott
                  férjére, aki nem szokott pontos lenni.</p>
					<p>Oly jól érezte most magát. A túlfeszített idegek sajátsága, hogy néha-néha minden
                  különösebb ok nélkül szabaddá engedik áldozatukat, aki ilyenkor a legnagyobb
                  optimizmussal csúfolja önmagát a kiállt szenvedésekért. Igy Judith. Oly
                  kicsinyesnek, igazságtalannak találta most viselkedését. Végre is, - nincs-e Andor
                  itt mellette? Visszajött, - és valószínüleg csak álszégyen tartja vissza attól,
                  hogy édes szóval, a régi hangon szóljon hozzá. Tulajdonképpen már elidegenedésük
                  oka is kezdett komikus epizóddá zsugorodni emlékében, - annyira vágyott feledni,
                  feledtetni.</p>
					<p>- Andor, - szólt férjéhez, mikor egyedül maradtak, - ha úgy gondolod, ne menjünk
                  Zdjárba. Annyira szép az idő... Kár volna elprédálni másokkal... inkább... úgy
                  szeretnék veled, de csak veled fölmenni a Tarpatak-völgyi tüzelőkőhöz, tudod oda,
                  ahol júniusban az anemonákat...</p>
					<p>De egyszerre elnémult. Hogyan? Férje most nem is hallgat reá? Lehetséges, hogy
                  megértette volna, s mégis, azzal a fölényes hanggal, amellyel némely ember gyermek
                  kérésére szokott felelni, - adja meg a választ? De hát kihalt már belőle a régi
                  életnek még az emléke is, hogy képes egy szórakozott: „Jó, jó, majd meglátjuk”-kal
                  végezni a kérdéssel?...</p>
					<p>Judith ajka széléig elfehéredett, mert amint ösztönszerűleg követte Bethléri
                  távolba fürkésző tekintetét, rögtön megértette férje szórakozottságát, izgalmát és
                  - örömét. Hiszen lám, ott közeledik a postás, kezében egy csomó levéllel.</p>
					<p>Bethléri két lépcsőt ugorva sietett elébe. De mikor ismét ott állt Judith mellett,
                  s az asszony elsápadását meglátta, megszégyenűlve igyekezett lehetőleg lassan,
                  közönyösen hozzáfogni a posta kettéválasztásához.</p>
					<p>Csak egy levél volt az övé! A többi Judithot illette. Ezeket szó nélkül nyújtotta
                  át, aztán mohón kezdte nyitogatni a kezében maradt lángoló vörös borítékot.</p>
					<p>Judith - aki gyülölte magát az iménti közeledéséért, most már, hogy önuralmát
                  visszanyerje, - szintén nyugalmat színlelve nézte át postáját.</p>
					<p>Divatlapok. Folyóiratok. Hirdetések. Egy sem érdekes. De ez? s Judithban
                  kellemetlen előérzet ébredt. Önkénytelenül átnézett férjére, de az félig
                  elfordulva ült a nagy karosszékben, s teljesen elmerült a cinóberlevél
                  olvasásában.</p>
					<p>Judith körmeit mélyen a tenyerébe szorította, hogy fizikai fájdalommal küzdje le
                  haragját. Oh, mert, be nagyon vágyott azt a levelet férje kezéből kitépni.</p>
					<p>- Őrültség, - mormolja erjedt idegekkel. - Mit érnék vele? Hiszen gondolatban már
                  rég elolvasta, már rég a vérébe szívta.</p>
					<p>- De mit akarhat velem a drágalátos anyja? - tünődött, mialatt undorral fogott a
                  nevére címzett boríték fölbontásához.</p>
					<p>Hanem mikor elkészült az öreges ákumbákumok kibetüzésével, szó nélkül hagyta el a
                  verandát s zárkózott be szobájába. Órák telhettek el, de neki semmiről sem volt
                  tudomása, csak gépiesen járt le-föl a kemencétől az ablakig és vissza. Most már
                  sötét éjszaka lett. Lehet, hogy többször kopogtattak ajtaján, talán felelt is rá
                  valamit, hogy hagyják békén, hogy nincs semmire sem szüksége, hogy nem éhes... De
                  mindezt anélkül mondta, tette, hogy agya befogadta volna, amit hallott, amit
                  mondott. Meggyötört agyában egyáltalán nem volt most másra hely, éppen csak a
                  Valéryné levelének. Az pedig így hangzott:</p>
					<p>„Judith! Egy anya szól hozzád: térden állva, porig alázva. És te, aki jó vagy,
                  akinél csak szunnyad az anyai ösztön, de nem hiányzik, oh nem! Hiszen hányszor
                  láttalak vágyón nézni más asszony gyermekére! - te, meg fogsz engem érteni.
                  Judith! Ha Istent ismersz, - ne álld útját a leányom boldogulásának. De mit is
                  érnél vele, mikor tudod, - mert ugy-e nem tagadod, hogy tudod? - hogy ő és férjed
                  szeretik egymást? Szeretik egymást azzal a nagy, mindent leromboló, új világokat
                  teremtő szenvedéllyel, amellyel szemben az én és a te könnyeid, kérésünk,
                  kétségbeesésünk úgyis hiábavaló. Ezzel szemben állsz te, a te hitvesi jogaiddal.
                  Ez a tied. Ezt el nem veheti tőled senki. De te - odaadhatod. - És éppen ezt
                  elkérni jövök én most hozzád. Tudom, őrületes, vakmerő kérés, - de egy kérdés szól
                  mellettem, egy kérdés, mely így hangzik: Mondd meg nekem Judith, mit érnek neked a
                  te hitvesi jogaid, ha tudod, hogy a férjed nem a tied többé?... Ugy-e, ugy-e
                  semmit?... Ezért Judith, légy nagylelkü, és mondj le azokról a jogokról, mert, oh,
                  ha mindent tudnál. De miért is ne tudnál meg mindent. Igen, megírom. Reád bizom a
                  titkomat, s véle házam becsületét, leányom jó nevét, mindent, mindent, aminek
                  értéke van előttem. Reád bizom, mert bizom benned. Senki sem tudja még. Férjed
                  sem. Te lész az első... Oh, ha csalódnám? De nem csalódhatom. Mikey Judithban még
                  senki sem csalódott... ez minden reményem, ez minden biztositékom a jövőre nézve.
                  Hallgass meg hát Judith. Összetett kézzel kérlek hallgass meg, és tedd szabaddá
                  férjedet, hogy, - mire az én ártatlan kis unokám a világra érkezik, legyen neve,
                  amit viseljen és legyen apja, aki szeresse... Imádkozva, áldva várja
                  elhatározásodat kétségbeesett Johannád.”</p>
					<p>A házban teljes volt a csend. Bethléri néhányszor megkísérlette felesége szobájába
                  nyitni, de mindig elutasító választ kapott, s ezért most már órák óta, haragosan,
                  neheztelve hevert dolgozó szobája pamlagán.</p>
					<p>- Hihetetlen, hogy milyen szeszélyes lett az utóbbi időkben, - jegyezte meg
                  magának. - Ha ez így tart... - de mondatát nem fejezte be, hanem ideges kézzel
                  tapogatta meg a belső zsebében rejtőzködő vörös levelet, mely, hála Istennek, sok
                  minden földi szenvedésért igér kárpótlásokat. Bethléri el is határozta, hogy
                  valami ürüggyel újra Budapestre megy.</p>
					<p>- Csak valami elfogadható ok jutna eszembe, - tünődött, - mert mégse szeretném, ha
                  Judith gyanút fogna... Végre is, hány ezer férj van ugyanilyen helyzetben, mint
                  én, s mégse bomlik meg a házi békéjök... Sőt!... De tulajdonképpen, bűnt követek
                  el, amikor az én helyzetemet másokéval hasonlítom össze, - korholta önmagát. - Én,
                  aki egy olyan lényt nevezhetek magaménak, amilyen Adrienne. Szeret, és ez minden,
                  amit kér, minden, amire vágyik. Megmondta. Csak néha láthassuk egymást, - titkon,
                  elrejtőzködve, hogy senki, senki meg ne tudja soha... Édes, édes kis Adriennem!...
                  S hogy remegett a karjaimban, amikor lemondással, elszántsággal suttogta, hogy
                  „Judithnak sohasem szabad sejteni a valót, mert Judith egy szent... és megverne az
                  Isten, ha bánatot okoznék neki!” - Bethléri behunyt szemmel éli át azoknak a lázas
                  perceknek az emlékét, - s lassan, lassan álom nehézkedik pilláira... Meg se
                  hallja, amikor kinyilik az ajtó, meg se érzi, hogy ott áll mellette Judith kezében
                  egy levéllel...</p>
					<p>- Andor, - sugja most, míg gyöngéden érinti férje vállát, - szeretnék veled
                  beszélni...</p>
					<p>- Most? - hebegi Bethléri, aki az alig pirkadó hajnalba, s attól feleségére néz,
                  kérdőn, értelmetlenül. De Judith ellenvetést nem türő hangon felel:</p>
					<p>- Igen. Most. És kérlek, - olvasd el ezt a levelet, - teszi hozzá halkkal,
                  összeszoruló fogak közül. S míg Bethléri teljesen fölébredve, bontogatni kezdi a
                  levelet, ő egy karosszékbe ülve, el-elakadó szívveréssel figyeli meg férje minden
                  mozdulatát.</p>
					<p>Tanuja az elsápadásának, látja, hogyan ugrik föl helyéről, s szótalan
                  izgatottsággal hogyan kezdi mérni a szobának hosszát. És mikor a Bethléri kezében
                  remegni látja a levelet, az ő arcából megy ki minden élet. De amikor a rosszul
                  palástolt öröm végre mégis diadalmasan lobban föl a férfi tekintetében, Judith
                  irtózattal takarja el szemeit, hogy ne lásson többet, hogy ne szenvedjen
                  jobban...</p>
					<p>- Mire várok tovább? - kérdezi magától, de azért csak marad. Esze nem kételkedik
                  annak a levélnek az igazságában, büszkesége, gőgje, porig alázott énje mind azt
                  tanácsolják, hogy adja vissza szabadságát férjének, és ő mégis remél. Mit? A
                  lehetetlent. Azt, hogy Andor hazugnak mondja Valéryné minden szavát. - De nem, ezt
                  nem is kívánhatja... Ha tenni próbálná, talán meg is gyűlölné ez
                  alávalóságért.</p>
					<p>Hát akkor mire vár?</p>
					<p>Nem mer rá felelni. Mert még mindig remél? vagy csupán boldogsághoz szokott énje
                  riad vissza újabb szenvedéstől?</p>
					<p>De. Nem. Nem hallgathat tovább, hiszen, nézzen oda, akitől a feleletet várja, még
                  mindig ott áll a nyitott ablaknál, s tőle elfordulva, tizedszer olvassa a
                  rettenetes levél utolsó öt sorát...</p>
					<p>- Ez hát a felelet, - gondolja Judith kétségbeesett öncsúfolással. De, egyszerre,
                  nyugalom száll reá, mint mindig, amikor egy elhatározás megérlelődött benne, s
                  halkan beszélni kezd.</p>
					<p>Bethléri, akit az imént még úgy érintett a Valéryné híradása, mint hőst a diadalmi
                  harsona, most neheztelve, elidegenedve hallgatja.</p>
					<p>Hogyan? Judith válásról beszél?... óh, ha ilyen könnyen veszi?!... Lám, ő két
                  hónap óta gyötri magát azzal, hogy csak valahogy feleségének bánatot ne szerezzen,
                  Judith pedig, ime, alig várja, hogy a házasság bilincseitől szabaduljon. Bethlérit
                  annyira sérti az asszony tárgyilagos nyugalma, hogy most egy csöpp fájdalmat sem
                  érez a válás gondolatára. Nem. Most már ő is vágyik reá... De a régi otthon... a
                  megszokott rend? íróasztala?... könyvei?... Ejh, nevetséges, mintha egy új
                  otthonba oly nehéz lenne áttelepíteni őket... Egy új otthonba... Adriennel.. Egy
                  új otthonba velök... Bethléri összeszorítja fogait, hogy elfojtsa azt az
                  örömkiáltást, mely szíve legmélyéből torlódik ajkára...</p>
					<p>Gyermekem!... az én gyermekem... ujjong benne a férfiúi önérzet, és a
                  gyöngédségből tíz esztendő óta titkolt nagy vágyakozás. - Álmodozásából újra a
                  Judith tompa, színtelen hangja veri föl.</p>
					<p>- Még egy kérdés van hátra, - hallja messziről, idegen világból. - Még egy kérdés:
                  Kérem határozzon, maga kívánja elhagyni a házat... vagy jobb szereti, ha... én...
                  távozom?</p>
					<p>Bethléri megdöbbenve néz reá. Mégis hihetetlenül nehéz az ilyen kérdésre felelni.
                  De tudja, hogy muszáj. De meg, mintha most már egy másik asszonynak a hangját is
                  hallaná, aki hívja... aki várja... s ezért mélyen meghajlik Mikey Judith előtt, és
                  engedelmesen, lovagiasan feleli, hogy természetesen ő fog elmenni, - akkor és úgy,
                  ahogy parancsolja. És hogy egyáltalán legyen meggyőződve, hogy minden úgy fog
                  történni, ahogy rendeli... Soha egy szó ellenvetés, vagy akadékoskodás, soha...
                  Még talán többet is mondana, ha Judith félbe nem szakítaná azzal, hogy: „Köszönöm,
                  ezt elvártam magától.”</p>
					<p>Bethléri szótlanul nyult a Judith keze után, - de az elfordulva egy virággal kezd
                  babrálni. Kínos csönd áll be közöttük. Bethléri érzi, hogy ő neki kellene azt
                  megszakítani, de annyi gondolat, érzés zakatol fejében, hogy nem jő egy szó sem az
                  ajkára. Végre is Judith beszél újra:</p>
					<p>- Különben is, - kezdi akadozva, - különben is... sietnünk kell... a... válással,
                  - aztán egész halkkal: - tudja? ő miatta.</p>
					<p>Bethlérinek minden csöpp vére a fejébe szökik a szégyentől, a diadaltól, s egy
                  ellenállhatatlan indulattól vezetve ragadja meg a Judith két kezét, s
                  szenvedélyesen emeli őket a szeméhez, az ajkához. S míg hálaadó csókokkal,
                  bocsánatkérő könnyekkel borítja őket:</p>
					<p>- Igaza van Adriennek! Maga egy szent! - ismételgeti a nagy fölindulástól
                  fuldokolva.</p>
					<p>Aztán kisiet, s az álmából fölvert háznép csodálkozva, megbotránkozva fogadja a
                  gyors elutazást jelző parancsokat.</p>
				</div>
			</div>
			<div type="group">
				<head>MÁSODIK RÉSZ</head>
				<div type="chapter">
					<head>I.</head>
					<p>A széplaki-út gyalogjáróján egy kis zömök ember sétált. Puha nemezkalapja mélyen a
                  szemére volt húzva, de azért semmi sem kerülte el figyelmét. Minden szemközt
                  jövőt megnézett, s ha csinos asszony haladt el mellette, megállt s úgy tekintett
                  utána. De még a körülötte zsongó élet iránt is telve volt érdeklődéssel; itt egy
                  csigát tett gyöngéden odébb, hogy valaki reá ne lépjen, ott egy pókhálóba tévedt
                  katicabogarat mentett meg a biztos haláltól. Közbe némán, sőt néha - félhangon is
                  - mindenre és mindenkire megtette észrevételeit.</p>
					<p>„Fogadom” - nevetgélt, mikor egy feltünő szép, de korán vénült úriembert látott
                  közeledni, - „fogadom, hogy ez most valami rosszban sántikál”. - S nagy volt
                  öröme, midőn feltevése bizonyságául, egy pirosképü, gömbölyü kis polgár asszonyka
                  surrant el oldalánál, aki túlzott meglepetéssel hebegte hogy: „nini?! Báltelky
                  gróf! milyen véletlen”. A kis zömök úr pedig sietett a poros országútra kilépni,
                  hogy elkerülje a szerelmeseket.</p>
					<p>Most már szaporább léptekkel igyekezett előre. Eszébe jutott, hogy Széplakon
                  könnyüszerrel megtudhatja, hol lakik Szőnyi Ilona grófnő.</p>
					<p>Éppen az Anna-hídra lépett, mikor egy öblös „haó!” kiáltás félreugrásra
                  kényszerítette s még fel se eszmélt meglepetéséből, midőn a kocsiból egy örömteli,
                  nevetős „Dánosy? Maga itt?” hallatszott s ő szemtől-szembe találta magát Szőnyi
                  Ilona grófnővel.</p>
					<p>Fél perc mulva már a pompás négy erdélyi félvér röpítette őket Csorba
                  irányába.</p>
					<p>Mindketten őszintén örültek a találkozásnak, s egymást kergették a kérdések és
                  feleletek, mint jongleur kezében a lapdák.</p>
					<p>- Tudja mióta nem találkoztunk? - kérdezte a báró.</p>
					<p>- Tudom. Négy egész esztendeje, - felelt Ilona elmélázva.</p>
					<p>- Négy egész esztendeje?! - visszhangozta Dánosy. - Hogy fut az idő!... Emlékszik
                  még...</p>
					<p>- A mi „haramiakői” találkozásunkra? - A báró szótalanul bólintott rá igent.</p>
					<p>- Lássa, amitől akkor féltünk, megtörtént... és... Se Bethléri, se a felesége nem
                  haltak bele az elválásba...</p>
					<p>- Azt hiszi? - Ilona lassan emelte fel vállát, aztán elgondolkozva, inkább magának
                  súgta: - Néha nem vagyok benne biztos. Kivált Judithnál nem. Sőt sokszor azt
                  képzelem, hogy ő benne tulajdonképpen minden meghalt, amiért élni érdemes...</p>
					<p>- Úgy értsem ezt, hogy még mindig szereti Bethlérit? - Most már Ilona bólintott
                  egy szomoru és csaknem bocsánatkérő igent, mire Dánosy mélységes mélyet sóhajtott
                  és azt mondta, hogy: - Hja, bizony!... ha csak halottaink volnának. De a
                  kisértetek?! ez a borzasztó!...</p>
					<p>Ilona grófnő elnevette magát:</p>
					<p>- Dánosy, csak nem szerelmes még mindig abba a... akarom mondani Bethléri
                  Adriennebe, mi?</p>
					<p>De erre a kis ember őszinte megbotránkozással ugrott egyet ültő helyében. - Én? -
                  kiáltá. - Aztán még nagyobb nyomatékkal: - Én?... - Majd újra odafordult
                  Szőnyinéhez: - Hát lássa, kedves grófné, - bölcselkedett roppant komolysággal, -
                  az olyan feleség, mint amilyen Adrienne, az lehet ám az igazi kísértet!...</p>
					<p>- Igaz. A miatta elkövetett bűnnek a hazajáró lelke... Mi? - A szép asszony nem
                  állta meg, hogy el ne biggyessze ajkát:</p>
					<p>- Úgy hallom, egészen jól él az új „menage” - nevetgélt megvetéssel, mire Dánosy
                  nem késett csodásan engedelmes homlokbőrét le s föl mozgatni, ezzel adva
                  kifejezést őszinte kételyeinek.</p>
					<p>- Nem hiszi?</p>
					<p>- Dehogy hiszem! Sőt kizártnak tartom.</p>
					<p>- Oh, ez borzasztó lenne, - már a kis leány miatt is...</p>
					<p>Dánosy megadással vont vállat.</p>
					<p>- Hja, a szép Adrienne nem azért jött a világra, hogy egyet boldogítson, hanem
                  azért, hogy...</p>
					<p>- Sokakat szerencsétlenné tegyen... - fejezte be mondatát Ilona haragosan. - Ugy-e
                  így gondolja?</p>
					<p>- Így. Máris hallottam, hogy...</p>
					<p>- Miért hallgat el. Mondja kérem, hisz tudhatja mennyire érdekel.</p>
					<p>- Nos, úgy beszélik, hogy máris ugyancsak belémarkolt az Andor vagyonába. Örökös
                  mulatság, toalettek, automobil, legújabban a Báltelky tanácsára „meute”-öt
                  szerveznek.</p>
					<p>Ilona hangosan nevetni kezdett.</p>
					<p>- Ne mondja? Szegény Bethléri! De hát akkor mikor jut könyvei megírásához?</p>
					<p>- Soha. Örökké telve a házuk udvarlókkal, ingyenélőkkel.</p>
					<p>- Jó. De Bethléri?</p>
					<p>- Tűri. Mert nem tehet egyebet. Mert ha szól, Adrienne rögtön azzal áll elő, hogy
                  „azért áldoztam fel érted mindent, jó nevemet, szabadságomat, mindent, hogy még
                  csak ennyit se tégy meg a kedvemért?”</p>
					<p>- Még ő beszél igy?</p>
					<p>- Még ő. Ez csak természetes. Minden szívuzsorásnak ez a hüvelyk-szorítója, amivel
                  áldozatából a kamatokat kicsikarja...</p>
					<p>- Szörnyü!... És... és ráadásul még udvarlókat is tart magának?</p>
					<p>Dánosy újra füléig húzta vállát, kezét pedig tiltakozva ég felé emelte:</p>
					<p>- Erre már nem felelhetek. Ezt asszonytól tessék megkérdezni, - mondta
                  visszahúzódva.</p>
					<p>Ilona grófnő a napernyője végével sietett a kiterjesztett öt ujjára
                  koppantani.</p>
					<p>- Ez a magáé, - nevetett. - Most aztán még csak azt mondja meg, hogy az Adrienne
                  anyja...</p>
					<p>- „Muri mama”? - hahotázott Dánosy. - Á! Muri mamáról már igen jó híreket
                  mondhatok. Egy hónap előtt reájuk költözött...</p>
					<p>Ilona szótalan irtózattal nézett reá.</p>
					<p>- Igen, igen, - ujjongott a jólelkü kis ember. - Reájok. - Igaz, hogy erre már
                  Andort is elhagyta a türelme, de legyűrték.</p>
					<p>- És most?</p>
					<p>- És most, amíg Adrienne chaffeur-leckéket vesz Váray Elemér gróftól...</p>
					<p>Szőnyiné diadalmasan veregette meg a meglepett emberke vállát.</p>
					<p>- Brávó Dánosy! tehát mégse volt szükségem asszonyhoz menni útbaigazításért...
                  mi?...</p>
					<p>Péter báró tréfás szégyenkezéssel húzta magát össze és nem adott választ.</p>
					<p>- Tudja, hogy Judith grófnő itt van Tátrafüreden? - szakította meg aztán a
                  csöndet.</p>
					<p>- Tudom.</p>
					<p>- Azt mondják, senkit sem fogad.</p>
					<p>- Oh, minket biztosan. De válása óta...</p>
					<p>- Elég rosszul teszi, ha elzárkózik... - kiáltott a báró. - Ha én volnék a szép, a
                  gazdag Mikey Judith, tudom istenem, hogy...</p>
					<p>- Dánosy, maga bosszúálló?!... - nevetett Ilona.</p>
					<p>- De hát nincs igazam? - erősködött Dánosy. - Nézze, ott van az a becsületes, jó
                  Marán, mindnyájan tudjuk, hogy évek óta szerelmes Judith grófnőbe és az én szerény
                  véleményem szerint...</p>
					<p>- Különb embernek tartja Bethléri Andornál?</p>
					<p>- Sokkal.</p>
					<p>- Ezzel még nem mond nekem semmit, mert mi asszonyok arra a keserü tapasztalatra
                  jöttünk, hogy a férfiakban lehet ugyan különbség, de a férjek...</p>
					<p>- A férjek! Nos?</p>
					<p>- A férjek mind egyformák, - itélkezett a szép asszony haragosan.</p>
					<p>Dánosy tréfás megbotránkozással rázta a fejét.</p>
					<p>- Hogy lehet ilyet mondani?... Hát nem hiszi, hogy én...</p>
					<p>Szőnyiné hirtelen reá nézett, aztán félig nevetve, félig komolyan felelte:</p>
					<p>- Maga? hát... látja, igaza lehet, sőt valószinü, hogy igaza van...</p>
					<p>Erre aztán a báró ujjongva kapott az Ilona keze után, s míg szapora egymásutánban
                  néhány tucat hangos csókot cuppogtatott reája: - azt hiszi? ugy-e hiszi?... -
                  ismételte boldogan, lelkesedéssel.</p>
					<p>Szőnyinét csaknem meghatotta a hódolatnak ez a közvetlen megnyilatkozása és
                  életében először jutott eszébe, hogy Dánosy saját magáért is birhat
                  létjogosultsággal ezen a világon. Eddig mindig csak úgy gondolt reá, mint valaki
                  másnak a jó szellemére (vagy a hordárjára, ami sok esetben egészen egyre megy).
                  Szinte sajnálta, hogy véget ért a kocsizásuk, de ott állt már ezidőszerinti
                  otthona, a szép kis vadászkastély, melyet nevetve mutatott a bárónak.</p>
					<p>- Ime, itt lakom. És most, - rendelkezett, miután könnyedén kiugrott a kocsiból, -
                  az öreg Károly magát szépen haza fogja vinni.</p>
					<p>- Mikor szabad tiszteletemet...</p>
					<p>- Holnap nem... holnapután Csorbán leszek... de tudja mit, holnap délután
                  Judithnál találkozhatunk. Jó?</p>
					<p>- Isteni!</p>
					<p>- Milyen asszony! - lelkesedett aztán, s amint utána nézett, szeme könnybe lábadt
                  a gyönyörűségtől.</p>
					<p>És ennek meg idő előtt özvegységre kellett jutnia! - lázadozott, mialatt a kocsi a
                  kavicsokon súrlódva, Tátrafüred felé fordult. - De... Tulajdonképpen!... - fűzte
                  gondolatait tovább, - olyan nagy baj az, hogy Szőnyi a hurik paradicsomába
                  költözött? Olyan nagy baj az? Hát nem. Hát éppen nem... - határozza el. - Sőt, -
                  dupláz rá, mert egyszerre úrrá lett fölötte egy eddig nem sejtett érzelem, amely
                  most bizonytalansággal és mégis boldog reménységgel töltötte el egész valóját.</p>
					<p>Másnap, tíz perccel öt előtt már ott volt a Mikey-ház kapujában, és kíváncsi
                  jóakarattal pillantgatott be a sűrü rácskeritésen.</p>
					<p>Judith, aki az erkélyről látta, hozzásietett.</p>
					<p>- Jőjjön, jőjjön, - kiáltotta jó messziről, - nagyon örülök, hogy maga az én
                  legeslegelső vendégem...</p>
					<p>- Boldog vagyok, - hebegte a báró, aki üdvözlés közben se szűnt meg őt
                  vonásról-vonásra szemügyre venni. - Mily jól néz ki! - lelkesedett aztán őszinte
                  örömmel. - Ha nem...</p>
					<p>- ...látná az ősz hajszálaimat...</p>
					<p>- azt hinném, hogy tegnap találkoztunk utoljára... De ne beszéljünk a tegnapról, -
                  nevetett túlzott jókedvvel, - hanem inkább azt kérdem, meddig szándékozik itt
                  maradni?</p>
					<p>- Én? Oh, valószínüleg késő őszig. Hiszen most ez az otthonom...</p>
					<p>Dánosy, aki most sem állta meg, hogy a más dolgát komoly fontolóra ne vegye, némi
                  szemrehányással kérdezte:</p>
					<p>- Mondja, grófné, mire kellett magának ez a nagy ház? És ez a kert? egy erdő...
                  Ilyen luxus?!..</p>
					<p>Judith jóízüen fölkacagott:</p>
					<p>- Maga még mindig a régi! - kiáltá harag nélkül. - De ha megmondanám, se hinné el
                  okaimat...</p>
					<p>- Mégis?...</p>
					<p>Judith vállat vont:</p>
					<p>- Hát elhiszi, hogy azért építtettem ennyi szobát, mert arra vágytam, hogy
                  mindenik telve legyen napsugárral?</p>
					<p>- Különös.</p>
					<p>- Ugy-e mondtam. S ahhoz mit szól, hogy ez a nagy kert azért olyan nagy, hogy sok
                  madár, meg mókus, meg zsongó bogár elférhessen benne?...</p>
					<p>Dánosy elkomolyodva hajlott meg előtte.</p>
					<p>- Most már értem, - mondta halkkal, elgondolkozva. Magában pedig még azt is
                  hozzátette, hogy: „és mégis, ha száz szobába csalogat is napsugarat, a szíve éppen
                  úgy sóvárog melegség után, mintha egy nyomorult kis pinceszobában tengetné az
                  életét, s a madarak zsibongása dehogy is eleveníti meg azt a nagy némaságot,
                  amitől vágyva-vágyik szabadulni!”Szerencséjére ezeket a részvétteljes
                  tünődéseket a Szőnyi-négyes ezüst csengetyüi hamarosan kiűzték a fejéből, s ő
                  boldogan tekintgetett arra, amerről mintha üzenet szállna feléje.</p>
					<p>- Menjünk elébe, - indítványozta Judith.</p>
					<p>- De még mennyire! - helyeselte a báró, s egész arca sugárzott az örömtől, midőn a
                  csupa fehér szövetekbe, csipkékbe öltözött szép jövevényt megpillantotta. S hogy
                  az özvegy övéből rózsaszín szegfűk bólogattak szerte a világba, ezt valahogy
                  magára nézve nagyon jó „ómen”-nek vette.</p>
					<p>A látogatás különben rövid ideig tartott. Csak éppen végigjárták a ház minden
                  zegét, zugát s őszinte örömmel hallgatták a Judith hiúságtól nem ment
                  magyarázatait. De aztán, egy elfeledett rendeletre hivatkozva, Ilona búcsúzni
                  kezdett, amit Dánosy sietett utánozni. S amikor újra kettesben találták magukat az
                  erdei úton (a kocsit előre küldték Széplakra), azzal igyekeztek rossz
                  lelkiismeretükkel megalkudni, hogy folyton Judithról beszélgettek.</p>
					<p>- Oly jól esik tudni, hogy nevetése még a régi, - jegyezte meg Ilona
                  elérzékenyedve.</p>
					<p>- Tényleg. És azért mégis... olyan csönd van körülötte.</p>
					<p>- Ugy-e? - hagyta rá Szőnyiné. - És az a ház? Újdonatúj, és mégis, valahogy...
                  hogy is mondjam?...</p>
					<p>- Tudom: a multé, nemde?</p>
					<p>- Eltalálta.</p>
					<p>És napok teltek anélkül, hogy egyiküknek is eszébe jutott volna újra bekopogtatni
                  abba a magányos házba. Pedig folyton a régi lelkesedéssel emlegették Judithot, de
                  azért mégis mindig újabb és újabb ürügyet találtak a távolmaradásra.</p>
					<p>„Én nem tudom, hogy van az, de Judith egészen megváltozott”, magyarázta magának
                  Ilona teljes őszinteséggel, és nagyon meglepte volna, ha valaki arról világosítja
                  föl, hogy nem barátnője változott meg, hanem az ő érdeklődési köre, érzelemvilága
                  van átalakulóban. Pedig semmi kétség; annak a jólelkü, nőiesen gyöngéd kis
                  embernek a szeretetreméltó egyénisége napról-napra közelebb férkőzött szívéhez és
                  a szép fiatal özvegy, akinek pedig csak sértő emlékei maradtak a házasságból,
                  lassan, észrevétlen újabb bilincsekről kezdett álmodozni.</p>
					<p>Dánosy azonban már az első kocsizásuk óta tisztában volt magával. Csak azon
                  töprengett, hogy mi módon adja Szőnyinének tudtára lángoló szerelmét. Egypárszor
                  arra is gondolt, hogy Judithot titkába avatja, de mégse volt hozzá bátorsága, így
                  tehát csak valami kedvező alkalomra várt, s hogy ezt még megkönnyítse,
                  Tátrafüredről Széplakra költözött. Igy csak néhány kilométer választotta el attól
                  a szép kis kastélytól, amelyet az özvegy egy német bárótól bérelt ki ezidénre.</p>
					<p>Most már legtöbbnyire Csorba felé vezetett az útjok. Judith pedig folytathatta azt
                  az életet, amelyhez immár csaknem négy év óta szoktatja magát. Igaz, hogy most már
                  kevesebb lázongással, de cseppet sem kevésbbé érezve egész sivárságát.</p>
					<p>Külsőleg azonban már vidámnak látszott. Nevetett is néha. Lehet, hogy többet és
                  határozottan hangosabban, mint azelőtt. És, ki hinné? hosszu vándorlásai alatt
                  éppen ezért a nevetésért akadt annyi jó barátja. „Mikey grófnő az embert mindig
                  fölvidítja”, mondogatták új ösmerősei hálás meggyőződéssel. De leginkább a
                  gyermekek szerették érette. Volt olyan kis csokoládébaba ott messze Bahiában,
                  akit az anyja csak mindenféle cselek alkalmazása után bírt a karjából
                  visszahódítani. Egy tunisi háremben pedig két kis fürtösfejü apróság ragadt a
                  ruhájába és inkább hagyták magukat ide-oda vonszolni az uszályon, semhogy
                  elengedjék azt a meleghangu, édes kacagásu idegent...</p>
					<p>- Képzelem, milyen jól esik az ilyesmi - jegyzi meg a hűséges Adéle, amikor úrnője
                  ezeket az apró eseteket elbeszéli, Judith pedig nem felel, mert ki értené meg,
                  hogy éppen az ilyen jelenetek adják meg az ő elhagyatottságának a teljes
                  mértékét.</p>
					<p>Majdnem három évig volt oda. Körüljárta a világot. Aztán, mikor már olyan
                  nyugodtnak érezte a szívét, hogy esküt mert volna tenni teljes nagy közönyéről,
                  hazajött és hozzáfogott háza építéséhez.</p>
					<p>Miért éppen Tátrafüreden? Azért-e, mert egy virágillattal teli tavaszi délután
                  Marán Istvántól hozott levelet a japáni postás, és abban a levélben ez állt:</p>
					<p>„Hallom, messze jár. Miért? Ha tudná, mily nagyon várjuk vissza, a nagy fenyvesek,
                  meg én. Miért is ment el? Hogy feledjen? Hát lehet azt?... S ha lehet is, - nem
                  gondolja, hogy a feledésnél van egy ezerszerte jobb orvosság: visszatekinteni a
                  multra, miután kinőttünk belőle. Ez az. Ki kell, hogy a saját multunkból nőjjünk,
                  mint ahogy kinőjjük a gyermekcipőinket, annyira ki, hogy egy idő mulva csodálkozva
                  kérdezzük: nini, hát ez a cipő valaha szorította a lábunkat? valaha fájt? de
                  hiszen ma a kisujjunkra se bírnánk fölhúzni, hát akkor hogy fájhatna?...”</p>
					<p>Mikey Judith százszor is elolvasta ezt a levelet és jól esett tudni, hogy van, aki
                  így ír - neki. És mégis, nem ez a levél késztette arra, hogy új otthonát
                  Tátrafüredre és nem Zermuthbe, Párisba vagy Mentonba építse. Nem, nem ez a levél,
                  hanem az a tudat, hogy Tátrafüred közelében van az a hely, ahol néha, kora nyári
                  estén föl-fölcsendül a kis szürke rigó hangja...</p>
					<p>Pedig az, akivel hallgatta, már rég közömbös előtte, s ha egyáltalán van valaki
                  közel a szívéhez, az (úgy hiszi legalább) csakis egyedül annak a jóleső levélnek
                  az írója.</p>
					<p>És éppen ma gondol reá szünös-szüntelen, mert ma történt meg először, hogy
                  Szőnyiné megállás nélkül hajtatott el kapuja előtt. Judith akkor mindent megértő
                  mosollyal tekintett utána, de azóta nem tud az elhagyatottságnak nyomasztó
                  érzésétől szabadulni.</p>
					<p>Milyen más lenne, ha Marán itt volna! és hálával gondol a hajdani sétákra,
                  melyeknél a hallgatag ember némán is megérté, és e megértéssel vergődő lelkét
                  erősebbé tette.</p>
					<p>Azóta sok idő telt el. A lázongásnak, vergődésnek vége, de jött a lelkébe valami,
                  amit akkor még alig sejtett: a magányosságnak rémes sivársága. És ez napról-napra
                  több epedéssel tölti el szeretet után. Vagy talán még ennyire se vágyik. Csak hogy
                  egy emberi lénynek szüksége legyen reá. Hogy legyen, aki a hangjának hallatára
                  földerül, aki lépte zajára megörül, aki hívja, aki várja. Akiért virrasszon, akit
                  vigasztaljon, akitől magára vegye a gondokat, akinek az örömében része lehessen.
                  Igen, minderre vágyik, és csak egy szavába kerül, hogy mindezt elérhesse, mindezt
                  megkaphassa. Hiszen tudja jól, hogy van egy férfi a világon, aki különb minden más
                  férfinál, akit valaha ösmert. A Sors ellen föl-föllázadozva ösmeri el e fájó
                  igazságot. Különb. Hűségesebb. Hát akkor miért tétovázik?</p>
					<p>Hányszor kérdezte ugyanezt magától; és mindannyiszor kettős volt a válasz: „Mert
                  nem becsület ennyi szerelemért csak annyi szeretetet adni.” Igy hangzott az
                  egyik. Míg a másik, olyan halkkal, hogy Judith még maga előtt is letagadta, hogy
                  hallja, azt súgta, hogy: „Mert a szíved úgy van megalkotva, hogy csupán egyetlen
                  egy szerelem befogadására képes.”</p>
					<p>Pedig ez volt az igazibb. Nem mintha Bethléri Andort még mindig szeretné. Ezt
                  legalább is kizártnak tartja; mi több, bűnnek minősítené. De házasságra lépni egy
                  második férfival, amikor az elsőnek csókját még el nem feledte?... Nem. Erre
                  mindeddig képtelennek érezte magát.</p>
					<p>De ma másképpen kezd látni. Mikor legjobb barátai is elhagyják, mint ahogy
                  fészekrakáshoz kezdő madarak elhagyják a párjavesztett társat.</p>
				</div>
				<div type="chapter">
					<head>II.</head>
					<p>Ha írnék Maránnak? - tünődik most is, míg lépteit arra a nagy erdőirtásra
                  irányitja, mely balra az országúttól, egészen a Zsákóczy csőszházig húzódik. Ölnél
                  magasabb füvek vadonja zárult körülötte. Balról patak zúgása hallatszott, jobbról,
                  az erdőszélhez közel, őzek jelenlétét jelezte a száraz galyak időnkinti halk
                  roppanása. És valahányszor feje fölött szeles sietéssel egy-egy zümmögő bogár
                  villant át a napsugárral telített nagy kékségen, valahol a bozótban apró
                  ökörszem-fiókák ijedt csipogása felelt rá, meleg pelyhek pihegését, dobogó kis
                  szívek közelségét sejtetve a közelben.</p>
					<p>„Mily szép ez itt!” - suttogta Judith hálás örömmel és egy levágott fatörzsre
                  lépve, kiváncsian tekintett körül. És ekkor ámult csak igazán a látott csodától.
                  Mert ime, a lejtőn, mértföldeket kitévő széles hosszúságban, egy ragyogó szőnyeg
                  terült el előtte. Vagy tán nem is szőnyeg, mert hiszen hullámzott. Tengerhez
                  hasonlóan. Ugy mint mikor, az, - alkonyat jöttére, - az esthajnali ég biborával
                  játszik. És itt csupa bibor, rózsaszínnel átszőtt, izzó lángolása; itt is fehér
                  habok foszló széthullása. Csakhogy ez a tenger virágból alakult. A füzike-virág,
                  sok millió selymes, zománcos szirmának napimádatából.</p>
					<p>Mikey Judith sokáig nem bírt e látványtól megválni és mikor végre,
                  alkonyatszálltára, hazafelé indult, kevésbé gyötörte a magányosság érzete, mint
                  máskor.</p>
					<p>„Mégis érdemes élni!” - mormolta és hálásan gondolt mindarra a szépre, mit a
                  virágzó rétről a lelkébe nézett.</p>
					<p>Már ismét ott járt a saját kertje környékén, midőn a szemközti erdőből halk sírás
                  ütötte meg fülét.</p>
					<p>- Ki jár itt? - kérdezte. De szavára legott elnémult a panasz. Judith tehát csak
                  találomra kezdett a bozótban keresgélni. De mikor megállt, hogy hallgatódzék, újra
                  és egész közelről hangzott föl a bátortalan s mégis keserves szipogás.</p>
					<p>Judith most már biztos tájékozódással sietett egy sziklatömb túloldalára kerülni,
                  és itt valóban meg is lelte azt, akitől a sírás eredt. Egy göndörhaju, nagyszemü
                  kis leány képében. De milyen elárvult állapotban! Pedig drága himzésü fehér ruha
                  volt rajta, csakhogy ágtól-bokortól megtépve, összegyűrve. Egyik kis
                  selyemharisnyája lecsúszott vékony lábacskájáról s most a cipő alá került, minden
                  lépést akadályozva. Homlokán pedig, a hanyagul kötött Velazquez-csokor alatt, egy
                  krajcárnyi kék folt domborodott. De ami legijesztőbbnek látszott, az a sok
                  megaludt vér volt, mely arcát és kezét ellepte. Első tekintetre Judith azt hitte,
                  hogy egy tátongó seb vonul a szája mellett, de szerencsére csak az orrocskájából
                  szivárgó vércseppeket mázolgatta piszkos kis kezecskéjével erre-arra. A grófné
                  minden további gondolkozás nélkül hajlott a gyermekért, s kapta az ölébe.</p>
					<p>- Nem, nem nem! - sivított az rémült védekezéssel, de legott megnyugodott, mert a
                  szép néni egy gyönyörü kis igazi majomról suttogott, amely ott vár reánk ni, abban
                  a nagy házban.</p>
					<p>Így tehát övé lett a győzelem s most már folytonos biztatással, becézéssel futott
                  is vele a patakokkal, szökőkúttal bőven ellátott kert védelmébe, s míg
                  batiszt-kendővel gyöngéden mosogatta a kis pityergő, könnyel, vérrel bemaszatolt
                  arcocskát, igyekezett a leánykából kitudni, hogy honnan jött s hogyan tévedt el
                  ily messze a fürdő-telepektől.</p>
					<p>És a kusza feleletekből végre össze is állított magának egy csomó valószínűséget.
                  Hogy a kis leányt a pesztra (aki eprészni ment egy Józsi nevezetü egyénnel) egy
                  málna-bokor alá ültette, ráparancsolván, hogy meg ne merjen mozdulni, - hogy
                  azonban egy pillangó repült el a feje fölött és ezt - ugy-e? - muszáj volt
                  elfogni. De mivelhogy ez nem sikerült, virágszedéssel kezdte magát kárpótolni.
                  Ment mendegélt sokáig. Mindig előre, mindig más virág, vagy más pillangó után
                  bandukolva, de egyszer csak egy nagy kutya szaladt vele szemben és ekkor rémülve
                  igyekezett egy kő mellé menekülni; hanem elcsúszott a síkos füvek között, s fejét
                  a kőbe ütve, terült el a földön... A baba sírt, sírt... de Mari nem jött... -
                  panaszolta saját sorsán elérzékenyedve.</p>
					<p>Judith sietett e szomorúságot egy csodamódon előteremtett cukorkával
                  felderíteni.</p>
					<p>- És hogy hívják a babát? - kérdezi a már ismét mosolygó nagy szemekbe nézve.</p>
					<p>- Sziszinek, - feleli a kis leány, csodálkozva, hogy létezik valaki, aki ezt nem
                  tudja.</p>
					<p>- Sziszinek? Jó. Szeretem. Hát a papát?</p>
					<p>Sziszi kisasszony most már hangosan fölkacagott, aztán büszkén, magától értetődő
                  dicsekvéssel adta meg a választ:</p>
					<p>- Papa? Az Nini.</p>
					<p>- Úgy? - Judith kezdett a gyermekszoba kanári nyelvétől elcsüggedni. - Úgy? Hát a
                  mamát?</p>
					<p>Erre azonban a durcás kis ajkakról halkkal, kelletlenül jött a felelet:</p>
					<p>- Didinek.</p>
					<p>Judith finom hallása egy egész kis tragédiát sejtett meg e hangváltozásból, de
                  azért még mindig tanácstalanul állt védencével szemben.</p>
					<p>Most már kézenfogva a házhoz lépkedtek. Félelemnek nyoma sem maradt a bájos, de
                  túlságosan átlátszó kis arcon. S ha a gondosan újra kötött rózsaszín pántlika
                  alatt nem dudorodik az az árulkodó kék folt, semmi sem emlékeztet a kiállt
                  fájdalomra. Sziszi baba különben már teljesen ki volt békülve sorsával. Nagyon
                  megszerette ezt a kedves, cukrot adó nénit. Az ujjain csillogó gyűrűk is fölötte
                  érdekelték.</p>
					<p>Természetesen ennyi rokonszenv a kérdések özönét csalogatta ajkára.</p>
					<p>Judith türelemmel és illő komolysággal igyekezett rájuk felelni. Közbe ő is
                  kérdezett és roppant gyönyörűséggel hallgatta azt a madárcsicsergést, amivel a kis
                  leány a jó báburól meg a rossz báburól mesélt fontoskodó bizonykodással.</p>
					<p>- A rossz bábúnak nincs orra, azért jó, - jelentette ki, nagyot toppintva apró
                  lábával. Aztán magábaszállva, bölcselkedve magyarázta meg az esetet. - A rossz
                  bábút lehet büntetni, fejét az asztalhoz verni, sokszor, sokszor. Mégse sír. Nem.
                  Soha. De a jó bábu nagyon rossz. Didi adta. Piros a ruhája. Selyem. Ha földhöz
                  vágják, Didi haragszik... Pacs-pacs Sziszit.</p>
					<p>A nagy kék szemek daccal, haraggal villannak föl e visszaemlékezésre.</p>
					<p>Judith siet habos csokoládét rendelni, hogy újra hallhassa azt az édes kacagást. S
                  míg névtelen kis vendége két kézzel fogott csészéből hangos szürcsöléssel élvezi a
                  jó italt, Judith növekvő érdeklődéssel tünődik kilétén.</p>
					<p>Nagyon vágyik tudni, s mégis örül, hogy nem tudja. Hiszen amíg Sziszi kisasszony
                  egy kis senki, egy az áfonya-bokrok közül fölszedett kis „talált gyerek”, addig a
                  Judithé. Joga van hozzá. Kényeztetheti. Hallhatja a hangját. Az ő háza
                  visszhangzik a kacagásától. Az ő szívét tölti el meleg érzésekkel. De ha reá
                  lelnek? Elviszik tőle. Kimegy az életéből. Pedig, hiába fél tőle, minden
                  pillanatban ennek kell történni.</p>
					<p>Judith ösztönszerüleg lehajlik a mellette ülő kis leányhoz s tiltólag, védőleg
                  magához szorítja.</p>
					<p>Fürkészve néz aztán a kert utaira, hogy csalóka reménnyel, gyáva önbiztatással azt
                  mormolja: „Még nem.”</p>
					<p>- Játszunk, - inditványozza most zsarnok kis vendége.</p>
					<p>- Helyes. Játszunk, de mit?</p>
					<p>- Bujócskát, - rendeli Sziszi, s máris egy függöny mellé igyekszik.</p>
					<p>S megindul a játék. Nemsokára a nagy „hall”-ban egy szék sem marad a helyén, mert
                  bujócska után szembekötősdi következett. S mikor ebbe is beléfáradtak, arannyal
                  átszőtt piros paszomántból (melynek földi rendeltetése egy diván-párna diszítése
                  lett volna) gyeplőt kellett varrni s ezt Sziszi a türelmes néni derekára tette. És
                  ekkor diadalmasan újjongva: „Gyí te, Ella!... Fány! Gyűű teeee!” kiabálja. Judith
                  nevetve engedelmeskedik. Parancsszóra áll meg, fejével bólogat, és hagyja, hogy a
                  szobákon végig kergessék, hajszolják. Már a harmadik szalón bútorait taszigálták
                  széjjel, és most ismét a tágas előcsarnokba igyekeztek. Sziszi teljes erejével
                  pattogtatott egy hevenyében összebogozott kis ostort, közbe vastag, durva hangon,
                  melyet valamely kocsistól lesett el magának, nógatta, biztatta képzelt lovacskáit.
                  Pedig nem igen lehetett nagy panasza rájuk, mert Judith becsületes odaadással
                  szegte fejét a mellére, mozgatta szájszéleit, mintha zablát rágna, s poroszkált
                  előre.</p>
					<p>„Ha Ilona látná!” - gondolta elmosolyodva, mert saját magát is mulattatta az a
                  tudat, hogy ő milyen kómikusan néz ki. De azért amig kis vendégének öröme telt
                  benne, abba nem hagyta volna a játékot egy királyságért.</p>
					<p>- Hóó! Hahó! - kiáltja most a kis leány, mert a játék hevében egyszerre az
                  emeletre vezető lépcsőnek szaladtak. Judith nevetve fordít a gyeplőkön, s balra
                  csap át, a kijárat felé, melyet eddig, éppen a lépcsőzet miatt, nem láthatott. De
                  ebben a percben gyökeret ver a lába, mert ime, a kertben, a nyitott ajtó előtt,
                  alig öt lépésre attól a helytől, ahol ő van - Bethléri Andor áll.</p>
					<p>És nem szóltak egy szót sem. Se elutasítólag, se üdvözletképpen. Mert e
                  pillanatban haragon, sérelmeken áthatolva, úrrá lett lelkükön az a mélységes,
                  megszentelt, örömteli csönd, amely hasonlatos lehet ahhoz a nagy csöndhez, amely
                  új világok keletkezését szokta megelőzni. Ezzel szemben minden emberi akarat,
                  küzdelem, rendezkedés hiábavaló, mert hiszen megelőzi a tudatos gondolkozást.</p>
					<p>Ha sejtették volna, hogy egy vidéken vannak, az a gondolkozás már előre valamelyes
                  álláspontra helyezi őket. Legvalószínübben elkerülik egymást. Vagy ha
                  találkoznak, a nagyvilági rutin jő segítségükre. De így nem Bethléri Andor állt a
                  Mikey grófnő házának küszöbén, de két szenvedő ember került szemtől szembe, aki
                  egymást egykor lelkéből szerette.</p>
					<p>Hogy mennyi idő telt el, míg új életviszonyaik minden nyüge, tilalma, érzelme
                  jogaiba lépett, egyikük sem tudta. Alkalmasint nem több néhány pillanatnál, csak
                  éppen annyi, míg a kis leány, aki elejtett ostoráért visszamaradt, szintén
                  odafutott, hogy újjongva vesse magát Bethléri karjába.</p>
					<p>- Nini! Nini! Édes Nini! - ismételgette, mialatt kényeztető csókokkal,
                  cirógatásokkal igyekezett nagy örömét kifejezni.</p>
					<p>Mindketten hálásak voltak Sziszinek, aki jelenlétével, víg csacsogásával időt
                  adott nekik igazi énjük elrejtésére.</p>
					<p>Most már csak egy kis elfogódás rezgett a Bethléri hangjában, amikor, szavait
                  Sziszihez intézve, magyarázni kezdte, hogy: „Milyen régóta kereslek, kis
                  szökevény!... mennyire meg voltunk ijedve... Már a csendőrök is kutatják az
                  erdőt...” És még Mariról is beszélt, aki halálraváltan jött jelenteni a kis leány
                  eltünését. Szava suttogásba vész, amelyre csak Sziszi nevetése felelget
                  néha-néha.</p>
					<p>Judith jóformán mindezt nem is hallja. Hiszen nem mindegy az, hogy minő
                  körülmények láncolata tette lehetségessé, hogy ő a Bethléri Adrienne gyermekét
                  becézze? s hogy a még nagyobb lehetetlenség megtörténjék: az, hogy Bethléri Andor
                  az ő házába lépjen?</p>
					<p>Igy történt. Ez a tény. És ennek következményeitől kell majd védekezni... Kell?
                  Miért kell?...</p>
					<p>Judith daccal siet magával elhitetni, hogy erre nincs is szükség, mert hiszen mi
                  neki Bethléri Andor? Ki lehet neki a Valéry Adrienne férje. Senki. A senkinél
                  kevesebb. S ha mégis némi érdeklődéssel fürkészi arcvonásait, ez onnan van, mert a
                  megőszült hajról és a száj mellett húzódó két mély barázdáról szánalmat gerjesztő
                  gyötrelmeket olvas.</p>
					<p>És mialatt mindez kikristályosodik a gondolatában, ő nyugodt egyszerűséggel
                  fogadja vendégét. Felel a kérdéseire. Elmondja, hogy a kis leányt milyen
                  állapotban lelte ott kint az erdő szélén, sőt még azt is megvallja, és nevet is
                  hozzá, hogy Sziszivel ketten az egész házat össze-vissza forgatták a nagy játszás
                  közben.</p>
					<p>- És nem volt nagyon terhére ez a kis hivatlan vendég? - kérdezte Bethléri
                  elnézést kérő hangon.</p>
					<p>Mire Judith mosolyogva csak annyit felelt, hogy:</p>
					<p>- Kinek volna terhére az ablakon berepült kis fecske csicsergése?</p>
					<p>Bethléri zavarral mormog reá valamit. Talán köszönetet, de legott jó szóval,
                  szigorral unszolni kezdi kis leányát: „Siessünk, siessünk! Várnak odahaza...”
                  Sziszi éles ellenvetéssel símul Judithhoz, oltalmát, biztatását várva, de nagy
                  csodálkozására nincs, aki visszatartsa. Lám, az a jó néni, aki az előbb még minden
                  szeszélyét örömmel teljesítette, most alig pillant reá és amint forró kis száját
                  kezéhez tapasztja, az a kéz jéghidegen, remegve húzódik el tőle...</p>
					<p>Most már Sziszinek sincs kedve tovább itt maradni. Nagy gyermekszemében könnyek
                  gyülekeznek, s ahogy az ajtó kinyílik előtte, sértődve, szégyennel, szótlan
                  duzzogással kullog apja után.</p>
					<p>Bethléri egypár, nehezen előkeresgélt, búcsúformulát ismételget. Meglátszik rajta,
                  hogy idegességének lassu a gyermek tipegése; ezért alighogy a kertbe lép, szinte
                  durván kapja azt ölébe, s mintha menekülne, úgy rohan vele a kijárat felé.
                  Szerencséjére éppen egy üres kocsi jő vele szemközt.</p>
					<p>- A „Viola-villá”-hoz, - rendeli, míg Sziszit maga mellé ülteti a kopott
                  vörösbársony ülésre.</p>
					<p>Judith pedig sokáig áll ott a nagy ablak mellett, s tompult érzékekkel, fájó
                  idegekkel bámul a távolodó két alakra. Még csak nem is gondolkozik. Csak érez, és
                  tudja, hogy szenved. És percről-percre nő szívében az elkeseredés, a
                  méltatlankodás, amiért mindennek így kellett történnie. Azután szobájába
                  vánszorog. Lehet csak azért, hogy helyet változtasson, lehet, hogy valamit akart
                  onnan kihozni, de amint öltözőasztala mellett elhalad, szemközt találja magát a
                  tükörrel. És ekkor kimerülten veti magát egy karosszékbe, majd képmására szegezve
                  tekintetét, kétségbeesett öncsúfolással kezd nevetni, nevetni, hangos kacagással,
                  görcsös zokogással.</p>
				</div>
				<div type="chapter">
					<head>III.</head>
					<p>Ezalatt a kocsi lassu kocogással vitte elcsöndesedett utasait a megjelölt irányba.
                  És már elő is tűnt az a csúnya faalkotmány, amely hamistégla-falaival, sehová se
                  látó tornyával éppen annyit ront le a közelében álló fenyők szépségéből, mint
                  amennyit ront üde arcon egy éktelen nagy bibircsó. Bethléri Andor szinte undorral
                  tekintett reá. Igaz, hogy eddig se szerette. De nem volt miben válogatni, s mivel
                  öreg háziorvosuk határozottan kijelentette, hogy a Sziszi kezdődő
                  szividegességének egy tátrafüredi nyár lesz a legjobb orvossága, még örülhetett,
                  hogy a Viola-villa tulajdonosa kegyeskedett az ő fejedelmi ajánlatát
                  elfogadni.</p>
					<p>A bérletet megelőző tárgyalásokat levelezéssel intézte el. A fürdőbe pedig csak
                  előző estén érkeztek meg, így eshetett meg tehát, hogy a Mikey Judith házáról,
                  jelenlétéről csak éppen ő nem bírt mindeddig tudomással.</p>
					<p>Mikor legutolszor hallott róla, úgy mondták: Indiában van és nem is készül vissza
                  Európába. Az a kis francia attasé, aki mindezt elraccsolta, még olyasmit is
                  mondott, mintha „vôtre belle compatriote, la comtesse Mikée - la connaisez vous? -
                  egy gyönyörü kis „bungalow” miatt alkudnék valahol Simla környékén.</p>
					<p>Azóta senki se ejtette ki a Mikey Judith nevét előtte. Még Adrienne sem. Ő
                  legkevésbbé. Tapasztalatból tudta, hogy ezzel csak a saját érdekeit rontaná. „Mert
                  elég, hogy Andor előtt azt a nevet valaki kiejtse, hogy utána napokig teljesen
                  „intraitable” legyen.” Igy szokta magyarázni.</p>
					<p>A mai találkozás tehát Bethlérit egészen váratlanul érte. S most még mindig
                  meglepetve, kétkedéssel gondolt reá vissza. Pedig mi volt abban olyan hihetetlen?
                  Sokkal csodálatosabb, hogy sohasem vette e lehetőséget számításba. De most, hogy
                  mégis megtörtént a dolog, lám, az ő szívében nem lázadt föl a nehezen
                  odacsalogatott békesség, hanem inkább rég nem érzett megnyugvás szállott a
                  lelkére. Pedig nem is mert egy újabb találkozásra gondolni, még kevésbbé arra,
                  hogy ügyét-baját, úgy, mint hajdan, el-elmondja néki, és mégis, valahogy jobban ki
                  volt békülve sorsával, amióta tudta, hogy az a melegszívü asszony itt van a
                  közelében.</p>
					<p>Végre megállt a kocsi, s a cselédek mosolygós örömmel fogadták a kis leányt, de ő
                  nem sokat tudott róluk. Ezért Bethléri egyenesen az emeletre sietett vele, és a
                  bűnbánó Mari segítségével ágyába fektette.</p>
					<p>Közben megtudta, hogy sem felesége, sem anyósa nem tért még vissza Lomnicról.</p>
					<p>Megkönnyebbülten sóhajtott föl. Pedig nem gyávaság riasztotta vissza attól a
                  gondolattól, hogy Adriennek Judithról beszéljen, hanem ugyanaz az érzés, amely
                  ösztönszerüleg arra késztet, hogy meg nem értő elől elrejtsük kedves
                  könyveinket.</p>
					<p>- Sziszi pedig egy szót sem fog szólni, - jegyezte meg magának keserűn; mert
                  nemcsak ő, de az egész háznép tudta, hogy anya és leánya közt sohasem fejlődött ki
                  a ragaszkodásnak még csak árnyéka sem.</p>
					<p>A kis leány legzsengébb kora óta babonás félelemmel húzódozott attól a szép
                  nénitől, aki mindig módot talál arra, hogy míg a komorna egy ruhát kapcsol a
                  derekára, vagy míg fehér fogai között két-három drágaköves kalaptű csillog, kemény
                  szóval, még keményebb érintéssel gáncsoljon, büntessen.</p>
					<p>Nem, Sziszi nem fog csacsogni, a cselédek pedig, saját érdekükben, tartózkodnak
                  majd a fecsegéstől.</p>
					<p>Bethléri még egyszer körülnézett, hogy minden rendben van-e a gyermekszobában.
                  Azután, vigyázva, lábujjhegyen kiosont a kis alvó mellől.</p>
					<p>Földszinten volt az a helyiség, amelyet sajátmagának tartott fönn a ház
                  beosztásánál. S hogy megrövidítse útját, felesége hálószobáján keresztül
                  igyekezett a folyosóra jutni. De alig tudott a sok nyitott láda, földön heverő
                  doboz, ide-oda szórt papiroshalmazok között tovább haladni.</p>
					<p>Bethléri türelmetlenül csöngetett a komornának:</p>
					<p>- Miért nem csinál itt egy kis rendet? - kérdezte kurtán.</p>
					<p>- Mert a méltóságos asszony azt parancsolta, hogy hagyjak mindent így, - felelte a
                  tudatosan borzas kis pesti nő sértődötten.</p>
					<p>Bethléri vállat vont, de nem állta meg, hogy azt az érett sárgadinnyét, amely ott
                  illatozott a takarítatlan fésük tőszomszédságában, egy más asztalra ne tegye.</p>
					<p>- Ezt csak nem parancsolta!</p>
					<p>- A méltóságos asszony egyáltalán nem szereti, ha a holmijaihoz nyúlnak, - felelte
                  Jolán sunyi alázattal.</p>
					<p>- Csináljon rendet. Rögtön, - szólt reá Bethléri. S bár alig mondta ezt
                  suttogásnál hangosabban, Jolán legott sietett szótfogadni.</p>
					<p>- Micsoda kis szoba ez? - kérdezte Bethléri, midőn azt látta, hogy a
                  megfélemlített leány reszkető kézzel nyit ki egy rejtett ajtót.</p>
					<p>- Azt hiszem, seprőtartónak volt szánva, - felelte, mialatt a már ott fölhalmozott
                  üres bőröndök és skatulyák tetejébe tele öllel vitte, öntötte, dobálta a cipőket,
                  papirokat, ládákat, amelyeket útjában talált.</p>
					<p>- Dohos egy fészek. Miért nem szellőztetik?</p>
					<p>- Mert nincs ablaka, méltóságos uram.</p>
				</div>
				<div type="chapter">
					<head>IV.</head>
					<p>Bethléri örült, mikor újra a saját szobájában lelte magát; itt legalább öreg
                  komornyikja a régi szokások szerint igyekezett rendet tartani. Mire odaért, már
                  minden könyve, hírlapja éppen úgy volt odakészítve, ahogy ő szerette s a lámpa is
                  ott hivogatta csöndes munkálkodásra, elmélkedésre az öblös tintatartó mellett.</p>
					<p>- Hja! Ha dolgozni tudnék, - sóhajt, míg a nagy karosszékbe veti magát, és
                  szégyenkezve számolgatja azt az időt, amikor utoljára látták a nevét egy könyv
                  címlapján. - Négy esztendeje... Ki hinné, hogy azóta már négy esztendő mult el?...
                  - De az az „azóta” nem fényes irodalmi sikerét juttatja eszébe, hanem azt a nagy
                  íróasztalt, éppen itt, Tátrafüreden, csakhogy egy másik házban, és mellette, az
                  összegyűjtött és aprólékos gonddal rendezett jegyzethalmazokra hajolva, újra látni
                  vél egy asszonyt. A szerény munkatársát, a boldog élettársát... Azután
                  megszégyenülve, önváddal telten gondol a kínos végső jelenetre.</p>
					<p>Ejh! minek azokat az emlékeket bolygatni?...</p>
					<p>Bethléri idegesen nyúl postája után és a sok fölösleges papiros között csakugyan
                  talál is egy levelet, amely rögtön leköti figyelmét. Keszegi Márton írta, a
                  hatalmas Lobogó még hatalmasabb szerkesztője.</p>
					<p>„Tegnap egy kis „családi” értekezletünk volt, - írta a nagy ember, - és az összes
                  belmunkatársak megegyeztek abban, hogy a kivándorlás történetét csakis te tudnád
                  megírni, és ezért neked kell azt megírnod...” Még egyéb is volt abban a levélben:
                  kérések, ígéretek, érvelések, de Bethlérit csakis ennyi érdekelte.</p>
					<p>- Megírom! - mormolja, mialatt jóleső izgalommal lépked föl s alá szobájában. -
                  Megírom. - S eszmeláncolatok, konkluziók máris rendezkednek, rajzanak fölhevült
                  agyában. Szinte csodálkozik, hogy a kért vezércikkek nem pihennek máris
                  megirottan asztalfiókjában; hiszen „már akkor” foglalkozott e kérdéssel és
                  gyűjtötte hozzá a jegyzeteket.</p>
					<p>- Igaz, hogy „azóta” nem igen jutottam íráshoz, - hazudja magának. De mind hiába.
                  Nagyon is jól tudja, hogy nem ideje hiányzott, de munkakedve. Mert négy év óta nem
                  volt aki serkentse. Mert nem volt, aki azt, ezerféle kedves formába rejtve,
                  csókolja az ajkára, sugdossa a fülébe, nevesse a szeme közé... úgy, mint valaki
                  tette... hajdan.</p>
					<p>Bethléri íróasztalához menekül és repülő tollal papirra vetett jegyzésekkel
                  igyekszik emlékeitől szabadulni.</p>
					<p>Nemsokára tényleg egészen belemerül munkájába. Föl sem tünik neki, hogy mily
                  szokatlan csönd van körülötte. Csak amikor végre egy kocsi áll meg a ház előtt,
                  néz föl ijedezve... Egy-két pillanatig kedvetlenül hallgatódzik, de mivel nem hall
                  semmi gyanusat, megkönnyebbülten hajlik ismét írására. Már újra feledni kezdte
                  mindazt, ami nincs szoros kapcsolatban munkájával, midőn nagy robajjal pattan föl
                  az ajtó, s nehéz bársonyruhában, bólogó tollakkal kalapján, özvegy Valéry Istvánné
                  áll előtte.</p>
					<p>Bethléri szótlan ámulattal csapja össze kezeit. Majd félig bosszankodva, félig
                  nevetve kérdi:</p>
					<p>- Talán lakodalomban volt, hogy ilyen parádéba tette magát?</p>
					<p>Anyósa felelet helyett csak félvállát emeli gyorsan füléhez, azután messze
                  hallható fejhangon támad vejére:</p>
					<p>- Egész délután vártuk magát. Miért nem jött?</p>
					<p>- Lomnicra? Még reggel megmondtam, hogy nem megyek.</p>
					<p>- És ez ok?</p>
					<p>- Nekem igen.</p>
					<p>- De hiszen sürgönyöztünk magáért.</p>
					<p>- Egy okkal több, hogy itthon maradjak.</p>
					<p>- Milyen kiállhatatlan megint!...</p>
					<p>Bethléri felelet helyett újra munkájára hajlott, de anyósa rögtön a háta mögé
                  került.</p>
					<p>- Mit ír? - kérdezte gáncsolódva, panaszosan.</p>
					<p>- Semmit.</p>
					<p>- Bár igazat mondana! Zsidónak való ez az örökös irka-firka, nem egy
                  kamarásnak.</p>
					<p>- Teljesen osztom nézetét.</p>
					<p>Valéry Istvánné úgy érezte, hogy most valami nagyon nagyot kell, hogy odakiáltson,
                  de fölindulásában csak egy szó fért ki a torkán, az, hogy:</p>
					<p>- Jujj!...</p>
					<p>- Jujj? Szabad tudnom, hogy miért „jujj”? - érdeklődött Bethléry szelid
                  mosolygással.</p>
					<p>Erre Valéryné még vörösebb lett és még izgatottabb. Eszébe volt mindaz, amit négy
                  év óta vágyik vejének a szemébe kiáltani, mindaz, amivel sérthet, amivel bánthat,
                  és mégis, talán éppen mert annyira tülekednek torkában az elsőbbségért, ismét csak
                  egy szó bír utat törni magának, egy még élesebb, még gyilkosabb: „Jujj!...”</p>
					<p>Bethléri most már fába vésett nyugalommal hajlik írására. A toll serceg, nyikorog
                  a keze alatt. Pedig csak értelmetlen ákum-bákumok maradnak nyomában.</p>
					<p>Szerencsére, Valéryné sokkal haragosabb, semhogy ezt megfigyelje.</p>
					<p>Dühtől reszkető kezekkel kapja uszályát jobbra is, balra is előre, hogy a fehér
                  harisnyákba bújt bokák szögletesen, idegesítő csúnyaságban világítanak ki a
                  hozzájuk tapadó fekete fodrok közül; aztán suhogós gőggel siet ki a szobából. Ám
                  az ajtóban megáll, s félvállról dobja vissza a diadalmas csatakiáltást:</p>
					<p>- Adrienne is itthon lesz rögtön, a - többiekkel, - s az ajtó máris robajjal
                  csapódik be utána.</p>
					<p>Bethléri azon volt, hogy utána iramodjék, de idejekorán észretért. Minek adná meg
                  neki azt az elégtételt? Elég ideje lesz megtudni, kik azok a „többiek”, ha már
                  megérkeztek.</p>
					<p>Tíz perccel később kocsik zörgése, csengetyűk bongása verte föl Újtátrafüred
                  éjjeli csöndjét, s a Viola-villa előszobája legott hangos lett ide-oda repülő
                  parancsszótól, kacagástól, ajtócsapkodástól.</p>
					<p>- Erre, erre! - hallatszott az Adrienne kellemesen izgatott hangja, és egy csapat
                  fiatalembertől, asszonytól kísérve, lármás kíméletlenséggel rontott be férje
                  szobájába.</p>
					<p>- Mit szólsz ehhez? - kiáltá, míg nevetve, dicsekedve fényes kíséretére
                  mutatott.</p>
					<p>Bethléri, aki magát egy kicsit háziúrnak, főként azonban csapdába esett vadnak
                  érezte, erőltetett szívélyességgel fogadta vendégeit. Mélyen elrejtve forrt benne
                  a harag. Ezt különben Adrienne már az első szónál kiérezte hangjából. De nem
                  törődött vele. Ő neki ma egyébre volt gondja; mert ma nagy dolgok történtek odaát,
                  a Palace Hotel híres szép halljában. Ott ugyanis, jótékony célra, „bazárt”
                  rendezett néhány előkelő, ösmert nevü asszony, s bár Bethlériné, későn érkezvén a
                  Tátrába, mint elárusítónő már nem szerepelhetett, mégis nyugodt lélekkel
                  elmondhatja, hogy élete nagy vágya végre teljesült, mert ő társadalmilag teljes
                  sikert aratott. Még őfensége, a Wolfenzottel-i nagyhercegnő is elhalmozta végtelen
                  kegyével.</p>
					<p>S ahogy visszagondol a mai szép délutánra, gőgös örömmel határozza el, hogy még
                  Mikey Judith grófnőt se fogadhatták volna szívélyesebben. És ezt tudni, nagyon jól
                  esik.</p>
					<p>De Adrienne még egyebet is tud, azt, hogy a mai nap sikerét nem csupán egy jól
                  alkalmazott ezerkoronás bankó hozta meg, hanem, - és elsősorban! - a Váray Elemér
                  gróf méltatása. Igen, a szép, a kedves, a híres Mérmér grófé, aki egy
                  pillantásával többet bír egy asszony hírnevén rontani, mint öt esti ujság, de
                  akinek megadatott az a donjuani ritka tulajdon, hogy amely asszonyt kompromittál,
                  azt egyúttal divatba is hozza. Talán ez a titka páratlan sikereinek.</p>
					<p>Ma is, alighogy gyönyörü autóját fehérkeztyűs kézzel a hotel elé kormányozta,
                  rögtön nagy mozgalom támadt a szépek soraiban. Sőt még a hatvan éven fölüli
                  hölgyek is siettek igazítani a kalapon, s helyrebodorítani a gallérok lankadt
                  csipkéit. Nem kacérkodásból tették ezt, talán nem is öntudatosan, de éppen olyan
                  ösztönszerüen, mint ahogy a Nemzeti Múzeum rokkantjai kihúzzák magukat, ha
                  generálist látnak közeledni.</p>
					<p>Váray Elemér grófot különben senki sem vádolhatta azzal, hogy holmi szellemi erők
                  kifejtésével hajtja igába a szíveket. Nem. Váray Elemér gróf egyáltalán nem
                  törődött szellemiekkel. Enélkül is elég foglalkozást biztosított neki jó sorsának
                  két nagy adománya: szép (bár kissé vizenyősen kékes) szemeinek álmatag nézése és
                  utánozhatatlanul bájos mosolygása. Ha, például, belépett egy bálterembe, arcán
                  mindenkor csupa gond és komolyság honolt, mintha élete örök bánatára, mindeddig
                  hiába kereste volna azt az egyetlenegyet, akit álmában imádott... de, ahogy a
                  keresésben kifáradt, s már nézni se vágyó tekintete únott közönnyel végigsiklott a
                  fehér vállakon, pihegő kebleken, egyszerre csak lám, fölismerte
                  őt! és ekkor legott az egész ember átváltozott. Szemét tágra nyitotta a
                  viszontlátás öröme, lelkesedése; piros ajkán pedig hálásan, üdvöt ígérőn kezdett
                  játszadozni az a szívet dobogtató híres szép mosoly.</p>
					<p>Hány asszony gondolt erre heteken, hónapokon át, s minő áldozatokra érezte magát
                  késznek, csakhogy az a mosoly őt illesse és ne mást.</p>
					<p>Váray nagyon jól tudta ezt, de mindig igyekezett az öntudatlanság látszatát
                  megőrizni, ezért senki sem volt (kivált olyan nőkkel szemben, akiknek kegyeire
                 nem vágyott) olyan hódolatteljes, olyan szelíd, egyszerü és
                  minden jó szóért hálás, mint ő. Volt valami a behízelgő hangjában, csaknem
                  alázatos kézcsókjában, ami olyasmit fejezett ki, mintha azt mondaná:
                  „Bocsássatok meg nekem, oh ti, nem szép asszonyok, de, lássátok! igazán éppen
                  olyan kevéssé tehetek arról, hogy ilyen ellenállhatatlan vagyok, mint ahogy nem
                  tehet: pézsmakecske az illatáról...”</p>
					<p>És megbocsátottak neki. Mi több, annyira természetesnek találták, hogy ő olyan,
                  amilyen, hogy még azok az asszonyok is, akiket ő hozott hírbe, egészen más
                  beszámítás alá estek, és rendesen az járta meg, aki pálcát próbált törni felettük.
                  „Milyen nevetséges prüdéria!” méltatlankodtak a legszigorúbb öreg dámák is. Csak
                  akkor ítélkeztek a szokott szigorral, ha olyan asszonyról volt szó, aki nem
                  tartozott a szorosan vett társasághoz. Bethléri Adrienne nagyon jól tudta ennek a
                  véleményárnyalatnak a létezését, de bízott csillagában, és abban a körülményben,
                  hogy kamarásnak lévén a felesége, Báltelky szerint, máris a „küszöb”
                  arisztokráciához tartozott.</p>
					<p>Onnan már csak egy ügyes lépést kell megtenni, hogy az ember „teljesen bent
                  legyen”. Ám ezt a lépést sokkal könnyebb lesz a Mérmér gróf útmutatására megtenni,
                  mint Bethléri karján.</p>
					<p>- Négy év óta még egyszer sem jutott eszébe, hogy tulajdonképpen kötelessége volna
                  az én poziciómat megkreálni! - panaszolta anyjának Adrienne ma is. De, az ellen
                  már csak magában lázadozott, hogy Bethléri minden effajta fölszólalást egy keserü:
                  - „Magamnak vettelek el”-lel szokott visszautasítani.</p>
					<p>Férjére tehát nem számíthatott, így, első időben Báltelkyre gondolt, akinek négy
                  nővére uralkodik a budapesti „nagy világ” fölött. Ámde hamarosan kiérezte, hogy a
                  vénülő Győző grófnak már semmiféle társadalmi befolyása sincsen. Sőt ellenkezőleg.
                  Mert a hajdan fényes gavallér rohamos vedlésnek indult, s ma már ösztönszerüleg
                  csak ott érezi magát igazán jól, ahová a kopott tollazatu kakadut szokás
                  relegálni: a portásék kis leányánál. S hogyha mégis be-betéved egy szalonba,
                  szomoru azt látni, hogy mennyire nincsen már ott semmi keresnivalója. Ilyenkor
                  csupa unalomból, idegességből bőbeszédü lesz és kellemetlenül jó
                  emlékezőtehetségü.</p>
					<p>Bethléri Adrienne ezek után igyekezett mentől ritkábban találkozni hajdani
                  barátjával. Mégis, így hozta a sors, hogy Báltelky mutatta be neki Váray
                  Elemért.</p>
					<p>- S ezért tulajdonképpen hálásnak kellene lennem, - vallotta be magának a szép
                  asszony. Mert csalhatatlan ösztönnel rögtön megérezte, hogy ez a korán kopaszodó,
                  kissé bárgyu, de nagy „prestige”-ü ember az, akire neki szüksége van.</p>
					<p>Nem is nyugodott, amíg teljesen és tökéletesen magához nem láncolta.</p>
					<p>És különös! ez a nagy hódítás jóformán még áldozatába sem került.</p>
					<p>Ezen azután ő maga csodálkozott legjobban, bár egy csöppet sem bánta, hogy az
                  ellenállhatatlan férfiu beéri a látszattal. Igy történt, hogy míg a világ jóleső
                  szörnyüködéssel sok mindent tudott róluk „egészen biztosan”; Adrienne kezdett a
                  saját erényének sziklaszilárdságával kérkedni. Sőt, már annak a sziklának a
                  törmelékeivel sietett minden olyan asszonyt dobálni, támadni, sebezni, akinek akár
                  jelenében, akár multjában a hibának legkisebb paránya lappangott.</p>
					<p>Maga részéről ezt annál nyugodtabb lelkiismerettel tehette, mivel az ő hajdan oly
                  sokat igérőn forró vére hihetetlen gyorsan meghiggadt.</p>
					<p>Ma már éppen olyan kevéssé érdekelte az élet érzéki oldala, mint a jövő élet nagy
                  problémája. (Férjének ezt leplezetlenül és számtalanszor adta már tudtára.) De
                  azért, a látszatért, szorgalmasan udvaroltatott magának és szorgalmasan járt a
                  templomba is.</p>
					<p>- Miért teszed? - kérdezte néha anyja, mikor, pénteki napon, spenóttal kellett,
                  hogy beérje.</p>
					<p>- Mert semmi sem „placieroz” egy asszonyt jobban, mint egy jól választott udvarló,
                  és a vallás külsőségeinek betartása.</p>
					<p>- Ebben igazad van, - hagyta reá Valéryné megadással; de mivel titkos düh lepte el
                  valahányszor arra gondolt, hogy leányát a házasság nem helyezte „ab ovó” a spenót
                  kényszere - fölé, arról kezdett beszélgetni, hogy
                  tulajdonképpen a Sors nagyon mostohán bánt el velük, amidőn
                  csak Bethléri Andort vezette útjokba.</p>
					<p>Miért is nem akkor, rögtön Váray Elemért? De hátha most sem késő?... Történtek
                  ennél még nagyobb csodák is... És a Valéryné önzetlen anyai szíve nagyokat dobbant
                  e gondolatokra.</p>
				</div>
				<div type="chapter">
					<head>V.</head>
					<p>Már nagyon vígan folyt a mulatozás a „Viola-villa” szűkös ebédlőjében. Egy-két
                  túlbuzgó pár szinte-szinte ráköltözött a cimbalomra, olyan lelkesedéssel
                  izgett-mozgott a „Vékony deszkakerítés” hangjaira. Még Borstenhorst Alvine grófnő
                  is, a Wolfenzottel-i nagyhercegnő udvarhölgye, kezdte elhinni, hogy az a
                  kalimpálós, kapkodós ide-odatipegés, amellyel éppen annyi dolgot adott erre-arra
                  bólogatott fejének, mint lábainak, már magyar fogalom szerint is valóságos
                  csárdás-számba megyen.</p>
					<p>Csak a háziúr nem akart földerülni. Szívesen látta vendégeit, már amennyiben
                  öntötte beléjük a pezsgőt és kinálgatta a hölgyeket Gerbeaud-cukorkával, - mindig
                  volt néhány kiló az Adrienne közelében, - csakhogy összeszorított száján,
                  kényszermosolyán meglátszott, hogy nincs jó kedve.</p>
					<p>Két forduló között oda is ment hozzá a felesége, és olyan arccal, mintha azt
                  mondaná: „csak téged imádlak...” halkkal súgta a fülébe:</p>
					<p>- Ne legyen már olyan medve, - azután, mielőtt még Andor felelhetett volna: -
                  Persze, jobban mulatott ma délután Mikey Judithnál... vagy nem?... - s ezzel egy
                  csókot lehelve mind az öt ujjára, nevetve, kedveskedve fujta azt férje
                  szemébe.</p>
					<p>De a következő percben már ott állt a szoba másik végén és a „Víg özvegy”
                  keringőjének dallamára kezdte a „fejest” járni Váray Elemérrel.</p>
					<p>Mindenki kitért az útjokból. Lassankint abba is hagyták a táncot, hogy jobban
                  nézhessék. Adrienne pedig, ennyi bámuló tekintettől megrészegülve, utólérhetetlen
                  bájjal, szilajan, eszeveszetten adta át magát diadalmámorának.</p>
					<p>Hófehér tarkóját beléfektette táncosa két tenyerébe s forgott, forgott vele félig
                  lehunyt szemekkel, pihegő ajakkal.</p>
					<p>- Milyen asszony! Csupa esztétika!... Csupa szenvedély!... sugdosták az urak, éhes
                  pillantásukkal követve minden mozdulatát.</p>
					<p>Bethléri is ott állt egy ablakmélyedésben, és nézte a felesége Salome-táncát,
                  haraggal, nehezteléssel, tiltakozásra készen. De ekkor egyszerre egy kéretlen
                  igazság ékelődött öntudatába, az, hogy ez az asszony minden szavával, minden
                  tekintetével, minden mozdulatával folyton-folyvást csak hazudik...</p>
					<p>Rémes beösmerés. Szégyen. Undor. Meghasonlás, de mindenekfölött könyörtelen
                  világosság támadt a nyomában.</p>
					<p>Bethléri Andor szédülő fejjel osont ki a szobából. Érezte, hogy ha tovább is itt
                  marad, nem tud úrrá lenni fölindulásán. Pedig mit akarhat? Csak nem kiálthatja oda
                  ennek a becsipett társaságnak, hogy: „Nézzétek, nézzétek. Ez az a hazugság, amivel
                  az életemet megrontotta.” Aztán jött a még keserűbb önvallomás:</p>
					<p>- De méltók vagyunk egymáshoz, mondhatom; mert, kérdem: mivel volna különb
                  Adrienne, ha tényleg olyan lenne, mint amilyennek most mutatja magát? És én, akit
                  ezzel a hazugsággal, vagy ezzel az igazsággal lehetett megrészegíteni?... Gyönyörü
                  ok a megbolondulásra, mondhatom, de még gyönyörűbb az ok, amiért kijózanodtam.
                  Remek. Mert ez az. Vége... De mióta?... Csak ma?... Nem. Évek óta...</p>
					<p>Emlékeiben kezdett keresgélni. Mikor volt? Hogy történt? Igaz-e, hogy csupán
                  csalódott érzékisége okozta az elidegenedést?</p>
					<p>- Hát mégsem, - jött reá a válasz a szíve mélyéről.</p>
					<p>És újra látni vélte azt a szobát, amelyben selymes csipkés párnák között pihen a
                  fiatal anya: és hallja a haragos, sértődött hangját, amellyel rendelkezik:</p>
					<p>- Vigyék innen. Látni sem akarom, hiszen csak - leány!...</p>
					<p>Emlékszik, milyen fölháborodással kapta ki a kezéből a sivítós apró jószágot, s
                  hogy suttogta a fülébe: „Ne hallgass reá, egyetlen gyönyörűségem, tréfából beszél
                  így... majd ha fölgyógyul, ő is olyan nagyon fog szeretni, mint ahogy én
                  szeretlek.</p>
					<p>De azóta hányszor, amikor Sziszi éles sírása, dacos védekezése ütötte meg fülét,
                  hányszor gondolt vissza e jelenetre... Hányszor kérlelte Adriennet, hányszor
                  vezette hozzá a duzzogó, vagy rémült kis leányt, s érette, vele könyörgött
                  bocsánatért, szeretetért. Mindhiába... Adrienne sohasem érzett iránta
                  ellenszenvnél egyebet.</p>
					<p>És Bethléri lassan-lassan belátja, hogy amit az előbb a lényegesnek hitt, csak egy
                  körülmény a sok közül, de, hogy ami életét megmérgezte, ami ellen nincs orvosság
                  se a tűrésben, se a lázongásban, amit sem paranccsal, sem engedékenységgel el nem
                  érhet, az abban a tényben rejlik, hogy Adrienne szívét nem tudja és nem fogja
                  tudni soha gyermekük számára megnyerni.</p>
					<p>- Talán nem is tehet róla... - folytatja keserves töprengéseit. - Ilyennek
                  született... s ezzel vége... De én?</p>
					<p>És gondolatai ismét odaviszik abba a napsugaras házba, ahol az lakik, aki legjobb
                  barátja volt, de aki ma már még csak nem is ellensége többé, annyira közömbösek
                  lettek egymáshoz.</p>
					<p>De miért gondol erre? Miért vágynék a jó barát szavára, mikor azt, amit most érez,
                  úgy sem mondhatná el senkinek? Mert mi állhat még előtte?... Csakis unalomban,
                  ridegségben lemorzsolt napok beláthatatlan sokasága...</p>
					<p>És Adrienne?</p>
					<p>Bethléri ijedve ösmeri be, hogy már azt se bánná, ha ezután teljesen idegenül
                  élnének egymás mellett. És ez az elfásult közöny egyszerre mértékét adja
                  elhidegülésének.</p>
					<p>Pedig szép volt Adrienne. Még ma is a legszebb minden asszony között, de Bethléri
                  most már alig vette ezt észre. Kivált ma, amikor annak a másik asszonynak a képe
                  kísértett emlékében. Egy kevésbbé szép asszonyé, de akinek ezüst hajszálak
                  simulnak homlokához. Időelőtti, sok titkos szenvedést eláruló, hullámos ősz
                  hajszálak.</p>
					<p>Mily más lenne az élete, ha csak egyszer megérinthetné őket, ha csak egyszer ott
                  érezné a bocsánatkérő-csókjai alatt...</p>
					<p>Ejh, őrültség.</p>
					<p>A hajdani önsajnálatnak nyoma sincs már benne. Könyörtelenül szaggatja érzéseit,
                  gondolatait darabokra, s mentül jobban vizsgálja, mentül mélyebben tekint a saját
                  lelkébe, annál nagyobb lesz meghasonlása, megbánása és kijózanodása. De egyúttal
                  annál nyugodtabb elszántsággal tekint a jövőbe, ahol ezután csak egy kötelessége
                  van: gyermeke fölött őrködni, nevelni és szeretni - az édes anyja helyett is.</p>
				</div>
				<div type="chapter">
					<head>VI.</head>
					<p>- Ilona? Te itt?! - Mikey grófnő meglepetve siet a belépő elé. - Azt hittem, már
                  elutaztál.</p>
					<p>- Megérdemlem, hogy így büntess, - s a szép asszony szégyenkezve viszonozza
                  barátnéja ölelését. - De...</p>
					<p>- Eltaláljam?... Nem értél rá hozzám jönni, mert... menyasszony lettél. Igaz?</p>
					<p>Ilona némán bólint rá igent, azután, bár nevetni próbál, szaván mégis átrezdül
                  meghatottsága:</p>
					<p>- Gratulálj, Judithom, mert... nagyon... nagyon boldog vagyok...</p>
					<p>- Mily jó ezt hallani!</p>
					<p>Judith egy percig teljesen megfeledkezik a saját gondjairól.</p>
					<p>- Csakhogy végre rászántad magad, - mondja örvendezve.</p>
					<p>- Péter csak tegnap nyilatkozott, - védekezik a fiatal özvegy elpirulva.</p>
					<p>- Oh... óh, maga kis képmutató. Mintha bizony hetek óta nem tudná, hogy szegény
                  fiu milyen keservesen lesi azt a pillanatot, amikor nyilatkozhat...</p>
					<p>- Azt hiszed?</p>
					<p>- Tudom.</p>
					<p>- Na lásd, én pedig hetek óta gyötröm magam azzal, hogy hátha nem is tetszem
                  neki...</p>
					<p>- Ennyi nehézség után, persze ezer szerencse, hogy egymásra leltetek...</p>
					<p>- Ne csúfolódj, édes... De tényleg mérhetetlen szerencse az, ha két ember egymásra
                  lel.</p>
					<p>Judithnak sürgős dolga akadt. Egy pillangót kellett az ablakról a szabadba
                  engedni.</p>
					<p>Ilona ajkába harapott. De mikor oly nehéz is itt ebben a házban boldogságról,
                  jövőről beszélni, s még sok más mindenről is. Igazában ez volt az oka, amiért oly
                  régen nem volt Judithnál. Pedig mennyi őszinte szeretettel ragaszkodik ehhez a
                  sápadt asszonyhoz. De ez az... csak minden tizedik szót lehet előtte kimondani, s
                  még akkor sem biztos az ember, hogy nem érintett-e titkos sebeket a lelkében.</p>
					<p>Judith szakítja meg a csöndet:</p>
					<p>- Bethléri Andor tegnap itt volt nálam, - mondja, a tova repülő pillangó után
                  nézve.</p>
					<p>- Nem?!...</p>
					<p>- De igen.</p>
					<p>- Hogy merészelt...</p>
					<p>- ...Nem tehetett róla, - és rövid mondatokban adja tudtára a Sziszi megtalálását.
                  Azután, el-elakadó szóval, a viszontlátást mondja el.</p>
					<p>- És most mit fogsz cselekedni? - kérdi Ilona aggódva. - Elutazol?</p>
					<p>- Nem. Idehívok valakit.</p>
					<p>Szőnyiné tágranyílt szemekkel bámult reá.</p>
					<p>- Jól értettem?... azt mondtad, hogy...</p>
					<p>- Igen. Marán Istvánt várom.</p>
					<p>- Irtál neki?</p>
					<p>- Még nem... de... de fogok. Vagy inkább sürgönyzök neki... ez gyorsabb...</p>
					<p>Ilona minden mozdulatát aggódva figyeli meg.</p>
					<p>Ez Judith lenne, akinek erős akaratát, önfegyelmét már gyermekkorában példaképül
                  vette. Judith volna ez a remegő kezü asszony, akinek csak a két szeme ragyog ki
                  lázas idegesen krétafehér arcából?... Még a hangja is más, mint szokott lenni. S
                  még ő beszél arról, hogy „idehívok valakit...” De hiszen nagybeteg néz úgy ki,
                  mint ő, vagy pedig valaki, aki nagyon, nagyon szerencsétlen.</p>
					<p>Ilona föláll és odamegy hozzá:</p>
					<p>- Édes, - súgja, amíg elébe térdel. - Hát még mindig olyan nagyon szereted And...
                  azt a másikat?</p>
					<p>- Gyűlölöm magamat.</p>
					<p>- Ebben benne van a feleleted... te drága, szegény, szegény Judithom... - és
                  Ilona, fejét azokra a szép, hófehér kezekre hajtva, csöndesen, megértőn együtt sír
                  a magános asszonnyal.</p>
					<p>- Tudod, hogy Bethlérit Adrienne nagyon szerencsétlenné teszi?... - kérdi azután,
                  Judith szemébe nézve.</p>
					<p>- Nem igaz! - kiált Judith szinte támadólag.</p>
					<p>- Győződj meg róla magad. Nézd meg jól, és arcának minden vonásából ki fogod
                  olvasni...</p>
					<p>- Nem nézem. Nem akarom látni. Nem akarom tudni. Mi közöm hozzá?... - jajdult föl
                  a kétségbeesés védekezésével. Hisz tegnap már megsejtette az Andor lelkiállapotát,
                  s most fokozta vergődését az a tudat, hogy akit annyi éven át gondozott,
                  vígasztalt, lelkesített, ahhoz többé soha egy jó szava sem lehet. Hogy soha, soha
                  egy kézszorítással nem jöhet segítségére, hogy abból a szeretetből, amelyet immár
                  hiába próbálna a szívéből kiirtani, egy tekintetet sem szabad neki juttatni,
                  meleget árasztva vele a szívében...</p>
					<p>Nem. Soha, soha többé.</p>
					<p>- Mégis, - suttogja inkább saját magának, - egyet jól esik tudni, hogy ő mégsem
                  lehet olyan szerencsétlen, mint... hogy ő mégse lehet egészen szerencsétlen, mert
                  ott van Sziszi.</p>
					<p>Ilona minderre egy szóval sem felelt, de most föláll és szembe nézve a
                  grófnővel:</p>
					<p>- Judith. Hallgass reám; lásd én mindebből egy tanácsot vonok le. Judith, édes,
                  fogadd meg a tanácsom: ne hívd ide Maránt.</p>
					<p>- De...</p>
					<p>- Nem, édesem, Mikey Judithnak nem szabad gyáván viselkedni. Pedig, ha ide
                  hívnád... És hidd el, csak a gyötrődéseidet tennéd még kínosabbá, ha bevennéd őt
                  az életedbe? És éppen most.</p>
					<p>- De... ha megmondanék neki mindent?</p>
					<p>- Mit használnál vele? Oh, nagyon jól tudom, hogy Marán megértene téged és csak
                  még jobb, még gyöngédebb lenne hozzád...</p>
					<p>- Erre vágyom! - vágott szavaiba Judith szenvedélyesen. - Hogy ne legyek mindig,
                  mindig így egyedül, ilyen elhagyatva...</p>
					<p>- De éppen ez az, amiért nem hívhatod... Judith?! Hát nem érted? nem gondolsz arra
                  soha, hogy - Marán szeret!...</p>
					<p>Mikey grófnő néma irtózattal temette arcát kezébe.</p>
					<p>- Na, látod!... - sóhajtott Ilona.</p>
					<p>Judith megadással vont vállat.</p>
					<p>- Jól van, nem írok neki... most nem. Talán néhány nap mulva.</p>
					<p>- Ez az, - kapott a szón Szőnyiné, - „talán néhány nap mulva...” - És a nyert
                  csata kellemes érzését viszi magával, amikor elbúcsúzik.</p>
					<p>Judith elgondolkodva néz utána:</p>
					<p>- Ha ma nem... valószinüleg sohasem, - mormolja elszoruló szívvel. - Pedig fáj az
                  a gondolat, hogy egyetlen jóbarátomat elveszítsem... mégis, ha egy intő szó elég
                  arra, hogy elhatározásomban megingasson... volna-e jogom őt magamhoz láncolni?...
                  Másrészt ez a rémes magány... Ejh, igaza van Ilonának, várok. Hátha idő multával
                  másként fogom látni a dolgokat.</p>
				</div>
				<div type="chapter">
					<head>VII.</head>
					<p>És ismét napok teltek idegölő egyformaságban. Judith nem mert a házból kimozdulni.
                  Félt a találkozásoktól. Mi lenne, ha valamely ösvényen Sziszi futna a karjaiba.
                  Nem, nem, ennek sem szabad többé megtörténni. És lehetne kellemetlen találkozása
                  is Adriennel, vagy éppen - vele... De egy délután, ablakából kinézve,
                  megpillantotta Bethlérinét anyjával és egy nagy társasággal Csorba felé kocsizni,
                  Sziszit ilyenkor valószinüleg otthon őrzik, a multkori eset óta... Dánosy pedig,
                  csak úgy mellékesen említette, hogy Bethléri tegnap Budapestre utazott.</p>
					<p>Ma tehát veszély nélkül járhat-kelhet az erdőkben. És mikor ott volt újra a
                  rengetegében, úgy élvezte a fák törzsein játszó napsugarat, mint aki sokáig volt
                  börtönben. A teljes csönd után oly jól esett a patak zúgását, fenyősuttogást
                  hallani. Ma nem a hegyekbe vágyott; s ezért az útról balra, irtások, rétek felé
                  vette útját. Több ott a madárszó, mint följebb, a gránit hangtalan birodalmában.
                  Még itt is, a kevésbbé mohos fenyők között, eseményszámba megy, ha egy-egy mókus
                  ugrándozik az ágakon, vagy ha fiókbagolynak panaszos nyiszorgása hallszik. De
                  mégis, mentül közelebb a falvakhoz, annál több a nyüzsgés-mozgás az erdőkben, és
                  Judith ma erre vágyott.</p>
					<p>Nemsokára ott bolyongott az erdő legmélyén. Rejtett utacskák kereszteződtek lába
                  előtt. Ki tudja, hová vezetnek? Ember lakhelyére? Dúvad odujához? De szép
                  mindenik.</p>
					<p>Itt kék harangvirágok bólogattak mellette, ott kövér, bársony hátu „úri-gombák”
                  üldögéltek. S mindenütt, mindenütt puha mohapárnák hivogatták békés pihenésre.</p>
					<p>Judith keztyűit, kalapját maga mellé dobva, egész hosszában végigfeküdt a füben s
                  belebámult a felhőtlen kék égbe.</p>
					<p>Magasan, magasan két sas keringett. Judith elhitette magával, hogy érdeklődik
                  irántuk, pedig igazában egész másra gondolt, s ez a két szabad madár csak
                  néha-néha villant bele a tudatába. És ime, lassan, fájó gondolatai is eltompultak,
                  s mivel napok óta alig pihent egy-két órát, most csendesen, jóltevően elnyomta az
                  álom.</p>
					<p>Mikor újra fölébredt, nyoma sem volt napnak, madárnak és az erdő sötéten
                  hallgatott körülötte. Judith összeborzongott. Hideg volt. Haza vágyott,
                  kivilágított meleg szobáiba. De hogyan? Az ösvényt már nem láthatja, az erdőn
                  tehát nem mehet vissza. De talán ha keresztbe vág rajta, az országútat mégis
                  megtalálja. És nem soká keresgélt. Csak egy réten, s egy dombon átvezető ritkáson
                  kellett áthatolni, s máris ott állt a hegy alján lévő kereszt mellett. Itt
                  mindjárt kevésbbé ijesztette a magány. Lám, minden lépten kocsik lámpása tűnik,
                  csillan, és szekerek zöreje hallatszik.</p>
					<p>„Esetleg valamely jármű üres lesz, és én felülhetek” - gondolta Judith, most már a
                  széles úton igyekezve hazafelé.</p>
					<p>De minden kocsi, amely mellette elhaladt, telve volt utassal.</p>
					<p>„De mégis... ott jön egy... úgy látszik üres.”</p>
					<p>- Hé, barátom! - kiáltá Judith jó messziről. - Álljon meg.</p>
					<p>A kocsis azonban int, hogy nem teheti.</p>
					<p>„Ebben is van valaki”, - jegyzi meg magának Judith bosszankodva. De ekkor, éppen
                  mikor egy magasságba ért vele, a kocsi belsejéből két erélyes kéz kap a gyeplők
                  után, s egy erős rántással megállásra kényszeríti a lovakat.</p>
					<p>- Parancsoljon, - kiált ugyanekkor egy jól ösmert hang és Bethléri Andor, levett
                  kalappal, a kocsira mutatva, máris ott áll mellette a poros országúton.</p>
					<p>Judith meglepetve hökken vissza.</p>
					<p>- Köszönöm... de... nem fogadhatom el... - hebegi zavarral, türelmetlenül.</p>
					<p>- Akkor engedje, hogy felkisérjem.</p>
					<p>- Nem.</p>
					<p>De Bethléri mintha nem is hallaná tiltakozását:</p>
					<p>- Csak hajts előre, - rendeli a kocsisnak, - a „Viola-villához”, - Bocsásson meg,
                  - fordul aztán Judithhoz, - de éppen most hallottam, hogy kóbor cigányok járnak
                  erre. Nem engedhetem, hogy ily késő este magában bolyongjon.</p>
					<p>Judith önkénytelenül elmosolyodik. Egy hang a múltból; amikor még Bethléri minden
                  lépését vigyázta, védelmezte.</p>
					<p>„De most mi jogon szól bele a dolgomba?” - lázadozik legott.</p>
					<p>- Igazán fölösleges a félelme, - mormolja hidegen, kelletlenül, de belátja, hogy
                  most már nem tehet egyebet, minthogy lépteit a Bethlériéhez alkalmazva induljon
                  fel az úton.</p>
					<p>- Budapesten volt? - kérdi, miután jó ideig haladtak szótlanul.</p>
					<p>- Igen. Pár órára. Szerencsémre nem kellett három napig ott maradni, miként
                  hittem.</p>
					<p>- Mily kellemes. - Judith csak gépiesen mondja ezt, de nyelvét az a kérdés égeti,
                  hogy Adrienne, visszatértét, tudja-e? várja-e? S mivel ezt nem kérdezheti,
                  bosszankodva veszi észre, hogy semmi más mondandó nem jut az eszébe.</p>
					<p>Bethléri lopva nézeget át hozzá. Csak határozatlan körvonalakban láthatja. De még
                  így is önkénytelen elégtétellel jegyzi meg magának: Milyen sugár az alakja, mily
                  ruganyos a járása. És az arcéle még mindig olyan, mint egy érem; szabályos, nemes.
                  Igazán gyönyörü... Ej, jobb lesz beszélgetni.</p>
					<p>- A kaszinóban ebédeltem, - kezdi tehát könnyedén. - Persze ilyenkor Budapest
                  Tugurtnál sivatagabb.</p>
					<p>- Gondolom.</p>
					<p>- Azért mégis, - képzelje! - Találkoztam egy ösmerőssel.</p>
					<p>- Valóban?</p>
					<p>- Igen. Marán Istvánnal.</p>
					<p>Csend. Judith némán fordítja el a fejét s néz bele a sötét erdőbe. De Bethléri
                  egész biztosan tudja, hogy a név hallatára összerezzent. Villany-ütést nem érzett
                  volna meg élesebben. És egyszerre oktalan düh, irigység szállja meg ez ember
                  iránt, aki talán ennek a szótalan asszonynak minden gondolatát betölti...</p>
					<p>Hiába tudja, hogy nincs joga a féltékenykedésre, hogy a becsülete is közönyösséget
                  parancsol, mégis ott érezi torkában a haragot, a méltatlanságot s körmeivel
                  véresre kínozza marokra szorított tenyerét, hogy ne jöjjön ki száján a sértő, a
                  nevetséges, az árulkodó szemrehányás.</p>
					<p>Nagy meglepetésére azonban Judith kezd Maránról beszélni.</p>
					<p>- Rég nem láttam, - mondja egész nyugodtan. De ekkor egyszerre egész lénye
                  megváltozik s most már rosszul palástolt izgatottság rezdül a hangjában: - Nem
                  említette, hogy nemsokára ide jön? - kérdi.</p>
					<p>- Ki? Marán?</p>
					<p>- Igen. - És újra hosszu hallgatás áll be közöttük.</p>
					<p>Judith sokáig forgat egy gondolatot agyában. Megmondja? Ne mondja?... Mégis, jobb
                  lesz kimondani... határozza el és a szíve hangosan kezd dobogni: - Igen, kimondja:
                  mert hátha az a kimondott szó végre elhatározássá érlelné benne azt, amitől fél,
                  azt, amire vágyik. - És így történt, hogy szinte kihívólag kiáltá oda a mellette
                  haladó férfiúnak, aki tulajdonképpen neki senkije, hogy:</p>
					<p>- Igen. Marán! Hiszen ő, ő a vőlegényem...</p>
					<p>Bethléri földhöz gyökerezve áll meg. Egy pillanatig értelmetlenül bámul Judith
                  felé, de aztán, minden illemszabályt elsöpör fékevesztett fölháborodása.</p>
					<p>- Nem igaz, - kiáltja tompán, elfúló hangon. - Nem igaz.</p>
					<p>Judith szinte megijed szavainak hatásától, de mivel már kimondta, nem akarja
                  visszavonni többé. Miért is?</p>
					<p>Bethléri azonban egész közel lépett hozzá, s mivel a hold most már nappali fénnyel
                  világított a fehér útra, odahajolt Judithhoz, és a szemébe nézve, kérve,
                  könyörögve ismételte:</p>
					<p>- Ugy-e nem igaz?...</p>
					<p>- Igaz lesz... - súgta Judith, lelke mélyéig megrendülve, de látszólag
                  megmásíthatatlan elhatározással.</p>
					<p>De Bethléri mégis ujjongani szeretne örömében. Tehát még nincs kimondva az a szó.
                  Tehát még Judith nem a másé...</p>
					<p>A másé? Eddig sohasem jutott eszébe ez a lehetőség, s most, hogy reá botlott,
                  elviselhetetlen előtte még az árnyéka is. Mert igaz, hogy rútul viselkedett vele
                  szemben, de végre is, ő férfi. És ő tulajdonképpen csak úgy tett, mint ahogy
                  millió és millió házasember tesz nap-nap után ezen a világon; egyszerüen megcsalta
                  a feleségét. Hogy az ő cselekedete súlyosabb következményeket vont maga után,
                  mint az átlag megcsalások szoktak, az más lapra tartozik. De ha százszor megcsalta
                  is, de ha százszor elhagyta is, Judith asszony, - és az ő asszonya. Mert az övé ma
                  is. Lélekben föltétlenül az. Lehetetlen, hogy másképpen legyen. Egy olyan asszony,
                  mint Mikey Judith, testben, lélekben hű marad... még ha az ellenkezőt hiszi is,
                  mondja is.</p>
					<p>De hátha megtenné?... ébred a kérdés, mély barázdát vágva önzésén, önérzetén.
                  Bethléri fölriad:</p>
					<p>- Miért mondta, hogy „igaz lesz...” ugy-e nem mondta komolyan?...</p>
					<p>- De igen, nagyon is komolyan foglalkozom ezzel a gondolattal... De... nem is
                  tudom, miért beszélünk mi ketten ilyesmiről?</p>
					<p>- Hát miről beszéljünk? - tör ki Bethléri indulatosan. De szelid engeszteléssel jő
                  reá a válasz:</p>
					<p>- Szisziről... Kérem!...</p>
					<p>Bethléri megszégyenülve vonja a Judith kezét ajkához:</p>
					<p>- Édes kis Sziszi, - sóhajt azután. - Ha tudná mennyire aggódom miatta...</p>
					<p>- Beteg?</p>
					<p>- Nem éppen, de mindig az az érzésem, hogy az egészsége csak ajándék, s hogy
                  egyszerre csak össze fog lankadni előttem, mint egy kis törékeny virág.</p>
					<p>- Oh, dehogy! Csak úgy kell vele bánni, mint egy kis törékeny virággal.</p>
					<p>- Úgy kellene, - siklik ki a Bethléri száján, - úgy kellene!...</p>
					<p>Judith siet másról beszélni. Most már úrrá lett elfogultságán, bár élesebb
                  megfigyelő talán a bőbeszédüségét vehetné gyanuba, de Bethléri olyan hálás érte.
                  Oly jól esik ezt a rég hallott édes hangot hallani. Gyönyörködni benne.</p>
					<p>Földkörüli útjáról beszél, elevenen, színesen. Ennél a tárgynál nem érheti
                  veszedelem, s ezért egész lényét beleviszi előadásába, mesél a japáni
                  virágszüretről, s a newyorki utcaforgalomról, ahogy jön, ahogy emlékében egyik
                  kép a másik után előretolakszik... Észre sem veszik, hogy már Ófüredet is
                  elhagyták, s hogy az a lámpás, amely az útra veti fényét, a Viola-villa ablakából
                  világít.</p>
					<p>De a Judith kalapjához egy ág verődik. S hogy Bethléri utána kap, s
                  szolgálatkészen kezdi a belé bogozódó fátyolt kiszabadítani, ez a mozdulat, ez a
                  csekélység elegendő arra, hogy egyszerre belehelyezze őket a jelenbe, fonák
                  helyzetük tudatába, s az ezzel járó kellemetlen elfogódottságba.</p>
					<p>- Óh, köszönöm, - hebegi Judith elhúzódva, s búcsúzóul bizonytalanul, ügyetlenül
                  nyújt kezet.</p>
					<p>- Ha megengedi, hazáig kísérem, - mormolja Bethléri félszeg meghajlással.</p>
					<p>- Nem. Köszönöm. - S ez már hidegen, elutasítón hangzik.</p>
					<p>Andor megérti, hogy nincs joga ellenkezni.</p>
					<p>- Ahogy parancsolja.</p>
					<p>S Judith néma fejbólintással folytatja vándorlását.</p>
					<p>De Bethlérit ellenállhatatlan vágy sarkalja, nyomába iramodni.</p>
					<p>- Csak még egy szót engedjen, - kiáltja a holdvilágos nyári éjszakába.</p>
					<p>Judith mereven áll meg hangjára. Minden mozdulata visszautasító tiltakozás.</p>
					<p>De mivel Bethléri úgy érzi, hogy ha most, valami varázsszóval nem tud összekötő
                  kapcsot teremteni a kettejök lelkivilágában, akkor soha többé nem lesz rá
                  alkalma... a vízbefúló mohóságával kap a Judith fehér keze után.</p>
					<p>- Egy szót... kérek... - mondja alázattal, - megengedi-e, hogy néha, úgy, mint
                  ma... ha véletlenül találkoznánk... hogy akkor ismét... elkísérjem?</p>
					<p>Mivel pedig Judith úgy érezte, hogy minden idegszála külön lüktet a boldogságtól,
                  a kétségbeeséstől, tompán, ridegen csak azt felelte, hogy:</p>
					<p>- Nem engedem.</p>
				</div>
				<div type="chapter">
					<head>VIII.</head>
					<p>- Pista, hol vagy? Még elkésem miatta! Pedig a nagyhercegnő nem szeret
                  várakozni!... Pista? Gyere már. Szaladj rögtön a padlásra. Keresd meg a bőröndöm
                  kulcsát. Hát a plaidem hol van?... Egy-kettő... rohanj!</p>
					<p>- Igenis, - s a gyorslábu kis csiffincs máris hármonkint lépi a nyiszorgós
                  falépcsőket.</p>
					<p>„Mert, amikor ilyen napra ébredünk, mint ez a mai, jobb rögtön szótfogadni”, -
                  gondolja bölcs előrelátással. De azért nem állja meg, hogy fölérkezve, kissé
                  vissza ne kandikáljon. Hiszen olyan pompás hely ez a felsőemeleti tornác a
                  megfigyelésre, hallgatódzásra. Úgyszólván az egész ház mozgását, nyüzsgését
                  szemmel lehet onnan kísérni.</p>
					<p>S ha valaha, úgy ma van odalent érdekfeszítő ide-odajárás, szaladás, hangos szó és
                  zene-bona.</p>
					<p>Ime, most is reccsen a Viola-villa rozoga följárója. Vajjon ki szalad rajta? Ni,
                  ni, Jolán. A gyönyörüséges, de, oh, mily iszonyatosan „rátartós” komorna.</p>
					<p>Onnan a magasból, óriás arányu kócos hajviselete igazában olyanforma, mintha egy
                  fölfordított gólyafészek indult volna útnak, ám Pistának - titkon - így is
                  roppant tetszik. Ezért nagyot dobban a szíve mikor, - alig, hogy Jolán a
                  Bethlériné szobájába érkezett - onnan éles sikítás, kiabálás és lefelé rohanó
                  léptek zaja hallatszik. A kis inas majd átesik a korláton, annyira kihajlik. De
                  azután megkönnyebbülten legyint a semmibe:</p>
					<p>- Csak a Mari kapott, - dünnyögi, és többé nem érdeklődik iránta. Még Sziszit se
                  nagyon bántja, s csak úgy szokásból néz le hozzá egyszer vagy kétszer és azután
                  megadással megy a dolga után.</p>
					<p>A kis leány pedig, aki pesztrájával egyszerre került ki anyja szobájából, most a
                  lépcsőzet két faoszlopa közé ékeli sápadt arcocskáját, s végtelen szomorusággal
                  tekint arrafelé, amerre játszótársa eltünt. Olyan ijesztőn egyedül érzi magát.
                  Azután meg olyan különös ma itt minden. Mióta papa hajnalban odajött kis ágyához
                  és megcsókolta, folyton-folyvást történik valami; már például az is, hogy senki
                  sem gondolt az ő személyével. Se fürdőt nem készítettek, se tiszta ruhát nem
                  adtak néki, de még a kávéjából is kifelejtették a cukrot. És amikor mindezt
                  követelte, Mari is, Jolán is durván kiabáltak reá.</p>
					<p>- Hagyjon nekem békét, mintha nem elég dolgom volna a méltóságos mamájával! -
                  mondta a komorna.</p>
					<p>A pesztra meg a nagymama szobája felé mutatva, azt súgta a fülébe:</p>
					<p>- Ha sokat „szekéroz”, neki mondom meg!</p>
					<p>E fenyegetés után Sziszi igyekezett is olyan csöndesen és illedelmesen viselkedni,
                  akárcsak a bábu ott ni, a játékszekrény polcán; de nehéz föladat volt. Nem is járt
                  sikerrel. Hogy volt? hogy nem volt? de tény, hogy mióta a mama szobájába vitték,
                  mintha minden egyes tárgy életre ébredt volna körülötte. Székek gurultak
                  erre-arra. Kalapok, cipők vándoroltak kanapéról az ágyra és vissza. Szekrények
                  nyikorogtak. Fiókok ontották a drága csipkék, szines szalagok garmadáját.
                  Sziszinek ellenállhatatlan vágya támadt a sok szépség között rendezgetni,
                  turkálni. De legott két kemény kéz, messziről, magasból lecsapott reája, s hangos
                  tiltakozása ellenére, vitte a legtávolabb eső zugba; s minden alkalommal valaki
                  azt is mondotta, hogy: „legyen már csöndesen!”</p>
					<p>Hát nem. Ma... nem. Lehetetlen. Akárhogy próbálja, nem teheti. Ez a sok szapora
                  beszéd, mindenfelé repülő parancs, új meg új tárgyak megjelenése, eltünése, mind,
                  mind arra ösztökélték, hogy ő is lármázzék, ő is munkálkodjék, ő is mozogjon
                  erre-arra. Sőt nem tudja, hogy miért, de folyton táncolni, kacagni, nagyokat
                  kiabálni volna kedve, bár ugyanekkor keresve-keresi az okot, hogy
                  elpityeredjék.</p>
					<p>- Hogy ez a gyerek milyen rossz ma! - ismételgette anyja minduntalan, s hol egy
                  nyitott láda, hol az íróasztala mellől terelte el több-kevesebb gyöngédséggel.
                  Végre is elvesztette türelmét: - Vidd már el az utamból, - adta ki a rendeletet
                  Marinak.</p>
					<p>De mivel Sziszi nagyon szépen kérte, mégis megesett rajta a szive:</p>
					<p>- Jó. Nem bánom. Ha csöndes lesz... de, ha meg se moccan! Érti?!... Oda ülhetnek
                  Marival, ni. Jó? De ha csak egy szót hallok...</p>
					<p>A többit Sziszi szó nélkül is megértette s megilletődve, némán húzódott meg
                  pesztonkája mellett. Lassankint mégis suttogásba fogtak. Mari a gerlice meg a
                  szarka meséjét kezdte. Gyönyörü mese az. Tulajdonképpen nem is mese. Csak arról
                  van szó benne, hogy a szarka hogyan tanitotta a galambot fészket rakni, a szarka
                  mindig azt mondta: „csak így, csak úgy...” a gerle meg mindig azt felelte rá,
                  hogy: „tudom, tudom...” Ők ketten ott a Bethlériné szobájában, egy
                  ablakmélyedésbe húzódva, még érdekesebbnek vélték, ha elosztják a szerepet. Mari
                  volt a szarka, Sziszi a gerlice. Aztán fáradhatatlanul, mindig megújuló örömmel
                  mondogatták egymásnak: „csak így, csak úgy... tudom, tudom...” Eleinte suttogva,
                  félénk pillantásokkal a mama felé, aki egyelőre azzal volt elfoglalva, hogy az
                  ékszereire lehelgetett, huhuholgatott s finom szarvasbőrrel fényesítette az amúgy
                  is csillogó drágaságokat. De aztán... Sziszi még most se érti, sohasem is fogja
                  megérteni, hogy hogyan jött az egész. Tény, hogy elfeledkeztek a tilalomról, s
                  nagyon gyakran és nagyon is hangosan nevették egymás szeme közé, hogy: „csak így,
                  csak úgy”, „tudom, tudom...” ezért nem hallották meg, úgy kellett lennie, hogy
                  ezért nem hallották meg a szigoru parancsot, hogy: „most aztán csönd legyen!...”
                  Nem. Nem hallották meg, és így villámszerüen érte őket a meglepetés, amikor azt
                  látták, hogy Bethlériné fölugrik helyéről és, míg Sziszit félrelöki az útjából,
                  Marinak égető, csattanós ütéseket mér szájára, arcára.</p>
					<p>Ami azután történt, olyan, mint egy álom. Mikor lépett Jolán a szobába? Mikor
                  szaladt el Mari? Hogy jutott Sziszi a folyosóra?... Mind, mind összekúszálódó,
                  fájó gondolat fejében... Mintha arra emlékeznék, hogy valaki azt kiáltja: „Mars
                  ki!”, de ugyanakkor egy nagyon érdekes, aranynyal átszőtt világoskék selyem csoda
                  is lebbent át a szemhatárán, hogy egy nyitott láda belsejében eltünjék... Valóban
                  nagyon, nagyon különös nap ez a mai...</p>
					<p>Sziszit ott kint a sötétes folyosón most már kezdte kínozni a kis gyermek
                  vigasztalan unalma.</p>
					<p>Mit csináljon, hogy elűzze magától?... Ki nem mehet, esik is az eső, bent a házban
                  pedig kihez szegődjék, amikor reggel óta mindenki csak ide-oda taszigálja?</p>
					<p>És ekkor újra eszébe villant az a kék selyem látomány. Ha megkeresné. Ha újra
                  láthatná!... De mama? Biztosan nagyon, nagyon haragudnék, ha Sziszi visszamenne
                  hozzá... mégis, mégis... az a kék gyönyörüség...</p>
					<p>És a kék ruha győzött.</p>
					<p>Sziszi földerülve hurcolt elő egy zsámolyt, s tette az ajtóhoz... mert azok a csúf
                  kilincsek!... de még mielőtt célt érhetett volna, letett szándékáról. Mert ime,
                  ott közeledett „Ágnes néni”, a terjedelmes, jó, öreg szakácsné, akinek mindig
                  akadt egy kis csokoládétörmelék, vagy mazsola a kötényzsebében.</p>
					<p>Ma azonban nagyon rosszkedvünek látszott. Folytonos zsörtölődés között dolgozta
                  föl magát a meredek lépcsőkön; de ekkor megpillantotta Sziszit és egyszerre
                  mosolygóvá változott egész ábrázatja.</p>
					<p>- Aranyom, lelkem, - kérleli. - Nézze, drágám, egy sürgönyt hoztak a nagymamának.
                  Vigye be neki. Én nem érek rá, nem is az én dolgom... de a sok haszontalan... -
                  szava elvész abban a kiadós csókokban, melyeket a távirat átadása közben Sziszi
                  kis kezére cuppantgat. - Ugy-e megteszi, cukrom?</p>
					<p>Sziszi csak némán bólint a fejével, s máris szalad a folyosó tulsó oldalára.</p>
					<p>Örült ennek a küldetésnek. Büszke is volt reá nagyon, mert egészen felnőttnek
                  érezte magát általa. Igy történt, hogy életében először közelített a nagyanyja
                  szobájához félelem nélkül. Odaérve, élesen, öntudatosan hangzott a kiáltása:</p>
					<p>- Nagymama!... Nyissa ki az ajtót!</p>
					<p>Valéryné azonban csak egy bizalmatlan „Na? mi az már megint?”-tel fogadta és
                  minden további szó nélkül kapta ki kezéből az írást. De lám, egyszerre olyan
                  különösen kezdett viselkedni, hogy Sziszi meg is ijedt tőle, mégis mulatva
                  nézte.</p>
					<p>Mert alighogy a táviratot elolvasta, rögtön azt kiáltotta, hogy: „Uram segits!...”
                  és a két öklével verdeste saját homlokát; aztán újra leült, újra olvasott és újra
                  beszélni kezdett. Sziszi bámulva hallgatta, bár egy szót sem értett hangos
                  panaszából.</p>
					<p>- Ikrek! - rikoltozta Valéryné, s olyan dühösen nézett Sziszire, mintha őt tenné
                  felelőssé a káros esetért. - Ikrek!... Na hát ez szörnyüség, s még hozzá... - s
                  Sziszi mellett elrohanva, egyenesen leányához törtetett.</p>
					<p>A kis leány tehát ismét egyedül maradt volna, ha kíváncsisága nem vonzza nagyanyja
                  után. Igy azonban, ügyesen, mint egy félénk és mégis vakmerő egér, surrant anyja
                  szobájába s lopta magát a kék ruhát rejtő láda közelébe.</p>
					<p>Ezalatt Valéryné növekvő izgalommal olvassa föl a sürgöny tartalmát:</p>
					<p>„Két leány. Emma rosszul. Orvost Budapestről várok. Mamáért mely vasuthoz küldjön
                  kocsit:</p>
					<p>Zoltán”</p>
					<p>- Hallod ezt Adrienne?</p>
					<p>- Hallom, hallom.</p>
					<p>- Hagyd már abba azt a kiállhatatlan pakkolást. Beszélni se tudok, ha egyszer
                  egyik sarkában vagy a szobának, máskor meg a másikban.</p>
					<p>- Sajnálom. De tudod, hogy a fenség nem szeret várni.</p>
					<p>- De hátha Emma...</p>
					<p>- Kérlek! ne kezdd rá a sírást...</p>
					<p>- De hátha szegény Emmám. Pedig már hatodszor...</p>
					<p>- Útálatos... Sziszi, mit csinál maga?</p>
					<p>- Én?... én csak nézem. Igazán csak nézem...</p>
					<p>- Hozzá ne merjen nyúlni!... Ki az?</p>
					<p>Pista félénken dugja be a fejét az ajtón:</p>
					<p>- Tessék parancsolni. Itt a kuffer kulcsa.</p>
					<p>- Tedd le. És most szaladj a kocsimért.</p>
					<p>De Valéryné még idejekorán galléron fogja a szolgálatkész gyereket:</p>
					<p>- Előbb eredj vissza a padlásra, - rendeli, - s hozd le az én ládámat.</p>
					<p>- Igenis...</p>
					<p>- Pista, mondtam, hogy a kocsiért szaladj. Mit bámulsz úgy reám. Nem
                  hallod?...</p>
					<p>- De nekem pakkolnom kell! - panaszolja Valéryné, most már igazán sírva
                  fakadva.</p>
					<p>Bethlériné türelmetlen vállvonítással felel, azután ékszereit kezdi egy
                  kézitáskába rakosgatni. Közben rendelkezik:</p>
					<p>- Jolán, menjen a garderóbe-szobába, és a második szekrény, első...</p>
					<p>- De ha mondom, hogy nekem pakkolni kell... - vág közbe Valéryné, mialatt a
                  komornát igyekszik lefoglalni.</p>
					<p>De Bethlériné órájára nézett:</p>
					<p>- Jolán! Maga most semmi mást nem fog tenni, mint nekem segíteni. Érti?... Siessen
                  csak Pista után. De nem... Hívja be Jánost... vagy tudja mit?...</p>
					<p>Ugyanekkor Valéryné is odaállt melléje:</p>
					<p>- Jolán. A barna ruhámat, meg a bársonykalapomat... tudja...</p>
					<p>- De mama, hagyj már Jolánnak békét! - kiáltja Adrienne türelmetlenül. - Ha olyan
                  sürgős a dolgod, hívd be magadnak Marit és punktum.</p>
					<p>- Csak előkapjam!... Mari-i?!!... - s a folyosóra kirohanva, mértföldekre hallható
                  hangon ismétli: - Mari?! Mari-i!!!...</p>
					<p>Utána Adrienne is kisiet, s legott az ő hangja is fölharsan a hátulsó lépcső
                  korlátjánál:</p>
					<p>- János?!... Pista!... Erzsi!... - kiabál rendre.</p>
					<p>S mintha tűzre harangoznának, úgy perdül elő a ház minden zugából egy-egy siető,
                  szuszogó, titkon szitkozódó cseléd. Még Ágnes asszony is előkerül a pincék
                  tájáról, s neki Adrienne is, anyja is az emeletről lebeszélve adják ki a
                  parancsokat. És ismét nyiszorognak a lépcsők, újra csapkodják az ajtókat. Ráadásul
                  most már Valéryné és Adrienne szembeállt egymással, s éles fejhangból, dühös
                  pillantásokkal, ökölre szorított kezek hadonászásával igyekeznek egymással
                  megértetni, követelni, rábizonyítani, hogy kinek az indulása a fontosabb, s kinek
                  a parancsa előbbre való.</p>
					<p>Ezalatt a ládákkal, dobozokkal telt szobában a kis Sziszi nagy lelkitusát harcol;
                  mert valahányszor a legnagyobb ládába pillant, mindig ott látja annak a mesebeli
                  kék ruhának a csücskét selyempapirosok tömege közül kikandikálni...</p>
					<p>Milyen gyönyörü lehet úgy egészben. Ha semmi sem takarja...</p>
					<p>De nem szabad... Mama megmondta, hogy hozzá ne merjen nyulni... És nem. Nem is
                  fogja tenni... Csak egy kicsit... Csak éppen hogy megérinti... abból csak nem
                  lehet baj?...</p>
					<p>Körülnéz. Sehol senki. Az ajtó betéve, azon túl éles, de távoli zajongás. Lám,
                  most... most még messzebb mehettek. Igen. Ez a kellő pillanat... Sziszi
                  lábujjhegyre áll, s úgy próbálja imádata tárgyát elérni. De nagyon nehezen megy...
                  Szerencsére itt is akad zsámoly... És egy-kettőre ott terem vele a láda sarkánál.
                  Most már sokkal könnyebb lesz a dolog. (Siettében nem is veszi észre, hogy a kis
                  szék egyik lába alá egy cipősámfa került. Ki gondolna most ilyen
                  csekélységre?)</p>
					<p>Lehajlik. Szíve hangosan ver az izgatottságtól. Keze már ott van a csillogó
                  aranycsipkék fölött. De ekkor, egyszerre, úgy érzi, hogy kiszalad a föld lábai
                  alól. S hogy ösztönszerüleg kap valami támaszték után, teljes erejéből markolja
                  meg a kék selyemruhát.</p>
					<p>Csakhogy ez se védi meg a hátrazuhanástól; sőt inkább, ezer ráncba gyűrődve,
                  formátlan hosszu sávban folyva utána, temeti a kis leányt suhogó selyme, tépett
                  aranydísze alá. Egy félpillanatnyi teljes csönd. Aztán az ijedtség és fájdalom
                  éles sikoltást csal a kis leány elfehéredett ajkára.</p>
					<p>Az egész háznép rémüldözve tódul a szobába.</p>
					<p>- Jézus Mária! - jajdult föl Valéryné kezeit összecsapva. Adrienne azonban máris
                  ott termett leánya mellett, s míg erélyesen hámozta ki a ruha és papiros
                  tömkelegből, durván lábra állította, aztán fejétől lábig végigtapogatta.</p>
					<p>- Na. Ne bőgjön már. Hol fáj? - kérdezte.</p>
					<p>Sziszi bűntudatában felelni is alig mert, mégis, hogy anyja szigoruan
                  ráparancsolt:</p>
					<p>- Itt, - suttogta s remegő kis kezével odadörzsölt, ahol rendesen ülni
                  szokott.</p>
					<p>- Hát még?</p>
					<p>- Nem tudom. De...</p>
					<p>- Hát csakis ott fáj, mi?</p>
					<p>- Csakis...</p>
					<p>- Nahát, az fájhat még jobban is... - és büntető keze máris vaskapoccsal ragadja
                  meg a kis gyönge vállat. De mielőtt még térdére fektethetné áldozatát, egy
                  postaszolga lép be a küszöbön.</p>
					<p>Adrienne, Sziszit eleresztve, lángvörös arccal ugrik föl helyéről.</p>
					<p>- Mi kell magának? - támad a szolgára.</p>
					<p>- Bocsánat, senkit se találtam, akinek átadhattam volna az üzenetet.</p>
					<p>- Micsoda üzenetet?</p>
					<p>- Telefonüzenetet, Lomnitzról. A fenséges asszony udvarhölgyétől.</p>
					<p>- Hogy?</p>
					<p>- Hogy a fenséges asszony egy óra mulva indulni kiván.</p>
					<p>- Feleljen vissza, hogy pontosan ott leszek.</p>
					<p>Nagy örömében egy percre el is feledi haragját, de amint visszafordul, s újra
                  szeme előtt látja kétezerfrankos párisi ruháját hasznavehetetlen állapotban,
                  egyszerre még indulatosabban förmed leányára:</p>
					<p>- Nehogy azt higyje, hogy a verést elengedem magának! Csak most nem érek rá! De
                  majd ha visszajövök! Majd meglátja, hogy mit kap! Csak várjon! Jolán, siessünk!...
                  Maga pedig, szófogadatlan, rossz gyerek, itt fog engem bevárni, látja? - s ezzel
                  már vonszolta is a minden erejéből tiltakozó kis leányt ahhoz a benyílóhoz, amit
                  valaha seprük befogadására építettek a Viola-villa rendszerető gazdái.</p>
					<p>- Nem, nem, nem! Mama édes, sohasem teszem többet... mama... félek! - sikoltozott
                  a halálra rémült gyermek, de Adrienne szó nélkül dobta be a molyos téli bundák és
                  fürdőköpenyegek közé; aztán megkönnyebbülten zárta rá az ajtót.</p>
					<p>- De Adrienne! ha olyan nagyon fél... talán mégse...</p>
					<p>- Ejh mit! - szakította félbe Valéryné szavát Bethlériné. - Egy fél óra mulva
                  ereszd ki. Érted? - rendelte Pistához fordulva. S azzal ki-ki, lázas sietséggel
                  kezdte az elindulást szorgalmazni.</p>
					<p>Most már Valéryné is kapott segítséget, Ágnes asszony személyében. Mari még mindig
                  nem került elő búvóhelyéről.</p>
					<p>Negyedóra mulva kocsin volt minden utikészség.</p>
					<p>Ekkor jutott Adriennek eszébe, hogy esetleg nem csupán komornájára, de Pistára is
                  lehetne szüksége. Ezért „hamar, hamar! hozd a kalapod, keztyüid, és ülj föl a
                  bakra...” parancsolta.</p>
					<p>Még pár percnyi ide-odafutkosás, rendelkezés, izgalom, aztán a Viola-villa
                  egyszerre, mintegy varázsütésre, elcsöndesedett. Ágnes asszony a szokatlan
                  hajlongástól kimerülve, vonult szobájába egy kis bóbiskolásra. János egy pohár
                  sörre szaladt át a vendéglőbe, a szolgáló pedig fölhasználta a kínálkozó alkalmat,
                  és - egy kis maradék ételre - beintette magához a kertészbojtárt.</p>
					<p>Hogy ezalatt odafönt, az elsőemeleti benyílóban mi történhetett, erre nem gondolt
                  senki. Nem rosszakaratból, de egyszerüen azért, mert teljesen megfeledkeztek
                  Szisziről és rabságáról.</p>
					<p>S mikor - az esőtől hazaűzve, - Bethléri úgy déltájban visszaérkezett, meglepetve
                  nézett körül; - Mintha egy lélek se laknék ebben a házban, - gondolta. De mikor
                  tolvaj kulcsával az ajtót fölnyitotta, s ennek nyikorgására se mozdult semmi
                  körülötte, kellemetlen érzéssel futott föl a lépcsőn. Azt tudta, hogy Adriennet
                  nem fogja itthon találni. Hiszen három nap óta csakis a nagyhercegnő meghívásáról
                  beszélgetett anyjával, de hogy se cseléd, se anyós, se Sziszi... nem siet elébe?
                  Legkivált Sziszi? aki valahogy mindig meg szokta érezni apja közeledését, s
                  örömmel, csókzáporral ugrik az ölébe.</p>
					<p>- Sziszikém? hol vagy? - kiabálta, szobáról-szobára menve. De semmi felelet.</p>
					<p>Bethléri most már igazán aggódni kezd. Csak nem veszett el újra, mint a
                  minap?...</p>
					<p>Felesége szobáján áthaladva, szórakozottságában megbotlik valamiben.</p>
					<p>- Az új párisi toalett?... - jegyzi meg közönyösen. Még az is átvillant
                  gondolatán, hogy: „be furcsa?! vajjon miért nem vitte magával?...” de ekkor a
                  kályha közeléből mintha gyönge nyöszörgést hallana?!... Egy szökéssel ott
                  terem.</p>
					<p>- Sziszi?! - kiáltja kétkedve, s mégis örömmel, mert az jutott eszébe, hogy a kis
                  bohó valószínüleg bujósdit játszik vele. - Sziszi, te vagy itt? - s keze máris
                  nyitja a tapétaajtót, de legott ijedve hátrál; mert víg kacagás helyett, Sziszi
                  sápadtan, szederjes szájszéllel, tágranyílt szemekkel, némán bámul reá, aztán
                  fölsikolt és görcsösen, mintha ezer rémtől keresne nála oltalmat, veti magát
                  karjába, kapaszkodik a nyakába, fonja lábait derekára, ahogy éri.</p>
					<p>- Sziszim, aranyom! térj magadhoz, - unszolja csókokkal halmozva arcát, kezét, de
                  a kis leány csak még jobban tapad hozzá, hogy szinte fojtogatja ölelő karjával. És
                  sírás nem jő elkékült ajkára, csak folyton ismétlődő rémült sikoltozás.</p>
					<p>Bethléri tehetetlenül cirógatja az átizzadt szőke hajat, s becéző szóval
                  vigasztalja, biztatja a kis leányt. De mindhiába. Végre is csönget. De amint siető
                  léptek zaja hallatszik. Sziszi még élesebb sikoltozással védekezik:</p>
					<p>- Nem... nem... ne jőjjön be!</p>
					<p>- Ki ne jőjjön, aranyom?</p>
					<p>Sziszi szemei szinte elfehérednek a rémülettől.</p>
					<p>- Nem, nem, nem... Didi mama... nem, ne jőjjön... Nini... félek!... Didi mama...
                  ver... nem, ne jőjjön! - kiabálja őrülettel határos izgatottsággal.</p>
					<p>- Mi történt itt? - kiált Bethléri a belépő Jánosra, s mialatt növekvő aggódással
                  figyeli meg gyermekét, felbőszülve hallgatja a komornyik védekező, vádoló
                  elbeszélését. Aztán vizet hozat, de Sziszi összeszorítja fogait s nem enged
                  betölteni szájába egy kanálnyit sem.</p>
					<p>Most már eltorzult arcán is szederjes foltok támadnak, s karja erőtlenül hull a
                  Bethléri vállára.</p>
					<p>- Hamar orvost!</p>
					<p>- Nincs itthon.</p>
					<p>- Az lehetetlen.</p>
					<p>- De igen, méltóságos uram, valami túrista-szerencsétlenség történt a Jégvölgyi
                  csúcsnál, s mind a két Füredről odavitték az orvosokat. Magam láttam, amikor
                  elmentek.</p>
					<p>- De Istenem... csak nem nézhetem, hogy gyermekem... Menjen csak... Nem. Ne
                  menjen, - parancsolja hirtelen elhatározással, és máris ő maga indul, gyermekét
                  két karral ölelve magához.</p>
					<p>- Hová tetszik vinni?... - kiált utána az ámuló öreg, de Bethléri feleletet sem
                  adva rohan, a legrövidebb ösvényeket keresve, futva, félőrülten, de tudva azt,
                  hogy ha van segítség, ott meg fogja találni, ott, ahol annyi éven át mindig talált
                  vigaszt, segítséget - Mikey Judithnál.</p>
				</div>
				<div type="chapter">
					<head>IX.</head>
					<p>Harmadnapja, és még mindig semmi javulás!...</p>
					<p>Feleletképpen Judith szomoruan von vállat, aztán kisiet, mert messziről az orvost
                  látja közeledni.</p>
					<p>Mit is felelhetne? Az igazat? Azt, hogy kizártnak tartja Sziszi
                  fölgyógyulását?</p>
					<p>- Igen, ha nem lett volna máris szívbajos, - mondta az orvos tegnap is. - De
                  így... És higyje el, - tette hozzá mély sóhajtással, - higyje el, ha már idáig
                  jutott szegényke...</p>
					<p>A többit nem az orvos mondja ki, de a Judith szeméből lepergő könnycseppek.</p>
					<p>De Bethlérinek nem szabad megtudni a valót.</p>
					<p>Még nem. Az utolsó percig nem. Mert aki remél, az mégsem gyötrődik annyira.</p>
					<p>Igy is éveket öregedett kétszer huszonnégy óra alatt.</p>
					<p>Judith is, - amikor senkisem látja, - kimerülten hunyja le szemeit, hiszen, amióta
                  az a szakadásig megrázott csengő fölriasztotta, mióta azt az elalélt gyermeket
                  leemelte a zsibbadó karról, egy pillanatnyi pihenést sem engedett magának.</p>
					<p>Átvette. Lefektette. Ápolta... és... nem kérdezett semmit.</p>
					<p>Azóta ő és Bethléri két nap és két éjjel éltek egy életet; aggódtak egy
                  szeretettel. De, éppen mivel annyira csak annak az egynek éltek, nem is férkőzött
                  öntudatukig az a gondolat, hogy ők most szokatlan körülmények közé kerültek. Sőt,
                  éppen azt találták ösztönszerüen természetesnek, hogy amikor nagy bánat, nagy
                  aggodalom szorongatja a szíveiket, ők így együtt küzdjenek, ők így együtt viseljék
                  a gondokat.</p>
					<p>Csak mikor Judith az orvostól elbúcsúzva visszatért, és másutt járó gondolattal
                  azt kérdezte:</p>
					<p>- Mit gondol? mikorra érhet Adrienne Tátrafüredre? - akkor egyszerre, minden
                  átmenet nélkül, mint mikor egy sürü fátyol hull le valamiről, szűnt meg
                  öntudatlansága, és ő, pirulva, a világ szemével látva,
                  tekintett helyzetére. De legott gőgösen húzta ki magát. Mit bánja?...</p>
					<p>És bár kellemetlen volt az a gondolat is, hogy pár óra mulva szemtől-szembe fogja
                  magát találni Valéry Adriennel, de még ettől az érzéstől sem engedte magát
                  lenyügözni; mert, igazában, most csak egyetlen egy kérdés bírt előtte
                  fontossággal: a Sziszi állapota.</p>
					<p>De ha lelkének legrejtettebb mélységeibe pillantott volna, talán őt lepi meg
                  legjobban a fölfedezés, hogy aggódás, gond, idegesség alatt még valami lappang:
                  öröm. Pedig ott volt, s ha nem is vette tudomásul, ha nem is hitte el, hogy az ad
                  erőt a virrasztásra, az adja szájába a vigasztaló szót, az teszi olyan bársonyossá
                  kezét, amikor a kis beteg szívlüktetését számlálja, mégis ott volt az mindig és
                  halkkal suttogta: „Itt vagyok, mert ő is itt van újra te melletted.”</p>
					<p>De öntudatos énje, a fegyelmezett, az önmagával szigoru, ám mások iránt méltányos
                  én, egészen mást beszélt, és ezért Judith látszólag teljes nyugalommal tekintett
                  órájára.</p>
					<p>- Nem megy elébe?...</p>
					<p>- Kinek? - riadt föl Bethléri tépelődéseiből.</p>
					<p>- Adriennek...</p>
					<p>- Miért menjek?</p>
					<p>Judith hirtelen szemébe szegezte a tekintetét.</p>
					<p>Miért?... oh milyen férfihoz illő fölkiáltás volt ez!... Miért? Mert jól esnék
                  neki.</p>
					<p>Bethléri homlokán mintha mélyebbre vésődnének a barázdák. De Judith úgy tesz,
                  mintha nem venné ezt észre, s csak úgy, inkább magának folytatja:</p>
					<p>- Végre is, minden gyermek úgy nő fel, hogy sarokba állitják... megbüntetik.
                  Hogyan juthatna tehát valakinek még csak eszébe is, hogy ebből ilyen nagy baj
                  lehet?... Nem, igazán senkinek... - de mivel a Bethléri arcáról újra és újra
                  föllobbanó haragot olvas, most odalép hozzá, s kezét feléje nyújtva: - Menjen,
                  kérem... és... mondja meg Adriennek, hogy várom...</p>
					<p>- De a kis leány? nem gondolja, hogy ha majd anyját felösmeri...</p>
					<p>- Ha?!... felösmeri! - sóhajtott Judith kétkedőleg. - Egyelőre Adriennet nyugtassa
                  meg... kérem.</p>
					<p>Bethléri szerette volna azt felelni, hogy: hátha nem is nyugtalan; de mielőtt
                  kimondta, máris szégyelte sivár gyanusítását. Aztán, miután még egyszer benézett
                  csöndes - milyen kétségbeejtőn csöndes! - kis betegéhez, szó nélkül hagyta el a
                  házat.</p>
					<p>Mire a Viola-villába érkezett, Adriennet már átöltözködés közben találta.</p>
					<p>- Már biztosan tud mindent, - gondolta, és örült, hogy megkésett.</p>
					<p>S valóban, felesége izgatottan futott elébe:</p>
					<p>- Hogy van Sziszi? - de mielőtt még Bethléri felelhetett volna, fölényesen azt is
                  megkérdezte, hogy: - Remélem, rögtön hivatott orvost?...</p>
					<p>Bethléri karja önként lehanyatlott.</p>
					<p>- Minő kérdés?! - felelte kedvetlenül.</p>
					<p>Adrienne azonban, minden további érdeklődés helyett, haraggal, durván szólt oda
                  hozzá:</p>
					<p>- Magától minden kitelik, az is csak magának juthatott eszébe, hogy Sziszit
                  elvigye hazulról.</p>
					<p>- Egy üres lakás nem „haza”.</p>
					<p>Adrienne ajkába harapott; de legott annál több rosszalással kiáltotta:</p>
					<p>- De olyan állapotban!...</p>
					<p>Bethlérit elfutotta a harag:</p>
					<p>- Ki az oka?</p>
					<p>- Talán én? - csattant föl Adrienne. - Tudtam, hogy reám fogja fogni. Tudtam.
                  Pedig mi történt?... hogy én, félig büntetésből, félig tréfából... igen, igen,
                  félig tréfából! egy félórára bezártam Sziszit a benyílóba... Hát aztán? máskor is
                  megtörtént... Arról már nem tehetek, hogy egy félóra helyett egy órát... jó... hát
                  mondjuk: másfelet! töltött benne... az se olyan nagy dolog... De ekkor hazajön
                  maga, és ég tudja milyen képpel, milyen lármával nyitja ki ezt az ajtót. És mikor
                  látja, hogy Sziszi kissé rosszul van, - tudjuk, hogy szívbajos, - meg is mondta az
                  öreg Adler, hogy olyankor ágyba kell fektetni és hideg vízzel borogatni... de nem!
                  Hanem maga, mint egy őrült... mint az „Erlkönig”-beli apa, fölkapja, és szalad
                  vele árkon-bokron keresztül. Most aztán rosszabbul van. Valamivel nehezebben
                  gyógyul, mint más alkalommal. Ez baj. Ez szomoru. De ki tehet róla? Maga vagy
                  én?</p>
					<p>Bethléri összefont karral állt egy asztalhoz támaszkodva, és magára erőltetett
                  nyugalommal egyszer se szakította félbe. Csak tekintetét szegezte reá kérdő
                  csodálkozással.</p>
					<p>- Van még valami mondanivalója? - kérdezte egész szeliden, és előre lépett. Hanem
                  Adriennet szokás szerint éppen ezzel a nyugalommal hozta ki sodrából.</p>
					<p>- Hát van!! - kiáltotta, s ő is közelebb lépett. - Tudja mi?... Az, hogy Sziszit
                  még ma haza fogja hozni.</p>
					<p>- Ki van zárva.</p>
					<p>- Már pedig én követelem.</p>
					<p>- Sajnálom.</p>
					<p>- Követelem. Érti, követelem.</p>
					<p>- Adrienne, maga nem is álmodja, hogy Sziszi milyen nagybeteg...</p>
					<p>- Éppen azért.</p>
					<p>- De értse meg, meg se szabad mozdítani...</p>
					<p>- S ha megmozdítanák?</p>
					<p>- Nem tudom. Nem kérdem. Talán sokkal tovább tartana a betegsége... talán...</p>
					<p>Adrienne egy székre roskadt ennek a ki nem mondott szónak a súlyától.</p>
					<p>- Nem. Nem igaz! - jajdult föl füleit befogva.</p>
					<p>Bethléri ismét közelebb jött hozzá s önkéntelenül kitárta karját:</p>
					<p>- Adrienne, - súgta gyöngéden, - ne hallgass reám. Lehet, hogy nem is igazat
                  mondtam. Lehet, hogy Sziszi nem is olyan beteg...</p>
					<p>- Ugy-e nem?... mondja... kérem, könyörgöm... mondja, hogy nem is olyan beteg? -
                  zokogott Adrienne, és Bethléri sohase érezte őt oly közel a szívéhez. „Hát mégis
                  szereti!...” gondolta, sok esztendőnek titkos keserüségét megbocsájtva,
                  elfeledve.</p>
					<p>S míg remegő kézzel simogatja lüktető homlokát, forró szemhéjait, életében először
                  csókolja meg, nem a szeretőjét, de a feleségét.</p>
					<p>Hanem Adrienne már újra odaáll elébe, s míg türelmetlen mozdulattal törüli le
                  könnyeit:</p>
					<p>- Csak képzelje! - mondja összeborzadva. - Ha meghalna Sziszi... Rémes még
                  elgondolni is. Volnának olyanok, akik engem vádolnának a halálával. Engem!...</p>
					<p>Tehát ez fáj.</p>
					<p>Bethléri összeszorítja fogait, nehogy egy szó kiszaladjon a száján. De Adrienne rá
                  se néz többé, hanem izgatottan kezd a szobában ide-oda járni.</p>
					<p>- Most aztán mi lesz? - kérdi érdes, kihívó hangon.</p>
					<p>- Mit, „mi lesz”? - felel Bethléri és most már nyoma sincs nála az előbbi
                  ellágyulásnak. - Maga oda fog velem jönni a Mikey grófnő villájába... és...</p>
					<p>Adrienne sértőn, gúnyosan fölkacagott:</p>
					<p>- Azt már nem!</p>
					<p>- Az Istenért! Adrienne, ne beszéljen ilyen képtelenségeket. Már hogyne jönne
                  oda... Sziszihez.</p>
					<p>- Hozza el. Mondtam az imént: hozza el.</p>
					<p>- De nem hallotta, hogy...</p>
					<p>- Hiszen éppen most mondta, hogy: „nem igaz, ne hallgass reám. Nem is olyan
                  beteg.” - (Mindezt a Bethléri hangját utánozva.) - Nahát?!...</p>
					<p>Bethléri türelmetlenül állt vele szemben. Mit magyarázhat egy asszonynak, aki nem
                  akar érteni?... De azért mégis megkérdezte:</p>
					<p>- De hát miért ne jönne?</p>
					<p>S ekkor Adrienne önzése egész öntudatlanságával felelte:</p>
					<p>- Mert az nekem nagyon alkalmatlan.</p>
					<p>- Csak?</p>
					<p>- Maga nagyszerü. Hát nem elég az? De, ha tudni akarja, van más okom is.</p>
					<p>- Én csak egyet akarok tudni: jön, vagy nem jön? mert én megyek.</p>
					<p>- Jó. Hát én is megyek. De azt mondhatom, hogy sohasem bocsátom meg magának...</p>
					<p>- Mit?</p>
					<p>- Hogy odakényszerít a... a kedveséhez.</p>
					<p>Kimondta. Pedig nem volt szándékában, mert maga sem hitte. S mikor tegnap Báltelky
                  a fülébe súgta, csak jót nevetett a képtelen ujságon. De most mégis kimondta. És
                  örült, hogy megtette. Ez legyen a bosszu ezért a kényszer-vándorlásért.</p>
					<p>Nem mintha Sziszit nem szívesen menne ápolni, - szegény kis leány, ki hitte, hogy
                  annyira gyöngék az idegei? - de így, ország-világ láttára, beállítani Mikey
                  Judithhoz? Nem. Ez nem kellemes! Lopva tekint át férjére, hogy szavainak hatását
                  kifürkéssze; Bethléri azonban egy fél pillanatra egészen közömbös arccal lépkedett
                  mellette. Meglátszott rajta, hogy szórakozottságában nem fogta föl rögtön a
                  szemébe dobott vádat. Azután se felelt egy szót sem, csak hosszan, összehúzott
                  szempillák alól nézett át Adriennere. De ebben a nézésben annyi fölény, és annyi
                  semmibevétel összpontosult, hogy a fiatal asszony megszégyenülve kapta el
                  tekintetét.</p>
					<p>Most már sokért nem adta volna, ha visszavonhatja rágalmazását; hiszen nem férjét
                  szégyenítette meg vele, hanem ő érezte úgy, mintha egyszerre eltörpült volna, s
                  messze, messze maradna el mellőle.</p>
					<p>Mily kétségbeejtőn kellemetlen érzés. Kivált ma, hogy a legutóbbi napok emléke
                  járul hozzá.</p>
					<p>Sírni szeretne idegességében.</p>
					<p>Miért is engedett a Váray unszolásának, s ment el vele, - míg a nagyhercegnő a
                  zakopanjei nőiparkiállítást tekintette meg, - ahhoz az elhagyott
                  vadászkunyhóhoz?!</p>
					<p>Őrültség volt.</p>
					<p>Most már nem is érti, hogyan történhetett. Igazán, egy húszéves asszonyka se
                  viselkedhetett volna könnyelmübben, ostobábban.</p>
					<p>Másfél év óta megérték, ő és Váray, azzal, amit „amitié amoureuse”-nek szerettek
                  nevezni, s most egyszerre...</p>
					<p>Miért? Mert a lengyel vendéglősnek erősebb volt a pezsgője?... Útálatos!</p>
					<p>- És ha legalább hasznom volna belőle?... De mi? - lázadozik elégedetlenül.</p>
					<p>És hogy mindettől a gyötrő, kellemetlen és izgató gondolattól szabaduljon, úgy
                  tesz, mintha máris feledte volna előbbi mondását. S, ahogy a Mikey-villához
                  sietnek, idegesen, túlzott szóbőséggel elkezd Szisziről kérdezősködni:</p>
					<p>- Hogy van? Mikor volt az utolsó rohama? Vajjon meg fogja-e anyját ismerni?</p>
					<p>Közben, tekintet nélkül arra, hogy Andor figyel-e szavára vagy sem, a
                  nagyhercegnőről beszélt. Elmagyarázta, hogy az első két sürgönyt azért nem
                  kaphatta, mivel a fenséges asszony egészen másképpen rendezte a kirándulást, mint
                  ahogy előre meg volt határozva. Dunajec helyett Zakopanjéba mentek, és onnan
                  Krakóba. És mindenütt bál, diner, mulatságos piknikelés az erdők szélén.</p>
					<p>- Persze, ha tudtam volna!... - sóhajtja közbe-közbe. Pedig tulajdonképpen már
                  félig-meddig kibeszélte magából aggodalmát a jövőben és megbánását a multra nézve.
                  Önzése, mulatási vágya egész életén át mindig diadalmasan küzdött minden ellen,
                  ami kellemes izgalomnál több terhet rótt volna az érzelmeire. Igy most is. Ezért,
                  még mielőtt azt a házat megpillanthatta, melyben beteg gyermeke feküdt, ő máris
                  elhitette magával, hogy férje is, a cselédek is túloztak elbeszélésükben.</p>
					<p>Titkon inkább azon tünődött, mi módon kerülhetné ki a Judithtal való
                  találkozást.</p>
					<p>- Siessünk, Adrienne! - rázta föl gondolataiból Bethléri türelmetlenkedése.</p>
					<p>- Igaza van, - felelt engedékenyen, s míg most már ő is csaknem futásba kezdett,
                  biztatással, meggyőződéssel kiáltotta oda férjének: - Majd meglássa, két-három nap
                  mulva egészen, de egészen jobban lesz Sziszi. Én az ilyet előre érzem!...</p>
					<p>Éppen kanyarodott az út, amikor ezt mondta, ezért megdöbbenve állt meg, amikor
                  közvetlen közelből jött szavaira a válasz:</p>
					<p>- Eltalálta, méltóságos asszonyom! Kis betegünk máris egészen, de egészen jobban
                  van...</p>
					<p>Mit jelent ez? Ez a hang? Az a szomorúság az orvos arcán? Ez a néma kézszorítás?
                  És a Bethléri elsápadása, följajdulása?</p>
					<p>Nem. Nem lehet. Tévednek. Őrültek. Rosszakaratu gnomok egytől-egyig... Adrienne
                  mindent s mindenkit gyülölséggel taszítva félre útjából, rohan be a házba.</p>
					<p>Nem is kérdi, merre kell menni. Túlizgatott idegei biztos ösztönnel útba
                  igazítják.</p>
					<p>Egy kis fehér ágy mellől nyulánk alak áll föl. Judith, - ötlik az eszébe, - de
                  máris feledi. Senkit se lát meg. Senkit sem figyel. Se Andort, aki utána lépett a
                  szobába, se Judithot, aki hangtalan léptekkel távozott mellőlük.</p>
					<p>- Sziszi! - sikoltja az ágy mellé vetve magát. - Sziszikém, egyetlen angyalom!
                  Miért mégy el? miért szomorítod így szegény jó mamádat?</p>
					<p>Térdre roskadva, arcát a takaróba temeti. De, mint egy sebzett állat, pillanatra
                  sem találja helyét. Fejét folytonos nyögéssel, fájdalmas föl-följajdulással teszi
                  idébb-odább, hogy fekete hajába mindig belekeverednek a kék gencianák, melyeket
                  Judith az imént szórt a takaróra.</p>
					<p>Most ügyefogyott kézzel, oda se tekintve, a kis halott keze után keresgél, de
                  mikor megleli, de mikor hidegsége érinti az ő lázas ujjait, egyszerre egy még
                  vadabb sikoltással hátrahanyatlik, s élettelenül terül el a szőnyegen.</p>
					<p>Bethléri, aki eddig saját bánatába mélyedve állt az ágy szélénél és néma
                  kétségbeeséssel tekintett a kis fehér arcra, most fölriadva hajlik őt
                  fölemelni.</p>
					<p>Ám Adrienne csak órák multával tért kissé magához, de akkor se annyira, hogy
                  környezetét tudomásul vehette volna. Kábultan, gondolat nélkül hagyta, hogy
                  hordágyra tegyék, s vigyék, lassan, minden lépésre vigyázva, a Viola-villába.</p>
				</div>
				<div type="chapter">
					<head>X.</head>
					<p>Két hét telt el, mióta Bethléri, millió csillag közömbös ragyogása elől is
                  rejtegetve, bujva, kilopta a könnyü kis koporsót a Mikey-házból.</p>
					<p>Mint valami rettenetes nagy bűnnek a bizonyítékát, úgy kellett, eltitkolni, úgy
                  kellett takargatni. (Nehogy a fürdőtelep betegei vagy mulatós vendégei
                  megütközzenek azon, hogy Halál őfelsége itt, a közvetlen közelükből merészelt
                  valakit magához rendelni.) És lent Szalókon, a kis falusi temetőben se fejthettek
                  ki semmi pompát, mert akkor tova rebbenhetett volna a hír, hogy idegen határon
                  halottat vittek keresztül, és ez újra sok emberben ébresztett volna lázongó
                  méltatlankodást, mert úgy tartják: amerre halott elhalad, ott mindent el fog verni
                  a jég.</p>
					<p>Amióta azt az egyszerü kis koporsót leeresztették a sírba, Bethléri csak gépiesen
                  vesz részt házanépe életében, de ő maga nem érdeklődik semmi iránt.</p>
					<p>Csak békét, csöndet keres. Csak a magány esik jól neki, aki annyira egyedül érzi
                  magát.</p>
					<p>Még Judithnál se volt azóta.</p>
					<p>Szégyelt részvétet koldulni tőle, akinek már úgyis annyi hálával tartozik.</p>
					<p>Azután meg egy-két nap mulva elutaznak úgyis, és neki kötelessége a feleségével
                  tartani. Bethléri önváddal telve gondol Adriennere. Mennyire félreismerte. Mennyit
                  vétkezett ellene, amikor gondolatban szívtelenséggel, könnyelmüséggel vádolta.
                  Pedig lám, ha nem érezne ő is mélyen, igazán, megviselhette volna-e így a csapás,
                  mint ahogy megviselte? Hiszen még a temetésre se mehetett a gyöngeségtől. Ma az
                  első nap, hogy egyáltalán a chaise longueról föl tudott kelni.</p>
					<p>És az az idegesség, ahogy rendeleteit egymás tetejébe adja, mindig visszásan,
                  mindig megsemmisítve egyiket a másikkal, mindmegannyi bizonysága annak, hogy
                  lelke egyensúlyát még mindig nem tudta visszanyerni.</p>
					<p>És mégis! Honnan van az, hogy ugyanegy kedves halottat siratva, ugyanegy bánattól
                  gyötrődve, ők ketten mégse tudnak egymásra találni?...</p>
					<p>- Én vagyok a hibás. Lehetetlen, hogy ne én legyek a hibás! - töpreng Bethléri és
                  elmondja magának százszor is, hogy csak az ő beteg agyának a képzelődése az is,
                  hogy valahányszor felesége a kis leányról kezd beszélni, egy-egy mozdulata, s
                  ahogy fölsír, ahogy a bútorokba kapaszkodva vonszolja magát a szobán keresztül,
                  mindig újra és újra azt a jelenetet juttatja eszébe, amikor ott látta a halott
                  Vihar Ernő mellett, kacérkodva a könnyeivel, tőkét csinálva a bánatából.</p>
					<p>- Ocsmányság tőlem ezt a két esetet összehasonlítani! - korholja magát, - de azért
                  hiába próbálja, nem tud Adriennel kis halottjáról beszélni.</p>
					<p>Aztán azok a gyászruhák. Biztosan minden asszony ugyanúgy fogja föl a kérdést,
                  mint az ő felesége, mégis olyan jól esnék, ha Adrienne nem törődnék velök olyan
                  behatóan.</p>
					<p>Ki hinné, hogy ilyen nagy fájdalom közepette fontossággal bírjon az, hogy a
                  gyászfátyol földig ér-e vagy csupán térdig, s hogy a crèpe-el szegett ruha empire-
                  vagy reform-szabás szerint készült? Mégis emiatt két hét óta elképzelhetlen
                  mennyiségü sürgöny- és telefonüzenet jött és ment Budapestről a Viola-villába és
                  vissza. És egyszer Adriennet csaknem sírógörcsök között találta, mert a
                  „jet”-nyakék törve érkezett meg egy híres bécsi cégtől.</p>
					<p>És a látogatások?</p>
					<p>Reggeltől estig tele a ház csacsogó, sajnálkozó asszonynéppel, akik ott ülnek az
                  Adrienne nyugágya körül. S folyton hallszik az Adrienne hangja is, amint
                  panaszosan, méltatlankodva elismételgeti, ahogy volt, ahogy történt.</p>
					<p>- Én... én... én... - vegyül minden szavába. Mert tulajdonképpen sokkal kevesebbet
                  beszél kis halottjáról, mint saját magáról.</p>
					<p>Mindez oly zavarón hatott Bethlérire. Mert mindig elrontotta azt a képet, amit az
                  új Adrienneről magának alkotott.</p>
					<p>Vagy mégis csalódnék? Csupán ő képzeli, hogy van egy új Adrienne? Holott új, -
                  csakis a körülmény, melynek ürügyéből - eddig ki nem élvezett izgalmakat él
                  át?...</p>
					<p>És mikor Bethlérit ezek a gondolatok kínozzák, csupa ellentétes érzés rágódik a
                  lelkén.</p>
					<p>Hogy győződjék meg az igazságról? És hogy vezekelje le vele szemben, hogy
                  gondolatban annyiszor megrágalmazta?</p>
					<p>De ha ösztöne még sem csalta volna meg, hogy éljen vele ezután is, most, amikor
                  már nincs többé az, aki egymáshoz láncolta őket?</p>
					<p>Sokszor vágyott bizonyságra, de még többször rettegve riadt vissza tőle.</p>
					<p>- Csak azt tudnám, hogy őszinte-e nagy bánata?... - tépelődött, bár szégyelte
                  tépelődését.</p>
					<p>Egy délután azzal a szándékkal nyitott az Adrienne nappalijába, hogy megkérdezze:
                  elég erősnek érzi-e magát Szalókra kocsizni, és elbúcsúzni leányuk sírjától.</p>
					<p>El volt rá készülve, hogy feleségét chaise longueján fekve fogja találni.
                  Meglepetésére azonban a szoba üres volt, hanem a nyitott ablakon át behallszott
                  nevetéssel teli szapora beszéde.</p>
					<p>Bethléri megütődve állt meg. Lehetséges ez? De ekkor egész tisztán hallotta,
                  amikor Adrienne valakinek kacérkodva mondja:</p>
					<p>- Azt találja? Oh dehogy! A fekete senkinek sem áll jól. Alig is várom, hogy
                  kihámozzam magam belőle.</p>
					<p>S rá egy férfihang, kérőn:</p>
					<p>- Mikor?</p>
					<p>- Minő kérdés! - hangzott az asszony izgatott nevetése. - Legalább hat hónap
                  mulva.</p>
					<p>- Nem úgy értem. De mikor - nekem?...</p>
					<p>Bethléri egészen az ablak mellé húzódott. Tisztában volt ugyan azzal, hogy ő most
                  ocsmányságot művel, tekintve, hogy hallgatódzik. De vannak körülmények, amikor a
                  legtökéletesebb kultur férfi se cselekszik másképpen, mint a legprimitivebb
                  férj.</p>
					<p>Azok pedig ott künt, a napsugártól beragyogott erkélyen, mit sem gyanítva
                  közelségéről, gyügyögtek, suttogtak, tervezgettek tovább.</p>
					<p>De egyszerre, anélkül, hogy lépteit hallották volna, előttük állt Bethléri, és
                  Várayra szegezve tekintetét, nyugodtan mutatott a kijárat felé. A szép Elemér gróf
                  csodálkozva, nevetgélve nézett föl reá, de nem mozdult helyéről. Azonban Bethléri
                  most már egészen mellé állt, s mint akit álmából ébresztenek, nyújtózkodva
                  egyenesedett ki, aztán unott hangon, de melynek tompa suttogásában
                  megmásíthatatlan elhatározás rezdült:</p>
					<p>- Szeretném, ha saját erejéből hagyná el házamat... mégis kevésbbé lenne
                  kellemetlen... Nem gondolja?...</p>
					<p>Most már Adrienne is odafutott hozzá, s karját megragadva:</p>
					<p>- Megőrült? - kérdezte a dühtől, szégyentől elfehéredve. - Váray gróf a
                  nagyhercegné megbízásából van itt, hogy részvétét...</p>
					<p>Bethléri, aki egy erélyes vállmozdulattal lerázta magáról az Adrienne kezét, még
                  mindig ott állt előbbi helyén, és le nem vette tekintetét Várayról.</p>
					<p>A gróf végre is belátta, hogy nevetséges helyzetéből csakis visszavonulással
                  menekülhet.</p>
					<p>- Rendelkezésére állok... - hebegte, kalapját keresgélve.</p>
					<p>Bethléri szótlan nyugalommal hajlott meg előtte, s kifogástalan udvariassággal
                  nyitotta ki az ajtót.</p>
					<p>- Szerencsétlen! - kiáltotta Adrienne, mikor magukra maradtak. - Mit csinált? Hát
                  nem tudja, hogy Váray...</p>
					<p>- Kilövi ama bizonyos példabeszédes ászt a kártyából?... Tudom. Hát aztán?</p>
					<p>- Semmi.</p>
					<p>- Arra gondol, hogy az én ügyességemről is ez a legenda van elterjedve?... Legyen
                  nyugodt, ha ő nem lő le engem, én életben hagyom őt - magának, és a magához
                  hasonlóknak.</p>
					<p>- Andor?!...</p>
					<p>- Hagyjuk, kérem. Négy évig hallgattam. Maga már azt hitte, hogy egy teljes
                  papucshőst nevelt belőlem... Igaza is volt. Csak egyet felejtett el, vagy nem is
                  tudott soha: hogy a leányomért tűrtem és hallgattam. De most már -
                  leszámolhatunk... Maga is jobban jár így... nem gondolja? Szabaddá teszem. Vagy
                  Váray szabadítja meg tőlem, de szabaddá lesz; ezt igérem... - s ezzel nyugodtan,
                  ahogy jött, semmit se hallgatva az asszony védekezéséből, könyörgéséből,
                  eltávozott.</p>
				</div>
				<div type="chapter">
					<head>XI.</head>
					<p>Szánok csilingelése szakítja meg a téli alkony csöndjét.</p>
					<p>- Érkezés ideje, - jegyzi meg valaki a Grand Hotel törzsvendégei közül; s legott
                  kíváncsian lesik, hogy ismerős fog-e a mázsás bundákból kibontakozni.</p>
					<p>- Ha jól látom, - örvendezik Pratersteinné, - az ott, jobbra, Bethléri Andor, - s
                  már föláll, hogy üdvözölje, de mást gondol. - Nem, mégis megvárom, hogy ő szól-e
                  hozzám, - magyarázza őszinte jóakarattal. - Ki tudja, hátha jobban szeret teljesen
                  magának élni... mert, úgy mondják, hogy a párbaja óta még mindig betegeskedik.</p>
					<p>- Még mindig?! - lázong a bankigazgató, - nahát, azt kérdem én, hol itt az
                  igazság?! A férj sebesül meg, az udvarló pedig ép bőrrel menekszik.</p>
					<p>Pratersteinné kárörvendezve kacag:</p>
					<p>- Csak várjon, kérem, várjon, és meg fogja látni, hogy mégis Váray Elemér a
                  halálos sebesült.</p>
					<p>- Hogyan?!</p>
					<p>- Úgy, hogy ő többé soha, sohasem fog Valéry Adriennetől megmenekedni.</p>
					<p>- Lehetetlen?!... Azt hiszi?</p>
					<p>- Ösmerem őket. Ezért, akar velem fogadni, hogy mához egy évre a szép Adrienne
                  Váray grófné lesz?</p>
					<p>- Ha ilyen határozott hangon állítja, dehogy is fogadok... Inkább azt
                  indítványozom, hogy menjünk bridgezni...</p>
					<p>Ezalatt Bethléri az emeletre ért.</p>
					<p>- Parancsol még valamit, méltóságos uram? - kérdezi a pincér, miután szobájába
                  vezette.</p>
					<p>- Köszönöm, semmit... de megálljon csak: mindig idefönt kívánok étkezni.</p>
					<p>- Igenis, értem.</p>
					<p>Bethléri egy karosszékbe veti magát.</p>
					<p>- Végre nyugalom!... - sóhajtja megelégedéssel, mert olyan jól esik. Félév óta még
                  egyszer sem élvezte fájdalom nélkül, s még azon az áron is csupán a párbajt követő
                  első pár hét alatt. De aztán, folytonos hajsza; folytonos zaklatás. Ujságírók.
                  Ügyvédek. Bíróság. Orvosok. A társadalmi rend összes őrei...</p>
					<p>Sőt egyszer, - az öreg Sándory grófné túlbuzgó gondoskodása folytán: - pap is.</p>
					<p>Bethléri elmosolyodik e visszaemlékezésre.</p>
					<p>Szegény jámbor kapucinus! Milyen rémülten nézett reá, amikor megsúgták neki, hogy
                  az, akit utolsó kenettel el akar látni - luteránus...</p>
					<p>Csak egy valaki nem jött. Nem is jöhetett. Nem is várhatta. Semmi joga sem
                  lehetett hozzá. De éppen ez az: nem a sebe, de ez a folyton-folyvást a lelkén
                  rágódó tudat tette őt beteggé.</p>
					<p>Oh, mert az az eljátszott jog be’ kegyetlenül, be bosszuállón is büntet néha!</p>
					<p>És most már hónapok teltek el, amióta a szanatóriumot elhagyta. Azóta ismét
                  beszélt jóbaráttal, ellenséggel, s most már azt is tudja, hogy Judith a Sziszi
                  halálát követő héten külföldre utazott.</p>
					<p>- Hová? - faggatta a minap Dánosyt.</p>
					<p>De a mindenttudó kis ember csak a kezével integetett, hogy: messze, messze.</p>
					<p>És akkor Bethlérit egy elviselhetetlen gondolat kezdte kínozni:</p>
					<p>- Egyedül? - kérdezte elsápadva.</p>
					<p>Hanem a báró, aki már előre örült annak, hogy miként fog minderről a feleségének
                  beszámolni, egy jós közönyével felelt:</p>
					<p>- Azt tudom, hogy Marán is külföldön van, de hogy Judith grófnővel egy
                  világrészben?... - a többit kérdőjelnek használt s fülig fölhúzott vállaival
                  fejezte ki.</p>
					<p>Bethléri szerette volna megfojtani.</p>
					<p>Egy más alkalommal azt is mondta Dánosy, hogy a grófnő elutazása előtt teljesen
                  föloszlatta tátrafüredi háztartását.</p>
					<p>- Mindegy. Mégis ott találok leghamarább valakire, aki tudni fogja, hogy nyugatra
                  ment-e vagy keletre; - s ezért ahogy Budapestről szabadulhatott, rögtön Füredre
                  indult.</p>
					<p>Első éjjel keveset aludt. Túlsok emlék virrasztott mellette. De fölkelve, mégse
                  érezte magát fáradtnak. Talán mert olyan reggelre ébredt, amilyenről csakis azok
                  tudnak, akik a téli Tátrát ismerik. Aki nem járt ott, aki nem látta még azt a
                  fényt, azt a ragyogást, az el se hiszi, hogy olyan kék lehet az ég, s hogy annyi
                  aranysugara van a napnak. És természetes, hogy nem hiszi el, hisz mind ennek a
                  fogalma is hiányzik még a lelkéből.</p>
					<p>Bethléri szótlan megilletődéssel nézett ki ablakán. Ő, aki évek óta ismerni vélte
                  ezt a vidéket, most egyszerre egy új, soha nem sejtett Tátrában találta magát.
                  Micsoda arányok, micsoda távolságok. Mennyivel szélesebb a völgy hóval boritottan,
                  és a hegyóriások mily hatalmasok így, midőn őrtállón, fehéren, megközelíthetetlen
                  nyugalommal emelik fejöket a mérhetetlen kékségbe. S ahová csak szem láthat, hó,
                  érintetlen, tiszta, szivárványszínekben csillogó hó mindenütt. Az borítja a fák
                  minden egyes ágát, az takarja az utakat, az szilánkol gyémántporhoz hasonlón a
                  napsugárral telített levegőben.</p>
					<p>Csupa tisztaság, csupa fény, csupa derü minden. Egy ilyen tátrai téli nap nem tud
                  küzdelemről, s hogy elnémítsa a lét kérdéseit, gondosan hóval borít minden
                  talpalatnyi földet, ami munkára, gondra, haszonra, salakra emlékeztetne.</p>
					<p>- Kristályvilág, - jő a jellemző kifejezés Bethléri ajakára, s egy pillanatra
                  feledi bánatát, tépelődéseit, hogy teljesen belemerüljön az örökszép pogány
                  élvezetébe.</p>
					<p>De ekkor víg nevetés hatol fel ablakáig, s ez legottan megtöri a jóleső
                  varázst.</p>
					<p>- Hogy mulatnak! - mormolja félig irígykedve, félig megvetéssel, majd messze
                  kikerülve a szánkót, bobot, tobbogant válogató lármás csoportokat, kilopja magát a
                  fogadóból.</p>
					<p>Nem szeretné, ha valaki látná, hogy merre veszi útját. De amint a Mikey-házhoz
                  ért, száz gúnyos megjegyzésnél mélyebben vágott lelkébe az a csend, ami ott
                  fogadta. Járatlan, síma hómezők az utakon, pázsiton, hótorlaszok a ház falához
                  tapadva. S ami mindennél jobban megérttette a nagy elhagyatottságot, az a
                  számtalan állatnyom volt, mely zavartalan ismétlődéssel csipkézhette be a fehér
                  térségeket.</p>
					<p>Bethléri megkereste a felügyelő lakását és ott bekopogtatott:</p>
					<p>- A méltóságos grófnét tetszik keresni? - nevetett rá egy jól megtermett tót
                  menyecske. - Az nincs.</p>
					<p>- Nem is jön?</p>
					<p>- Jön?... Talán jön... talán nem jön, ki tudja? Mert grófné egyszer írja: jövök,
                  és itt van. Máskor meg írja: jövök, és nincs itt... Most még semmit sem nem is
                  írta, de azért én várok őtet. Szoba befűtve, ház tiszta... jöhet, amikor akar.</p>
					<p>- Tehát nincs itt, - mondja magának Bethléri csalódottan, és úgy érzi, hogy neki
                  sincs itt ezentúl keresnivalója.</p>
					<p>Miért is maradna itt tovább? Éppen itt, ahol minden kínzó emlék még kínzóbb, mint
                  másutt.</p>
					<p>Ő legalább most úgy hiszi.</p>
					<p>Igen. Másutt. Ez a fő. Csak el, el innen!...</p>
					<p>De előbb még egy útja van.</p>
					<p>- Szalókon a temetőhöz kívánok menni, - rendeli, miután már jó ideig csilingelt
                  szánja a néma erdőkben.</p>
					<p>- Csakhogy nem tudok odáig hajtani, - szólt vissza a kocsis hosszu gondolkozás
                  után.</p>
					<p>- Hajts, ameddig lehet. Azontúl gyalogút csak lesz?</p>
					<p>- Lesz, méltóságos uram. Gyalogút mindig van a temetőkhöz.</p>
					<p>- Mindig... - hagyja rá Bethléri halkan. Mégis, mintha e szó riasztaná fel
                  pihenésökből, lám, nagy fekete madarak - hollók-e vagy csókák? - rebbennek fel itt
                  is, ott is a csillogó hóról, hogy azontúl hangtalan röpüléssel, fáradhatatlan
                  szárnnyal kövessék, kísérjék.</p>
					<p>- Itt tessék kiszállni, - indítványozza a kocsis, miután a falutól balra
                  tartott.</p>
					<p>Bethléri szó nélkül bontakozik ki a bundákból, s indul a temetőhöz.</p>
					<p>Mennyi emlék szakad reá, amíg így, meggörnyedt háttal küzdi fel magát a síkos
                  domboldalon.</p>
					<p>Sohasem érezte még ily céltalannak életét, mint most, amikor annak a sírjához
                  közeledett, aki tartalmat adott beléje.</p>
					<p>Most már odaért a kőfal tövéhez. Egypár lépés és bent lehet a sírkertben. De
                  vajjon, - ötlött eszébe, mivel körülötte emeletnyi hófúvások domborodtak
                  mindenütt, - eljuthat-e Sziszi sírjáig? S bánta, amiért nem rendelte, hogy egy kis
                  ösvényt vágjanak ki hozzá.</p>
					<p>Hanem, amint a kapun belépett, meglepetve állt meg.</p>
					<p>- De hiszen van útja!... Ez a mesgye határozottan odavezet, és elhullatott
                  rózsaszirmok piroslanak rajta... Ki járhatott itt?</p>
					<p>- Adrienne?... Őrült gondolat. Adrienne, úgy mondta Dánosy, már hetek óta Nizzában
                  van a Váray anyjával... De hát akkor ki?... - És önkénytelen egy másik név
                  tolakszik ajkára, de azt nem is meri kimondani.</p>
					<p>Sietve, gyorsabban lüktető halántékkal igyekszik a virágszirmok nyomán, és amikor
                  odáig jut, ahonnan a sírhoz láthat, egyszerre diadalmasan tör ki lelkéből a
                  kiáltás:</p>
					<p>- Judith!...</p>
					<p>A fejfára hajló alak összerezzen, mintha bűnös cselekedeten érnék, s kezéből
                  szertehullanak a rózsák a sírra, a hóra; aztán megfordul és szemtől-szembe áll
                  ismét Bethléri Andorral, úgy, mint már egyszer, hónapokkal ezelőtt.</p>
					<p>És most se felel mindjárt. Hangosan dobogó szíve tán nem is engedné, hogy szóval
                  beszéljen.</p>
					<p>- Judith?! - ismétli Bethléri s mindkét kezét kérőn, vágyakozással nyujtja
                  feléje.</p>
					<p>Judith pedig, mintha az másképpen nem is lehetne, odalép melléje, hozzásímul
                  lágyan:</p>
					<p>- Sziszi vett el tőlem, Sziszi ad most vissza, - súgja könnyes szemmel, boldog
                  mosolygással.</p>
					<p>- VÉGE -</p>
				</div>
			</div>
		</body>
	</text>
</TEI>