<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU05060" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Sárarany : ELTeC edition</title>
				<author ref="viaf:22179627">Móricz Zsigmond (1879-1942)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">50806</measure>
				<measure unit="pages">116</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Sárarany</title>
					<date>2007-07-25</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/05000/05060"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Csige Mónika</name>
					</respStmt>
					<bibl type="digitalSource">
						<title>Sárarany</title>
						<date>2007-07-25</date>
						<ref target="https://mek.oszk.hu/05000/05060"/>
					</bibl>
					<bibl type="printSource">
						<title>Regények 1. </title>
						<author>Móricz Zsigmond</author>
						<pubPlace>Budapest</pubPlace>
						<publisher>Szépirodalmi Kvk.,</publisher>
						<date>1975</date>
						<idno>ISBN 963 15 0396 8</idno>
						<ref target="https://mek.oszk.hu/05000/05060/05060.pdf"/>
					</bibl>
				</bibl>
				<bibl type="firstEdition">
					<title>Sárarany</title>
					<author>Móricz Zsigmond</author>
					<date>1911</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2020-07-22"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ KÖNYV</head>
				<div type="chapter">
					<head>1</head>
					<p>Égető meleg nyár van. A sok eső után, amiben nem érhetett a búza, egyszerre
                  borzasztó forróság lett, amely megaszalja a szemet. A kemény, meggondolt parasztok
                  csak megingatják a fejüket, “az isten is kitanult már a mesterségiből”, de nem
                  zúgolódnak, nem ijedeznek, nem sápítoznak. Az idő ellen? Azt el kell fogadni,
                  ahogy jön.</p>
					<p>Turi Dani a falu felől jött haza. Szép menyecskék utána bámulnak, észre sem veszi
                  már. Gondban fő a feje, s néha rá-rábólint a gondolatára. Nagy terveket főz, a
                  hamar meggazdagodó emberek módjára egyre nagyobb vállalatokba fog.</p>
					<p>Amint a kiskapun belép a tisztán tartott udvarra, fölemel egy eldobott
                  kukoricakórót, míg beér a pitvarba, apróra töri, s bent a szabad tűzhely elé veti
                  a többi tüzelőhöz.</p>
					<p>A felesége a konyha előtt pirosodik. Ingvállából kiemelkedik gőzölgő fehér sovány
                  válla, nyaka s a baboskék pendelyszoknya alól fekete, megkopott papucsban
                  mezítlába.</p>
					<p>Ahogy az ura belép, visszafordítja az arcát feléje. Irigység és méreg futja el.
                  Persze, ezt az embert nem nyúzta le az öt esztendei házasság meg a két gyerek.
                  Neki mindenből csak a java jut. A barnapiros férfi szebb, mint legénykorában volt,
                  mert ő kihizlalta. Bezzeg ő odavan, róla leszopták a húst a puják meg a sok dolog
                  meg a sok méreg.</p>
					<p>Dani hajnalban ment el hazulról, most délére jár, érzi, hogy köszönni kén az
                  asszonynak, vagy legalább szót vetni neki. Köszönni derogál; az asszony
                  kötelessége, hogy köszönjön az embernek, aki aztán egy komoly fejbólintással
                  elfogadja. Hanem Erzsi elmulasztotta a percet, s Dani ahogy bámuló nagy fekete
                  szemébe néz, úgy érzi, mintha adósa volna. Kipislant hát félszemmel az ajtón az
                  égre, aztán odasandít félszemmel, s azt mondja:</p>
					<p>- Hát ha esni akar, csak hagy essék!</p>
					<p>Elpödri szép bajuszát, amiről “nyalkabajszú Turinak” is hívják; az asszony,
                  akarata ellen is biccent a szempillájával, evvel rendben van a dolog.</p>
					<p>Dani befelé mozdul, az első házba. Újra szólni készteti valami. Mintha nem volna
                  minden rendben közte meg a felesége között.</p>
					<p>- Hun az én veres noteszem - mondja.</p>
					<p>- Hun. ’Sz ott van a mándliba. A sifonyba.</p>
					<p>Dani bemegy. Ő is tudja, hogy ott van.</p>
					<p>A hűvös szoba levegője megcsapja; tele van az a fölmázolt föld szagával, a kissé
                  dohos ágynemű meg a tiszta szobában tartott ételneműek, az avasodó vaj, savanyodó
                  tej szagával. A sifon uras, annak az ajtaját kinyitja, s kiveszi a kabátzsebből a
                  veres noteszt. Leül az asztalhoz, s a homályosra bezsaluzott, párologtatóan hűvös
                  szobában hozzáfog számolni. Megnyalogatja a plajbász hegyét, s gyerekes, iskolás,
                  nagy betűkkel szókat, számokat ír egy tiszta oldalra.</p>
					<p>- Kitapodom a beledet, te kutya! - hallja egyszer a felesége hangját. - Hogy az
                  isten vegyen el, te, - hát nem felfordította a tejescsuprot!</p>
					<p>Sipp, supp! hallatszik kívülről, ahogy az asszony csattogó tenyérrel rápaskolt a
                  gyerek vastag húsára. A kisfiú csak egy jó perc múlva kezdett el rikoltani, de
                  akkor aztán úgy, mint a malac, akit nyúznak.</p>
					<p>Dani egy kis ideig odaügyelt, aztán tovább folytatta a dolgát. A gyerek az
                  asszonyé, ahhoz neki semmi köze; ha még a két gyerekével se volna szabad az
                  asszony, akkor itt hagyná a házat.</p>
					<p>Kis idő múlva nyílik az ajtó, dühösen berohan az asszony, s a fal mellett álló
                  tejesköcsögökhöz áll, és szemlét tart felettük.</p>
					<p>- Mi az istennyilát csináljak már - zsémbel hangosan, de nem mintha valakitől
                  tanácsot kérne, hanem mert nem bírja magába fojtani a szót -, még vót egy meszely
                  abba a csuporba, éppen elég lett vóna. Most mán kezdhetek egy egész köcsögöt.
                  Bajlódhatok, míg leszedem a tetejit...</p>
					<p>- Nem árt a vaj a bélesbe - szólt oda Dani, gondterhes arccal, amelyen
                  meglátszott, hogy föl sem veszi az asszony mérgét.</p>
					<p>Erzsi összeszorította a fogát, s felkapott egy jókora tejescsuprot. De a nagy
                  cserépedény már régen repedt volt, mindig várta vele Erzsi a drótost, s hogy az
                  nem jött, nagy félve mégis használta, hiszen olyan szűkébe volt a kedvére való jó
                  tejescsuproknak. Most izgatottságában elfeledkezett a csupor hibájáról, felkapta,
                  s ahogy kifordult vele a szoba felé, az abban a pillanatban kirepült a ház
                  közepére, s ezer darabra tört.</p>
					<p>- Apróra! - szólt újra Dani hidegvérrel; vagyis: ha van, legyen, ha törik, törjön!
                  úgyse baj, nem kár...</p>
					<p>Erzsi fogta a csupor fülét, ami a kezében maradt, s úgy odaszánta az ura
                  fületövéhez, hogy ha az utolsó percben egy gondolattal vissza nem tartja, baj lett
                  volna belőle. De hát az asszony nem tud ütni, csak magát emészteni, ahelyett, hogy
                  másokon töltené bosszúját.</p>
					<p>Sarkon fordult, kiment, a cserepet a szemétbe lökte, elővette a seprűt, lapátot
                  meg egy nagy mázolórongyot, s bement feltakarítani a ház földjét.</p>
					<p>A szeméből könnyek szivárogtak, olvadt, égő cseppek, s bent feszült a vulkán az
                  indulatoktól.</p>
					<p>Dani kedélyesen nézte; motoszkált ugyan valami benne, hogy kár most bizgatni az
                  asszonyt, nem jó lesz, de úgy benne volt az uszításban, hogy nem állotta.
                  Szórakozottan tartotta vastag ujjai közt a vékony plajbászt, s úgy nézett
                  csendesen, mosolyogva a feleségére. Roppant mulatságos volt neki, hogy Erzsi
                  minden dühe mellett is milyen szépen, szaporán, ügyesen dörzsölgeti a sáros
                  földet.</p>
					<p>- Látod - mondta neki jámboran -, most lesz szép. Mindig így kék, tejjel súrolni
                  fel, de sajnálod...</p>
					<p>Az asszony megszédült, a nyelve megbénult a váratlan sértéstől.</p>
					<p>Ebben a percben robajló sustorgás hallatszott a konyhából, a tűzhelyről.</p>
					<p>- Az a tej is kifutott! - kiáltott az asszony, és kirohant.</p>
					<p>Dani felkacagott. A nyitva maradt ajtón csakugyan égett tejbűz áradt be.</p>
					<p>A következő pillanatban a túlsó szobából éles babasírás hangzott fel. A
                  csecsesbaba felébredt, és sírni kezdett.</p>
					<p>- Dögölj meg! - kiáltott be rá az anyja. - Ebkölyke. Most halj meg, ne legyen
                  belőled olyan kutya, mint az apád.</p>
					<p>Dani nevetett magának.</p>
					<p>Az asszony kisvártatva folytatta:</p>
					<p>- Hun az a kis bitang! Te! - kiabált ki az udvarra, ahol a nagyobb fia még mindig
                  bömbölészett, az eresz alatt a gerendán ülve. - Gyere be! Egy pissz ne legyen,
                  mert a nyakadra hágok. Eregy, ringasd azt a másik kis nyavalyát... De ki ne
                  fordítsd!</p>
					<p>Dani újra nevetett: azért mégis van gondja rá. Ki ne fordítsd! Asszony!</p>
					<p>A fiatal asszony a tűzhelyen rendbe hozott mindent, s újra bement a házba, hogy
                  kiseperje a cserepeket.</p>
					<p>- Szakadhatok én százfelé; szakadhatok én - mohogta.</p>
					<p>- Nem árt az ugrálás! legalább frissülsz egy kicsit! - vetette oda Dani.</p>
					<p>- Hallgass! - rikácsolta az asszony, képéből kikelve. - Hallgass, mert mingyán itt
                  döglök meg! Vagy itt ölöm ezt az egész frekvenciát.</p>
					<p>Lihegett, fújt.</p>
					<p>- Bitangok! Megétetni eccer! Mer az vón jó csak. Mind belőlem él. Ha százan
                  vannak, mind nekem kell körültáncolni. Mindnek én vagyok a cselédje.</p>
					<p>- Minek vagy! - mondta kicsinylő bosszúsággal Dani - hány segítséget állítsak?</p>
					<p>- A kell nekem! - szólt undorral Erzsi - a te segítőid, nyald ki mindnek a... Az
                  csak neked való. Az én konyhámba nem teszi be a lábát egy dajnád se. Az én tiszta
                  edényembe nem nyúl egy asszonyszemély se a faluba.</p>
					<p>Dani fölkacagott, megkapóan tiszta csengésű, egészséges, jóízű kacagással.</p>
					<p>- Na, na! Van tán a faluba olyan is, akit nem pellengéreztél még ki velem.</p>
					<p>- Van. A nagyanyám, aki húsz esztendeje a fődbe rothad. De más nincs.</p>
					<p>Dani újra felkacagott. Szép, egészséges, harapós fogai kicsillogtak. Erős
                  bikanyakát hátraszegte, s merész tekintetű piros arca férfiasan ragyogott. Barna
                  haját, amely izzadt, fehér homlokára csapzott, félrehárította, hogy széles
                  hullámot vetett a fürt, s szeme bizalmasan, gondtalanul sugárzott.</p>
					<p>Az asszony gyűlölettel nézte ezt az embert, akiért valaha a kútba ugrott. Első
                  gazdalány volt, s nem akarták a zsellérfiúhoz adni. Nem is adták, míg a nyalka
                  legény, aki már akkor is híres kapós volt az asszonynépnél, nemcsak a lányt, de az
                  anyját is meg nem ölelgette. Későn tudta meg Erzsi, mikor már nem volt mit tenni,
                  mikor már a fél falu szeretője volt az urának, s emiatt az anyja féltékenységében
                  szinte megháborodott, és maga világosította fel asszonylányát. Erzsi
                  fölundorodott, s azóta rá sem tud nézni az anyjára. Hiszen, csak legalább ha egy
                  szeretője lett volna az urának, akkor összetörtek vón valahogy. De így, mikor
                  egyszerre tíz-húsz lánnyal-menyecskével, de még vénasszonnyal is bizonyos köze
                  volt, s jól tudja, hogy az édesanyja is ott van máig köztük, - így nem lehetett
                  hova lenni. Jobban undorodott a fiatalasszony attól, akit az urával
                  meggyanúsított, mint a hullától. S nem mehetett sehova, inkább itt maradt ezzel az
                  emberrel, akiről még most is úgy érzi néha, hogy nem tudna nála nélkül
                  megélni.</p>
					<p>A férfi csak nézte, nézte a szikrázó fekete szemű asszonyt, aki egészen
                  belecsúnyult a haragjába. Olyan furcsán, olyan kétes érzéssel nézte az erős ívű
                  fekete szemöldök alól, a szép alakú, hófehér homlok alól, a keményen kiszögellő
                  arccsontok, éles vékony orr, epés metszésű száj keretéből kinéző nagy sötét szemek
                  poklát, amely mégsem tudott igazi hatást tenni rá... Most már értette, miért volt
                  ő hűvös ehhez az asszonyhoz már elég régi idő óta, pedig maga is bámulta, milyen
                  gerjedelmes mostanában a vére. Csúf ez az asszony, csúf. Imádkozásra, térdelésre
                  és gyűlölködésre termett, nem szerelemre. Pápista. Szívós és szenvedélyes, amit ő
                  nem bír megérteni. Az ő jó, kövér, hamar felgyúló, lecsendesedő, keveset haragvó,
                  sokat káromkodó kálomista természete sok puhaságra s örökös jókedvre vágyakozik...
                  És mégis izgatja, leköti ez az asszony, sokkal jobban, mint a világ minden
                  asszonya. Nem is cserélné el senkivel... de senkivel a világon. Tele van vele,
                  örül a nagy tisztaságnak, a testi-lelki-életbeli szeplőtlenségének. Nagyra van
                  vele, mint olyan asszonnyal, akihez nincsen több hasonlatos. És mikor szabadon
                  csatangol a kurta örömök virágos kertjében, mindig örvendve gondol az asszonyára,
                  aki otthon van, neki őrzi meg tiszta virágkelyhét, s térden imádkozik a maga
                  szigorú isteneihez, akik neki olyan idegenek s olyan gyűlöletesek.</p>
					<p>A húsos, rózsás képű ember szeme lobbot vetett, bal kézzel elkapta az asszony
                  megfeszült kezeszárát, s odarántotta őt magához. Az asszony másik kezében ott volt
                  a teli szemétlapát, arról mind lerepült a cserép szanaszét a szobában. Dani
                  jókedvvel kacagott rajta, mintegy megkönnyebbülve. Átölelte az asszonyát,
                  leszorítva két karját, s az izmos, szívós asszony érezte, hogy ereje a férjéé
                  mellett semmi, mint az ő kezében a gyerekéé. Úgy bánt vele, ahogy akart.
                  Odaszorította az ölébe, lefektette a vállára, s megpaskolta a hátát.</p>
					<p>- Te bogár, te! - mondta neki, s aztán fogta, eltartotta két kézzel magától
                  messzire, hogy jól az arcába nézhessen.</p>
					<p>Az asszony kezéből kihullott a vaslapát, s csörömpölve állt meg a földön egypár
                  cserépben. S a nő eleresztette magát; összerokkanva hagyta, bármit tesz vele az
                  ura.</p>
					<p>- Ó, te hónapos rózsa! mi bajod? - mondta Dani, s a győző kedvtelt érzésével
                  nézett az asszonyra. - Hát van híjjod? Megkárosítalak? Hiszen nem bírod el, ha
                  megcsókollak, te! Mindig kifog utána a - betegség. Te üvegvirág. Hiszen sok vagyok
                  neked, te harmat. Belehalsz, ha addig csókollak, míg nekem
                  elég.</p>
					<p>Kiterítette a két karján az asszonyt, mint egy vékony gyereklányt. Erzsi érezte,
                  hogy fölrepül a levegőbe. Elveszett a lába alól s a lelkéből a biztos föld
                  kisugárzó ereje; szédült és ájult, és érezte, hogy az ura tenyerén van, de olyan
                  biztos helyen, mintha az isten markában volna. Megvillant szűk kis agyában a
                  gondolat, hogy ilyen erős ember nincs több a föld kerekségén, mint az ő ura, aztán
                  elalélt, s hagyta, hogy azt tegye vele, amit akar. Főhetett már, futhatott már
                  odakint a tej, a rántás, pecsenye korommá.</p>
					<p>Dani odaborította a meleg asszonyi testet magára, mellére, vállára, s gyengén
                  átölelte. Alig volt ruha a forró testen, amelynek színe, a bőre érintése kezdett
                  meghidegülni - saját magára lecsapódó gőzében - a fagyos szobában, és mégis olyan
                  hőséget sugárzott ki a test, mint az olvadt vas.</p>
					<p>- Látod, látod - mondta csendesen a férj -, olyan vagy, mint a sár. Mit kezdjek
                  veled. Ha egy ujjal hozzád nyúlok, véged. Affenébe, száz asszony is kicsi vón
                  nekem...</p>
					<p>Átölelte s magán tartotta a pihegő asszonyt; aztán ráncbaszedte homlokát s
                  elcsöndesedett. Eszébe jutott az üzlet, ami most az egész lelkét lefoglalta, s az
                  asszonnyal az ölében, pár pillanat múlva olyan tisztán és nyugodtan gondolt az
                  imént félbeszakított tervére, mintha csak a plajbász volna az ujja közt, s nem egy
                  szerelembe fulladt asszony, a tulajdon felesége.</p>
					<p>Az asszonyi test lassan odasimult hozzá. A két meztelen kar megölelte a
                  férfinyakat, vállat; a szorgalmas, ügyes, tapintó ujjak megbizseregtek, amint a
                  férfi puha, simuló gyolcsingén átérezték az üvegsima és ruganyos kemény húst, s
                  elkezdtek játszani, tovább tapogatni s egyszerre lázasan görcsösen markoltak bele
                  a húsba; marokra fogva; gyúrva, gyötörve, csókolva a váll alatt meggyűrődő, egész
                  tenyért betöltő húsdomborulatot. Az asszony esze alázatos segítője lett hirtelen
                  fölviharzott testi gerjedelmének, s amíg két megbarnult erős karjával átfonta a
                  férjét, cserepesre szikkadt szomjas ajkával beletapadt a nyakára ott, ahol az
                  ingből kifehérlik, s ekkor teljesen elfeledett minden bajt, keserűséget,
                  szívfájást. Csak kívánta, áhította, odaadta magát a hímjének.</p>
					<p>A férfi elmosolyodva ébredt fel komoly, szikár tépelődéséből. Megérezte, hogy az
                  asszonnyal van valami, megtapogatta puha, lágyhúsú, kidagadó csontú tagjait, s
                  nyugodt hangon, gondolatait folytatva így szólt:</p>
					<p>- No, ha ez a vállalat beüt, akkor se bú, se kár.</p>
					<p>Az asszony összerándult, s görcsösen ölelte át az urát, mintha agyon akarta volna
                  benne fojtani az idegen gondolatokat, s a testétől könyörögne segítséget a lelke
                  idegensége ellen.</p>
					<p>A férfi el akarta tolni, de nem bírt vele; az asszony szívósan s mégis kéjesen
                  ölelte: arra elmosolyodott, ő már szinte el is felejtette, hogy került az ölébe
                  az asszony.</p>
					<p>- Ha ezt a bérletet megkapom, úgy, ahogy szeretném, akkor osztán nem cserélek a
                  vicispánnal se.</p>
					<p>Az asszony karjai lelankadtak. Mintha a délignyitót nap éri. Dani egész könnyen
                  bírt vele; mint szokta, eltartotta magától két tenyérrel, s úgy nézett a felesége
                  arcába.</p>
					<p>- Bizony még úriasszony lesz belőled! - szólt ragyogó örömmel.</p>
					<p>Az Erzsi arca olyan szomorú, olyan halálosan szomorú és ijedt volt, a szeme úgy
                  könyörgött és remegett, könnyek rezegtek a sarkában, és az arcvonalai elbágyadtak.
                  Sovány arca sóvár volt, ajkai izzóak, orrlikai tágultak, s felső szemhéja
                  leereszkedett a szembogarakig.</p>
					<p>De a férfi nem látott semmit nagy izgatottságától, úgy tele volt a terveivel. Úgy
                  látszik, már mindennel tisztában van, amin eddig töprengett.</p>
					<p>- A szatmári botosok nem győznek annyi selymet lemérni, amennyi viganóravalót
                  vehetsz!</p>
					<p>Az asszony szemei lecsukódtak, feje lebágyadt.</p>
					<p>- Kiveszem az egész Nagyszeget. Hallod!... Már beszéltem az ispánnal. Az úr a
                  zsidóra megharagudott, osztán az egész az asszonytól függ úgyis. Felmegyek hozzá
                  magam, nem esz meg. Egy asszonytól nem ijedek meg, láttam én már mást is. Ha még
                  olyan kegyelmes asszony is, csak asszony!</p>
					<p>Erzsi, mintha vipera csípte volna meg, felugrott. Minden porcikája remegett. Most
                  értette meg, mit beszél az ura.</p>
					<p>- Mmit! - szólt bukdácsoló nyelvvel - mit mondasz? A kegyelmes grófné. - Hát oda
                  akarsz? Hát...</p>
					<p>- Nonono. Mondom, hogy csak nem esz meg! Mit féltesz?</p>
					<p>- Mmán azt is! - ordított fel rekedten az asszony, s leugrott az ura térdéről.
                  Összecsapta a két kezét, aztán így összekulcsolva felemelte a feje fölé, meg újra
                  levágta; úgy rohant, száguldott összevissza a szobában, mintha kedves valakijének
                  rögtön bekövetkezhető, kikerülhetetlen halálától félne - már azt is, azt is! -
                  ismételte.</p>
					<p>A férfi egy darabig nézte, értetlenül.</p>
					<p>- Hát beléd mi ütött?</p>
					<p>- Úristenisten! Keresztrefeszítettszentisten! Mikor lesz vége ennek az én
                  kínkeserűgyász életemnek. Ó, mennybéli szűzanyám!...</p>
					<p>- Ne bőgj! - rivallt rá az ura. - Ez kell nekem. Ez kell éppen! Tyúkeszű.</p>
					<p>Bosszúsan dobta odább a ceruzát az asztalon.</p>
					<p>- Ahelyett, hogy örülne, táncolna, - bolond! Igazán, hogy egy asszony alábbvaló
                  a... Nem érted? ha sikerül - mer még semmise biztos - olyan kontraktust csinálok
                  az úrral, hogy belegebed. Ki fogom venni az egész Nagyszeget, az egész pusztát, a
                  Tiszasarkon olyan káposztásfőd van, hogyha kiadom, nyócvan pengőt, százat adnak
                  egy vékásért.</p>
					<p>- Ezret.</p>
					<p>A férfi elhallgatott. Ez már okos szó. Ez legalább az üzletre vonatkozik. Az
                  asszony mindig mindenben a legrosszabbra számít, nem úgy, mint ő, akinek roppant
                  rikító minden cél, alig bírja magát megállítani, úgy rohan a reménysége. S
                  elégszer bebizonyosodott már, hogy az asszonyának igaza volt. Ezért nem vágja
                  ketté az asszonybeszédet, hanem meghőköl rá, s újra meggondolja.</p>
					<p>Hozzáfogott hát, és mint szokta, apróra elmondott a feleségének mindent. Ez csak
                  állott a szoba közepén, lesütött szemmel, szórakozott pillantással, majd
                  meggondolta magát, kiment a konyhába, eligazított a tűzhelyen minden edényt, a
                  kutyát kikergette, a félrácsajtót betette, s újra bement. Az ura felnézett a
                  noteszéből, s tovább folytatta a beszédet.</p>
					<p>- Ha tizenhat pulyád lesz, mindre maradhat elég. Hát nekem ne vágj ilyen fancsali
                  képeket; nem tudnám, miért.</p>
					<p>- Nekem nem kell a macáid zsírja.</p>
					<p>- Eh - hehentett Dani bosszúsan -, már megint eszi a...</p>
					<p>- Inkább a nyakamba veszem a kölykeidet, és megyek koldulni, de nekem nem kell
                  piszokpénz.</p>
					<p>- Milyen piszok?</p>
					<p>- Bhhh, amiért osztozni kell - rajtad!</p>
					<p>Dani kedvetlenül rándította meg az arcát.</p>
					<p>Az asszony folytatta.</p>
					<p>- Most már megy a méltóságos asszonyok után. Nem elég ami vót. Eredj, csak eredj,
                  hogy kivetnek a disznók közé. Óh, csak az én istenem adná, hogy egyszer már
                  ráakadna a bajára! Mer nagyon elhitte mán magát!...</p>
					<p>Dani kitágult szemekkel nézett az asszonyra; megértette a gyanúsító gondolatát, és
                  az szeget ütött a fejébe. Tán még igaza is van az asszonynak. Hisz az úriasszony
                  is csak asszony!...</p>
					<p>Összevonta a homlokát, s az ablak felé fordult.</p>
					<p>Az Erzsi lába alatt megroppant egy cserép. Lehajlott érte, s összeszedte a
                  darabokat, aztán kitört:</p>
					<p>- Azt mondom neked, elég legyen a cudarságból, mert ha egyszer elfog a keserűség,
                  az isten legyen irgalmas-kegyelmes mindnyájunknak.</p>
					<p>Dani felállott. Villogó szemmel nézett az asszonyára.</p>
					<p>- Én meg azt mondom neked - adta ki kemény hangon a parancsot -, hogy eredj a
                  dolgodra, egyébre ne legyen gondod. Ott a konyhád, ott az udvarod, ott a
                  gyerekeid. Az én bajomba ne piszkálj bele... Ha nem tudsz segíteni, ne állj
                  keresztbe... Semmi bajod. Tudod, hogy szeretlek; érted élek; meg értetek, a
                  gyerekekért. Az egész világot ide akarom hordani a kötődbe; még a mai napig egy
                  bokor kendőt se adtam más asszonyszemélynek rajtad kívül. Mit sajnálsz? Lekopott a
                  csókolóm? Nézze meg az ember. Mi közöd hozzá, hogy csinálom a magam seftyét, csak
                  sikerüljön.</p>
					<p>Az asszony visszaszívta az orrába a könnyét, érezte, hogy most még csak csöndesen
                  foly a szó, de hamar rossz vége is lehet. Elhallgatott a kemény hangra, mint a
                  megszidott gyerek.</p>
					<p>Az ura is meghiggadt. Visszaereszkedett a helyére, s komor arccal hozzáfogott újra
                  rendezni a gondolatait.</p>
					<p>- Tudod te jól, Dani, hogy nekem nem kell semmi - szólalt meg szomorúan, csöndesen
                  az asszony. - Eléltem vóna én veled az anyád kis házában is, kapásnapszámos sorban
                  is. De ha van annyink, amennyink, minek ide több? Minek a sok gyerek, meg a sok
                  birtok, a sok gond? Nem jó nekünk úgy, ahogy apámék voltak? Csendesen, rendesen.
                  Nem kell felfalni a világot, de elpotyázni se, ami van. Minek töröd te magadat, ha
                  nem muszáj? Meglásd, meg... rossz vége lesz egyszer!</p>
					<p>- Az isten áldjon meg - szólt a férje mutatott bosszúsággal -, hallgass mán, ha
                  mondom, hogy hallgass... Ne hasonlíts engem az apádhoz, nem vagyok én Tövigszáraz, mint ő.</p>
					<p>A fiatalasszony elvörösödött az apja gúnynevének hallatára; szíve egész
                  szenvedélyével szerette és tisztelte az apját, s gyűlölködve nézett az urára.</p>
					<p>- Csak hagyj békét az apámnak! Jól vigyázz, mert te is megkapod a magad csúfnevét,
                  a víz se viszi le rólad!</p>
					<p>Dani meghorkanva, vizsga szemmel nézett a feleségére, nem tud-e máris valamit? Az
                  utóbbi napokban többször észrevette, hogy utánanevetnek, s valami szót suttognak,
                  ha meglátják. Még nem jutott a fülébe, hogy mit, megkérdezni meg nem merte, félt,
                  hogy még megmondják.</p>
					<p>- Az isten irgalmazzon annak! - morogta fenevad módjára, lapos pillantással - aki
                  rám ragaszt valamit!</p>
					<p>A beszéd egészen posvánnyá lett. Úgy indult egy félórával ezelőtt, mintha vihar
                  készült volna belőle, s úgy végződött, mint az őszi köd. Nyomott hangulat és nagy
                  kedvetlenség maradt utána, amelynek a mélyén feszültséget éreztek mind a
                  ketten.</p>
					<p>Erzsi látta, hogy az ura nem szól többet, kifordult a konyhába. Dani meg mogorván
                  belekönyökölt a tervezgetésébe.</p>
				</div>
				<div type="chapter">
					<head>2</head>
					<p>A falu csinos kis alföldi magyar falu. Alig száz házból áll. Rendesen kiszabott
                  hosszú telkek; a kert mindenütt gyümölcsös, és a falu közepén a pompásan megépült
                  fatorony valóságos kis erdő kellő közepéről nyúlik ég felé, mint egy dárda. A
                  hegyében kakas berzenkedik, s ez messze hirdeti, hogy itt református, tehát
                  színmagyar nép lakik.</p>
					<p>A gróf Karay-család névadó birtoka ez a falu.</p>
					<p>A reformáció idején a Karayak áttértek, s magukkal vitték számos birtokuk magyar
                  népét is az új hitre, az erdélyi fejedelmek hitére, nem lelki szükségből, nem is
                  politikából, csakhogy bosszantsák a bécsi udvart. Mikor aztán Pázmány idejében
                  megint divatba jött a katolizálás, a Karayak is visszatértek, de hiába akartak a
                  császárnak kedveskedni vele, a nép nem váltott velük hitet. A magyarság nagyon
                  hamar beleszokott abba a szabad, önálló egyházi életbe, amelyet új hite
                  biztosított neki. S az üldöztetések idején a tömeglélek megkeményedett, s hősi
                  kielégítést talált a hithez való ragaszkodásban.</p>
					<p>Még ebből az időből való a falu és a földesúr ellenséges viszonya. A falu határa
                  nyolcezer hold, ebből mintegy hatszáz hold a kisbirtokos gazdáké, a többi
                  nyolcadfélezer a grófé.</p>
					<p>Ez a föld ősi idők óta történelmileg elévült törzsvagyona a Karayaknak. De éppen
                  olyan ősi eredetű a parasztság tulajdonjogi hite is. Ugyanaz a nép lakik itt
                  rengeteg idők óta. Különös szerencse védte, hogy sem tatárdúlás, sem törökvész nem
                  pusztította el a népet; évszázadról évszázadra bátorságban lakott itt, s családi
                  jobbágysága volt a Karayaknak. Közülök vált ki a földesurak személyi cselédsége, s
                  az urak meg az úrnők szerelmi fölöslege századokon keresztül itt ömlött szét a
                  hajdani kevésbé válogatós korokban. Volt is már valami fajbeli közösségérzet az
                  urak meg a parasztok között, s Öreg-Karán gróf Karay Pált a nagy honárulás után
                  azzal a jussal utálták meg a karai parasztok, amivel az atyafit az atyafi. Ez a
                  legádázabb gyűlölet, ez engesztelhetetlen.</p>
					<p>Gróf Karay Pál hiába eszelte ki az árulás jogi formáját simára és kerekre, a
                  veséjébe látott minden parasztja. S mit ért, hogy a forradalom leigázása
                  természetesnek és bölcsnek látszott nagy szerződés szerint, ha a kibujdosott
                  utolsó fejedelemtől végig az egész országon az utolsó karai béresig, mindenki
                  lapos, gyűlölködő pillantással mérte őt végig. S mit ért, hogy a kibujdosottak
                  birtokát nem ajándékba kapta, hanem szerződésben vette meg: mikor mindenki tudta,
                  hogy a százharmincezer hold földet százezer aranyért vette, s abból a százezer
                  aranyból a császári pénztár fizetett ki helyette ötvenezret, a másik ötvenezret
                  pedig elengedte a legkegyelmesebb királyné. És mindenki tudta, hogy csak akkor
                  tette le a szegény magyar nép a fegyvert azon a híres síkon, mikor már ez a
                  szerződés készen volt a tábornok tarsolyában...</p>
					<p>Gróf Karay, amikor konok kurucfejével belevágott ebbe a vállalatba, előre
                  leszámolt minden nemzeti gyűlölettel, s lerázta magáról a megvetést, mint a kutya
                  a vizet. Mit, ő már úgyis vén ember, majd elfelejtik az unokáinak.</p>
					<p>De mikor visszavonult, haza, az öreg házba, villogó szemmel nézett rá minden
                  paraszt. Az öreg gróf felhorkant, összecsikorította a fogát, s megpróbálta
                  megtörni a parasztjait. Nem ment. A magyar paraszt már ekkor egy színen volt a
                  kurtanemesekkel, csak éppen a politikai jogok hiányoztak a számára. A kötelességek
                  azok mind rajta súlyosodtak el.</p>
					<p>Felőle dúl-fúlhatott az úr. Neki többet nem volt uruk a “gróf”. Makacs, kemény
                  kálomista nyakak szegültek ellene a gróf méltóságának. S eddig se sok köszönet
                  volt a robotjukban, de ezentúl erős és rendíthetetlen ellenszegüléssel rontottak
                  mindenütt, ahol s amit lehetett.</p>
					<p>- Megálljatok - rikoltott fel - dühében gróf Karay Pál, s ment Bécsbe, a királyné
                  színe elé.</p>
					<p>Egypár hónap múlva már kiverte egész vármegyét tevő uradalmairól, az áldott, kövér
                  kalászos rögökről az ősi, ott termett magyarságot, s a “kutya kálomista jobbágyság
                  helyébe az mü szent religiónkban való szelíd katolikus sváb nemzetséget plántált”.
                  Olyan szép tellett neki, aki ne fájdalmasan zokogó, kesergő dalokban búslakodjék a
                  portája tövében, hanem szent zsolozsmát énekeljen égre forgatott szemmel, s ne
                  laposat köpjön a Karay név kimondása után: “honnak árulója”, hanem keresztet
                  vessen: “svábság patrónusa!”</p>
					<p>Nem is hallatszott soká magyar szó az ősmagyar földeken. Tizenhat falut és három
                  mezővárost ürítettek ki a vén gróf gazdatisztjei. A nép elbujdosott messze
                  földre, más megyékbe, csak itt-ott fizettek ki egy-egy falut, így Karát is valami
                  kis, megszabott úrbéres területtel. Az akasztófapusztát rendelte a gróf, Kara
                  lakosainak: odavalók, egyig! S a nép a szomorú őszön átköltözött az édes otthonból
                  a semmibe; új falut telepített, nevezve Kiskarának...</p>
					<p>Egy télen át üresen állottak az elhagyott falvak házai. Hó behullotta, víz
                  telefolyta, fagy szétrongálta. Ordas ütött tanyát a templomokban, s ha mennykő
                  csapott egy-egy toronyba, arról tövig égett az egész faluhely. Néhol a kivertek
                  gyújtották fel édes ősi lakukat, hogy ne jusson döghollók karmába a hajdan békés
                  fészek.</p>
					<p>Mikor aztán megjöttek új tavaszon az új földfoglalók, tele lett idegen nyelvű
                  vájákolással a levegő, hogy itt nincs minden olyan kész paradicsom, ahogy ígérték.
                  A kiehült, otthon éhnyavalyába dűlt svábok kicsinylették, amit kaptak: a jó
                  földet, az áldottat, a tehenet, lovat, szekeret, ötévi adó- és robot-elengedést
                  meg a házi macskát, amivel mind ellátta őket a kegyelmes gróf...</p>
					<p>A vén vak Karay, aki egy árva szót sem értett új népe nyelvén - vele esett meg,
                  hogy huszonötezer főnyi táborával együtt sem tudott elolvasni egy elfogott német
                  levelet -, újra dühbe gurult. Kergette volna már az újonnan jötteket a pokolba, de
                  nem lehetett. Nebántsvirág lett a svábság a Tiszalaposon. A királyné csak erre a
                  tettére békült meg az öreg kuruccal, akinek olyan volt a formája, hogyha megjelent
                  a Burgban, az udvari frájlák összesúgtak, hogy veszedelmes játék a királynétól, ha
                  a medvét szabadon hagyja.</p>
					<p>A vén Karay azzal a dühödéssel jött meg újra Bécsből, amivel a paraszt verte a
                  szőlejét, mikor a jég esett: lássuk uramisten, ki csinálja jobban.</p>
					<p>Innen ered, hogy a kiskarai paraszt lelkében máig is ott van az istenfélelem
                  tőszomszédságában az uraság elleni gyűlölet. Tehetetlen, századokra
                  elraktározott, ma már nem is öntudatos érzés. Ki tudja már megmondani a
                  gyerekének, mit vétett a gróf ellenük! De azt mindenki meg tudja tenni, hogyha a
                  gróf nevét kimondja, köpjön egyet. S ha módja vón rá, könnyen felingerüljön odáig,
                  hogy leüssön belőlük egyet.</p>
				</div>
				<div type="chapter">
					<head>3</head>
					<p>Kiskarán csaknem két század óta élt a magyarság egyforma életet. Ősszel, tavasszal
                  szántottak, vetettek, régen faekével, nem is olyan régóta egyszerű
                  vascsoroszlyákkal. Sohasem hitte volna el senki, hogy ez a derék fekete föld
                  egyebet is teremjen, mint búzát, búzát, búzát. Mert a kukoricából elég, ami a
                  disznónak elég. Krumpli, az is sok ami van. Mit teremjen még az istenadta föld?
                  Egypár szál cirkot seprűnek, néhány sor napraforgót egy kis olajnak, répát a
                  tehénnek, sütőtököt a gyereknek, egy vető kendert az asszonynak. A többibe aztán
                  búzát, búzát.</p>
					<p>Olyan egyszerű, megszokott, változatosság nélküli ez az élet. Ahogy a hold újul és
                  fogy, szinte lesugárzik mindenfelé, mit kell tenni. Nyaratszaka folyik a kemény
                  tülekedő munka a földdel, amely már nem is a termőföld megművelésének látszik,
                  hanem a nagy közönyös, kiélt föld hátán egy árva, maroknyi, elkeseredett népség
                  harcának a mindennapi kenyérért. És ez a harc igen keserves, a kiskarai ember nem
                  ér öregkort; időnekelőtte megszakítja magát a munkával.</p>
					<p>De ezt a harcot is a századok alatt kifejlődött szokás diktálja. Az egyes embernek
                  nem kell gondolkoznia; el sem is tudja képzelni senki, miről lehetne gondolkozni.
                  A gazdaságról?...</p>
					<p>És ott él valamennyiük lelkében öntudatlan hit gyanánt az ősi pogányság
                  világnézete, a természetimádásnak valami különösen zsongó vallási áhítata, amely
                  olyan örökre ottmaradt, ahogy arról a tudósoknak sejtelmük sincs; ezer esztendő
                  csak éppen felöltöztette új ruhába, a kereszténység keresztekkel ékes csillogó
                  öltözetébe; de a szívek legvalója pogány maradt. S a babonának nevezett vallásos
                  tudásokban, a keresztény isten templomát is eszköznek tekintik, a saját, néven nem
                  szólított, de örökkön úr istenük tiszteletére. S vén mesemondók, akik formában is
                  a kirgiz puszták kemény típusát őrzik, jól ismerik a király tizenkét lányát, a
                  szent hold minden fordulásának összes jelentését, s ha a kútból vizet húznak,
                  visszaloccsantják a fölit, ki tudja már miért: a földben lakó örökisten
                  tiszteletére.</p>
					<p>A jeges északra szakadt atyafiakra vall itt minden szó, tett; a nyugatra került
                  faj őrzi itt a napkelet lelkivilágát. E földön, ahol csak évmilliók előtt suhogott
                  és dörgött a tenger, még ma is ismerik a nagy cethalat, melynek hátán áll a
                  világ... Hol vették, hány ezer éve őrzik a tenger-halász ős fantasztikus ötletét,
                  talán a finn-vogul atyafiak meg tudnák mondani.</p>
					<p>És állhatnak a kormány élén bárkicsodák, jöhet abszolutizmus és alkotmányos
                  korszak - ide úgy szűrődik át valaminek a híre, mint valami távoli zsivajgásé. Ki
                  törődik vele? Ha nyílnak a szép kikeleti napok, bele kell akasztani az ekét a
                  földbe. És ahogy kirepül a kis méh tavasszal virágra, úgy megy a földműves a
                  rögre. Jöhet háború és világfelfordulás, a paraszt elveti a kenyérnek magvát, hogy
                  a halál idején is gondoskodjon az életről.</p>
					<p>És ebben a megrögzött világban, ahol az emberi koponyákban az agyvelő némelyeknél
                  keményre száradt, másoknál megpenészedett, egyszerre csak különös forradalom ütött
                  ki.</p>
					<p>Született, felnőtt, kiszolgálta hároméves katonaságát s megházasodott egy ember.
                  Mint a többi. Ott volt, aki volt, a keresztelőjén, a lakodalmán. Ki gondolta
                  volna, hogy mi lesz belőle.</p>
					<p>Az lett, hogy mindjárt az első esztendőn, az apjokától kapott tiszaöntéses földbe
                  repcét vetett.</p>
					<p>Már mikor hozta a magot a városból, csóválták az emberek a fejüket. Ki hallott
                  olyat: új veteményt találni ki! Nem szabad a földből komédiát csinálni!</p>
					<p>- Bolond ez a Turi Dani!... Nem bolond a, hanem tékozló. Elvesztegeti a földet!...
                  Persze belecseppent a nagy módba, azt se tudja, mit csináljon, elvesztette a
                  fejét.</p>
					<p>Szidták, szemtől szembe megmondták neki. Ő csak nevetett. Mikor aztán szinte
                  embernagyságra nőtt a kövér, húsoslevelű repce, mikor nagy, üde sárga szín
                  virágba borult a szép tábla, s kivált mikor jött az aratás, a bőséges, áldott
                  aratás, amely egy holdnyi földről nyolcszáz forintot eresztett a Dani zsebeibe,
                  akkor szörnyű elképedés lepte meg az embereket.</p>
					<p>Soha a világ teremtése óta nem volt esemény, amely ennyire felizgatta volna
                  Kiskarát. Egész télen át a Dani repcéjéről beszéltek. Másik éven megint sikerült a
                  repce. Harmadik évben már az egész Tiszapart sárgállott a repceföldektől.</p>
					<p>A lassú parasztok megcsóválták a fejüket, s gyanakodva tapostak szét egy-egy rögöt
                  a repceföld sarkában: sose nézték volna ki, hogy ez a föld egyebet is tud teremni,
                  nemcsak amit szokott... Szerették volna kitölteni rajta a haragjukat, hogy eddig
                  mind magának tartotta azt a sok jó pénzt...</p>
					<p>Következő évben még nagyobb és még váratlanabb győzelmet aratott a földön Turi
                  Dani, ez a jókedvű, szép bajszú, asszonyszerető fiatal gazda, aki olyan könnyedén
                  és vidáman él, hogy a parasztok, akik hozzá vannak szokva, hogy a meglett ember, a
                  földtúró gazda savanyú kedvű, mély, barnabarázdás arcú, közömbös, tempós mozgású,
                  nem tudnak mit mondani rá, csak azt, hogy:</p>
					<p>- Egye meg a fene azt a Danit, ennek minden beüt...</p>
					<p>Káposztát ültetett Dani a Tisza-parton. Éppen abba a földbe, ahol első esztendőben
                  olyan szép volt a repce. Kellett is, hogy olyan jó volt az asszonynéppel. Senki
                  más azt a rengeteg földet meg nem bírta volna munkáltatni rajta kívül. De ő még a
                  faluvégi cigányasszonyokat is sorra csókolta, csak menjen neki napszámba
                  káposzta-kapálni.</p>
					<p>Ha földrengés ütött volna be, nem okoz olyan rémületet, mint az, hogy háromezer
                  forintnál többet kapott Dani egy olyan darab föld terméséért, ahol százötven,
                  kétszáz forint ára búzánál több nem terem meg. Remek volt a káposzta, torzsátlan,
                  tömött sima levelű, mint a hártya. Ahova vitte, kapkodták a kiskarai
                  káposztát.</p>
					<p>És most már, ezen a télen az egész falu asszonya odaadta neki magát, csak egy
                  darab káposztaföldet adjon neki a Tiszaöntésen. Bezzeg akkor nevettek, mikor az
                  öreg Tövigszáraz az eddig használatlan lapos partot adta a vejének merő
                  fösvénységből, és nem a híres megmunkált búzaföldeket.</p>
					<p>Dani szétmezsgyélte az egész nagy partot, s kiadta bérbe, olyan árért, hogy egy
                  kapavágás nélkül több haszna volt belőle, mintha megszakítja magát.</p>
					<p>Új terven törte a fejét. A kiélt öreg föld megjavításán, boltban vett, zsákból
                  szitált trágyázáson, földforgatáson, szőlőtelepítésen... Nem minden sikerült, de
                  rá sem fizetett semmire. Egy falu asszonynépe volt a vazallusa, a
                  munkáscselédje.</p>
					<p>Alig négyesztendős házas volt, mikor egyszerre csak szűk lett neki a kiskarai
                  határ. Ott terült el mellettük a rengeteg uradalom. Mért ne lehetne onnan földet
                  hódítani?</p>
					<p>Mikor fölvette a szót a télen, a többi nagygazdák, szokás szerint komoran,
                  szárazan legyintettek. Az a grófé. Ott a zsidó az úr. Mert bérbe volt adva az
                  egész uradalom.</p>
					<p>Dani nem nyugodott. Egyre járta az uradalmat; mindenféle ürügyön bemerészkedett.
                  Az egész cselédséggel megismerkedett, s boszorkányos szerencséje az asszonyok
                  körül, otthonossá tették a nagy mezőkön. Egy év múlva jobban ismerte a földet,
                  mint a kasznár, s a bérlet minden csínját-bínját, mint az ügyvéd. Két kisebb
                  részlete volt az uradalomnak, amely független volt a főbérleti testtől. A
                  Nagyszeg, amely a bérletkötéskor még víz alatt volt, a Tisza egy hatalmas
                  szögelletében és a Pallag, egy szép darab kétszázholdas legelő. Dani azt is
                  megtudta, hogy erre a két darab földre nem akar a gróf új bérletet kötni, hanem
                  eladja. Csakhogy a mostani úr, “Miska gróf”, szóba sem állott a parasztokkal; félt
                  a sok huzavonától, és nem bízott benne, hogy ezektől pénzt kap. A Pallagra már
                  készen is volt az alku Lichtsteinnal, a bérlőjével, hogy olcsón, örökáron eladja
                  neki. Dani már nem is gondolt rá, hogy ebben versenyre keljen “Liscsánnyal”, ahogy
                  parasztnyelven hívták a fiatal bérlőt.</p>
					<p>Az elmúlt napokban azonban nevezetes dolog történt. Volt a gróf Karayaknak egy
                  csinos vadászkastélyuk Kiskara végén, ahol ötven esztendő óta nem volt senki a
                  grófi családból. Most Miska grófnak a felesége asszonyszeszélyből lejött ide.
                  Senki sem tudta, hosszabb időre-e vagy csak pár napra; a kastélyt Pestről küldött
                  mesteremberek gyorsan kipucolták, s Dani egyszer csak hallotta, hogy már itt is a
                  kegyelmes grófné.</p>
					<p>- Beszélek vele! - hajtogatta magában, és már látta is, hogy akasztja az ekét a
                  nagyszegi bérletbe. Háromszáz hold az! Mint a fele határuk. Kétszer olyan darab
                  egy tagban, mint az övé meg az apósáé együttvéve.</p>
				</div>
				<div type="chapter">
					<head>4</head>
					<p>Egy percnyi nyugodalma nem volt. Láz gyötörte a testét; szíve körül zsibongást
                  érzett, s áramlatok rohantak végig minden tagján, amelyek elvették az erejét és az
                  okosságát. Ez a belső gyötrődés igen régi volt benne. Még abból az időből való,
                  mikor megtanult nagy terveket csinálni, és megérezte, hogy semmi külső,
                  közönséges emberi lehetősége nincs, hogy azok valaha sikerüljenek is. Ma már
                  haragudott magára, a szívére, ezért a hiábavaló kínlódásért, s gyakran káromkodva
                  bizonyítgatta magának, hogy semmi oka a félésre, hát mitől reszket?</p>
					<p>De most egyszerre olyan, szinte határtalanul nagy tervek rohanták meg, hogy
                  csaknem elvesztette a fejét a kapzsiság izgatottságában. S az ő természetével
                  lehetetlen volt nem látni, hogy ezekhez a tervekhez ő olyan kicsi, de olyan nagyon
                  kicsi ember - még kisebb, mint mikor az alvégi kapás Turi Mihály fia a Takács
                  lyányra vetette a szemét.</p>
					<p>Az erősítette meg öntudatát, hogy eleddig minden sikerült!</p>
					<p>Amint ott ült mereven, gondolkodva az asztal mellett a félhomályos szobában, olyan
                  volt, mint valami indus bálvány; tízezer esztendeig el bírt volna ülni így.</p>
					<p>A pillantása az asztalon fekvő kezére, öklére esett, amely a félsötétben egész
                  feketebarnának látszott.</p>
					<p>Most először látta meg életében a kezeit.</p>
					<p>Hogy lehet megölelni ezekkel a kezekkel egy úriasszonyt?</p>
					<p>Kirugódtak az ujjai, e vaskos, bárdolatlan, csorba körmű ujjak, amelyek olyan
                  erősek, s úgy hozzászoktak a kemény fogásokhoz, hogy nem is bírnak puhán érinteni
                  valamit. Az úri fehér hab asszonytest, ha nem vigyáz, úgy szétmállik ezek közt,
                  mint a vajkép...</p>
					<p>Eh, szamár beszéd. Olyan nincs, hogy őt megszeresse valami nagyságos, méltóságos
                  asszony.</p>
					<p>Aztán egy kemény mozdulattal kivágta a karját, s vasöklével nagyot ütött az asztal
                  közepére, karját acélmereven tartván egy percig abban a helyzetben, s villogó szép
                  szemeivel belenézve az élet nagy forgatagos sorába, így szólt magában:</p>
					<p>Meglesz! Mindegy. Akárhogy, de meglesz! Ha az eddig megvolt, ez is meglesz!</p>
					<p>És már nem az az ember volt, aki az elébb, hanem más, a mozgékony, cselekvő, nem
                  sokat gondolkodó, hanem odaütő férfi.</p>
					<p>Az ajtó kinyílt, s a kisfia lépett be.</p>
					<p>- Édesapám! - mondta a gyerek szepegve - gyűjjék mán enni.</p>
					<p>- Megyek, fiam, megyek!</p>
					<p>S felállott az apa, odalépett a fiához, lehajolt hozzá, felkapta, s két vasmarka
                  közt fölemelte az égig.</p>
					<p>- Hej, fattyam! még gróf lesz belőled!...</p>
					<p>S ettől a gondolattól, amely ebben a percben villámlott föl neki, olyan hirtelen
                  fényesség csapott rá, mint a tölgyre, ha beleüt a mennykő.</p>
					<p>De ő nem hasadt százfelé a villámcsapástól, inkább összekeményedett. Nem gyúlt
                  magát elemésztő lángra, csak átizzott, megtüzesedett.</p>
				</div>
				<div type="chapter">
					<head>5</head>
					<p>Az ebéd csöndesen folyt. Az ember meg a gyerek egymással szemben ültek a fehér kis
                  konyhaasztal két szélesebb oldalán. Az asszonynak a keskeny végén volt odatéve egy
                  tányér, de nem ült le hozzá, hanem mikor tálalt a népének, maga felvette
                  cseréptányérját és állva evett, gyorsan bekapkodva az ételt a tűzhely mellett.
                  Aztán leguggolt egy kis székre, s ölbe véve esztendős kis fiacskáját, annak is
                  adott, megrágva neki, minden falatból, halkan gügyögve hozzá.</p>
					<p>Dani gondolkodva nézte szembeülő kisfiát, akinek finom arcocskáján ott volt
                  apjából, anyjából, ami szép. Nagy látó sötét szemeit az anyjától kapta, szép,
                  eszes, magas homlokát, fehér húsát az apjától.</p>
					<p>- Ne szörböjj úgy! - szólt rá Dani a gyerekre, aki szórakozottan szürcsölte a
                  levest a kanálból.</p>
					<p>A gyerek ránézett, s megérezte, hogy enyhült a hangulat, és az reá is
                  átragadt.</p>
					<p>Dani nem ügyelt rá tovább, új gondolat foglalta el.</p>
					<p>- Édesapám is szörcsöl! - szólt egy idő múlva komolyan a kis Béla.</p>
					<p>Dani összekapta a szemét.</p>
					<p>- Nekem lehet! - mondta súlyosan - én csak paraszt vagyok!...</p>
					<p>És odanézett a kisfia gyenge, vékony ujjú kis fehér kezére.</p>
					<p>Egy perc múlva hozzátette:</p>
					<p>- Mér nem mostad meg a kezed ebéd előtt... Az ilyen kisdiákok kezének mindig
                  tiszta fejérnek kell lenni...</p>
					<p>A gyerek nem értette el, s nem mozdult. Az apja rászólt:</p>
					<p>- Na!... Eregy rögtön, mosd meg.</p>
					<p>És a gyerek leszállt a magas székről, s nagy csudálkozással odament a korsóhoz,
                  annak a csécsin vizet szítt a szájába, azzal megmosta kezét, utána az arca
                  közepét, ahogy reggel szokott mosdani. Még ugyan sose mosdott kétszer egy nap, de
                  ha az apja parancsolja! Az ajtó sarkán lógott a törülköző; a jó vastag vászonnal
                  pirosra dörzsölte az arcát, és vidáman, fényes arcocskájával, vizes hajjal ment
                  vissza az asztalhoz.</p>
					<p>Az apja csendesen mosolygott. Úri gyerek sincs szebb ennél.</p>
					<p>Erzsi pedig elnézte, mi történik itt, s felbiggyesztette a száját. Kitalálta az
                  ura eszejárását. De most az egyszer nem haragudott érte.</p>
					<p>Karjára vette a gyereket, s odament a fiúhoz; félretörölte homlokából a csapzott
                  rövid fürtöket; a férfi ilyen kicsiséget nem lát meg. Szépre fésülte, oldalt
                  választva el a haját, urasan.</p>
				</div>
				<div type="chapter">
					<head>6</head>
					<p>Hogy megették az ételt, Dani felállott, megtörölte a száját, és ment dolgára.</p>
					<p>Úgy uzsonnaidőig szénát forgatott, akkor bejött, megborotválkozott s felöltözött
                  szépen vasárnapló ruhájába.</p>
					<p>Az asszony csak nézte, mit csinál, nem szóltak egymáshoz egy szót sem. Béla, a
                  kisfiúk ott játszott a földön Sanyival, az öccsével, és a szemével kísérte az
                  apját.</p>
					<p>Mikor Dani készen volt s még a botot is kézbe vette, indult. A pitvar közepén
                  megállt, és kereste a szókat, mit mondjon köszönésül.</p>
					<p>- Hát... ha... - mondta, minden szó után egyet gondolva - ha begyün Pesta, mondd
                  meg neki, hogy hónap itt legyenek mind a hatan. Megkezdjük a gyűtést. Még renden
                  ázik az a széna.</p>
					<p>Ezzel billentett a fejével, és elment.</p>
					<p>Az udvaron megcsóválta a fejét.</p>
					<p>- Ej, beh állhatatos! Nem kérdezte meg, hová megyek. Hejjaj, nagy baj e, ha az
                  asszony nem igazi segítőtársa az urának... Mán énnekem mindent az asszony ellenire
                  kell megcsinálnom. Nem csak, hogy nem segít, de még ű nem hisz benne, még ű nem
                  akarja...</p>
					<p>Kedvetlenül haladt ki az utcára. Nem gondolt új gondolatot, csak az érzése volt
                  nyomott.</p>
					<p>Az utca üres volt, csak itt-ott ácsorgott egy-egy gyerek. Mezőn van most minden
                  épkézláb ember.</p>
					<p>A falu derekán ingvállban, repülő piros, virágos szoknyában egy elég takaros lány
                  jött szembe rá, szaladva, a zsidó bérlő cselédje. Dani abban a percben az
                  asszonnyal játszó emberré lett, s ahogy elnevetett arccal el akart mellette
                  szaladni a lány, annak a kötője közepéhez döfött egy hüvelykujjal.</p>
					<p>A lány visszakapta magát és hátralépett egy lépést.</p>
					<p>- Ooó... - mondta.</p>
					<p>Dani elébe állott.</p>
					<p>- Hová, hé?</p>
					<p>A lányt kergette a sietés, és jobbra-balra pillantott, merre szaladhatna el a
                  férfitől, de ez kissé kitárta a karját, hogy akármerre elcsíphesse. Hát aztán
                  megállt a leány.</p>
					<p>- Ó, mán ne tartson fel, mikor úgy sietek...</p>
					<p>- Akkor állj meg, ha sietsz.</p>
					<p>- Eresszen.</p>
					<p>- Hová mégy? Mi baj?</p>
					<p>- Ó, nagy baj van.</p>
					<p>- No.</p>
					<p>- De aszonták, meg ne mondjam senkinek.</p>
					<p>- Hát senkinek ne mondd meg; azt nem mondták, hogy valakinek meg ne mondd!</p>
					<p>A lány egy kicsit fölnevetett.</p>
					<p>- Kampec mán a fiatal úrnak.</p>
					<p>- Mi?... Liscsánnak?</p>
					<p>- A mezőrül gyütt hazafelé a Csillagon, osztán a lú megijedt a kaputól, oszt
                  kiugrott, oszt az úr leesett, oszt abba a szentséges minutumban kitörte a
                  nyakát.</p>
					<p>Daninak olyat villant az arca, mint téli villámláskor az ég.</p>
					<p>- Meghalt? - kérdezte szilaj arccal.</p>
					<p>- Meg - mondta ijedten a lány, s kerekre nyílt szemmel nézett rá.</p>
					<p>- Bizonyistenedre?!</p>
					<p>- Meg hát! iszen mondom hogy meghalt - és ijedten esküdözött a lány.</p>
					<p>- Jó, eregy dolgodra.</p>
					<p>És eleresztette a lányt, akit úgy nem látott tovább, mint azt a tőkét, amely a
                  szomszéd kapu tövébe volt letéve.</p>
					<p>Egy percig ott állt kővémeredten, akkor fölkapta a fejét, körülnézett s egyenesen
                  bement a baloldalt eső nagy portára, hol a sógora, Takács Gyuri négy lovat itatott
                  a vályúnál.</p>
					<p>- Gyuri, add ide a Ráródat. Az én lovaim mind kinn vannak a ménesbe máma...</p>
					<p>- Hová mégy?</p>
					<p>- Hónap megtudod.</p>
					<p>- Nagyon kihajtod?</p>
					<p>- Sose búsujj, ha beledöglik se, megéri.</p>
					<p>- Hát... vidd inkább a Keselyt.</p>
					<p>- A Rárót mondtam! - szólt keményen Dani.</p>
					<p>Gyuri fürkészve nézte a sógorát, nem felelt, ismerte, tudta milyen ember.</p>
					<p>- Hé - kiáltotta a kiskocsisra -, hozd ki azt a lúpokrócot... Vagy a nyerget?</p>
					<p>- Eh, elég a pokróc is.</p>
					<p>Ráterítették a ló hátára. Dani a vályúra lépett, s fölvetette magát a lóra, a
                  kurtakantárt kézbe vette, s biccentett nekik.</p>
					<p>Aztán nyugodt, egyenletes lépésben megindította a lovat.</p>
					<p>Pár perc múlva kint volt a faluból, s csendes ügetéssel, nagy gondolatokkal haladt
                  előre, puha porfelhőt hagyva maga után.</p>
				</div>
				<div type="chapter">
					<head>7</head>
					<p>Alkonyattájon Takács Gyuri lerázta magáról a port, szénatörmeléket, s átment
                  Erzsihez, az unokatestvéréhez.</p>
					<p>A Turi porta a faluvégen volt, s szembenézett az utcára. Magas új deszkapalánk
                  vette körül, s tekintélyes épület volt a különben apró vert falú házak között.
                  Pénzen vette Dani, mikor házasodott, és szokott szerencséjével nagyon olcsón
                  jutott hozzá; ma legalább négyszer, ötször annyit ér, mint amennyit ő adott
                  érte.</p>
					<p>- Jóestét! - köszönt be Gyuri.</p>
					<p>A fiatalasszony kórót tördelt, tüzet akart rakni, hogy vacsorát melegítsen.</p>
					<p>- Jóestét Gyuri - mondta szívesen.</p>
					<p>Az ember megállt az ajtóban, egészen sötét lett odabent tőle.</p>
					<p>Erzsi derülten vetette fel a szemét.</p>
					<p>- Hová ment az urad? - kérdezte Gyuri.</p>
					<p>Az asszony gondolkozva nézett rá.</p>
					<p>- Elment?</p>
					<p>- Elkérte tőlem a Rárót - felelte Gyuri, s könnyedén megmozdult, beljebb lépett,
                  azután odatámasztotta a vállát a szobaajtófélfához. - Elment vele. Még aszonta,
                  hogy “asse baj, ha beledöglik a lú”. Hát hogy hova ment?</p>
					<p>Erzsi habozva megingatta a fejét.</p>
					<p>- Nem tudom. Nem kérdtem.</p>
					<p>Hallgattak.</p>
					<p>- Hát te mindig sütsz-főzsz?</p>
					<p>Erzsi ledobta a kórót.</p>
					<p>- Eh, olyan kényes ez az ember... Úgy megkívánja, mintha valami pap vóna.</p>
					<p>- Nagyon elkényeztették otthon! - mondta maró parasztgúnnyal Gyuri.</p>
					<p>Erzsi elszégyellte magát az uráért. Restellte, hogy Gyuri így “magunk közt” még
                  mindig annyira lenézi a kapásnapszámos fiát. Élesen vágott vissza.</p>
					<p>- Hát bizony pedig űtet nem szoptatta az anyja negyvenesztendős koráig.</p>
					<p>A Gyuri arca elsötétedett. Most ő hallgatott el. Róla tréfálnak a falusiak
                  nyersen, hogy még most is szoptatja az anyja, azér nem házasodik meg.</p>
					<p>A férfi vastag bajsza megreszketett, szólni akart, meg lenyelte, s csak nézte az
                  asszonyt, aki biggyedt arccal fordította el sértődötten róla a szemét... Az urát
                  ne bántsák előtte!</p>
					<p>- Ha én hozzászokok egy asszonyhoz - szólt aztán -, hótommal hagyom el... Máshoz
                  is tudtam vón én hűséges lenni. De persze nem akárkihez. Nem teszek az anyám mellé
                  akárkit...</p>
					<p>Az Erzsi arca lángba borult.</p>
					<p>Ezelőtt hat esztendővel megkérte őt Gyuri; de ő csak a szemébe nevetett; hogy
                  szerethesse, ha rokona? És nem sokkal azután kútba ugrott Daniért.</p>
					<p>Soha Gyuri azóta egyetlenegyszer sem hozta fel; ő is már azt hitte, elfelejtette.
                  Mintha el lehetne felejteni az ilyet.</p>
					<p>Nagyot hallgattak. Erzsi elrakta a tálasra a tiszta edényt. A férfi apró barna
                  szemével olyan nyugodtan követte a mozgását, mint a fekvő komondor szokta.</p>
					<p>- Bizony! Szép ján vótál Erzsus...</p>
					<p>Az asszony válla, teste megvonaglott, ahogy a gyerekjánykori neve a fülébe
                  suhant.</p>
					<p>A gyerekeket átvitték a nagyanyjukhoz, magukban voltak; dolga sem volt tovább az
                  asszonynak a tiszta rendes konyhában, mégis úgy kereste, mihez nyúljon, mit
                  csináljon, csakhogy meg ne kelljen állnia. Gyuri jól látta ezt.</p>
					<p>- Ha még egyszer oda visszamehetnénk! - mondta a férfi.</p>
					<p>Erzsi hallgatott.</p>
					<p>- Mi? Erzsus?</p>
					<p>- Hagyj nekem békét... Ne kísértsd az Istent.</p>
					<p>- Hát bizony annak is több dóga van, minthogy velünk törődjön... Legfeljebb ha
                  megharagszik, akkor...</p>
					<p>Erzsi igen kedvetlen lett.</p>
					<p>- Te is csak olyan pogány vagy, mint a többi.</p>
					<p>- Nem is vagyok angyal... Akkor szívelnél.</p>
					<p>- Nem szívellek?...</p>
					<p>A vastag, erős férfiarcon apró rángások futottak át. A szeme égni kezdett.
                  Sóhajtani szeretett volna, de nem tette, hadd feszítse belőlről a léh.</p>
					<p>Végre szót eresztett.</p>
					<p>- Hej, be nehéz is egybeforrasztani, ami elszakadt.</p>
					<p>- Kivált, ha sose is volt egybe... - mondta az asszony.</p>
					<p>- Persze, persze! - hagyta rá a férfi.</p>
					<p>Olyan szomorú volt a hangja rezgése, hogy az asszony odapillantott unokabátyjára,
                  s e pillantás alatt megérezte, megértette annak sivár, szomorú, reménytelen
                  életét.</p>
					<p>- Másnak is van baja, Gyuri... Gyurika... - mondta halkan, gyöngéden,
                  szomorúan.</p>
					<p>A férfi felvetette a fejét, hogy a búbját az ajtófa elibe vágta.</p>
					<p>- Annyi nincs, mint nekem, senkinek.</p>
					<p>Az asszony sokára felelt, könnyes halkan:</p>
					<p>- Jó lélek!... Mi bajod?... Mit tudsz te másról?</p>
					<p>- Sokat! - hördült fel hirtelen, váratlan a férfi, s előbb lépett egyet - Mindent!
                  Hallod! Takácsfaj vagyok!... Látom az életed! Te boldogtalan asszony! Minden jajt
                  veled nyögök!... Hej, csak ez ne vóna! - hörögte magából kikelve - csak ez ne
                  vóna! egy bajom se vóna!</p>
					<p>Erzsi megdermedve állott. Fájdalmasan és mégis boldogan hatott rá, hogy van e
                  földön lélek, ki osztozik szörnyű lelki gyötrelmeiben.</p>
					<p>- Utálod, ugye! - mondta szemébe a férfi.</p>
					<p>Az asszony olyan érzéstelen arccal bámult rá, mint a fal.</p>
					<p>- Gyűlölöd! Nem szereted! Hála legyen az istennek! Ne félj, leszámolok vele!
                  Teéretted!...</p>
					<p>- Mit akarsz! - rémült el Erzsi.</p>
					<p>- Vérit veszem - lihegte kidülledt szemmel a férfi.</p>
					<p>- Takarodj innen! - rivallt rá az asszony. - Pusztulj a szememből. Szűz Mária
                  Anyám! Eszed ment?!</p>
					<p>- Vérit veszem - újrázta konokul a férfi.</p>
					<p>- Isten a tanúm, hogy én is neked, csak egy ujjal merj az uram ellen tenni. Az uram ellen!...</p>
					<p>A férfi vissza lefojtotta magába az indulatát, de nem eresztette el.</p>
					<p>Lassan megindult; az ajtóban megállt.</p>
					<p>- Erzsi! - mondta rekedten - amék napon kimondod, hogy mán nem szereted: olyan
                  vége lesz Turi Daninak - mint ennek a póknak.</p>
					<p>És dühvel lapított szét egy pókot az ajtón, hogy csak egy kis nedves folt maradt a
                  helyén.</p>
					<p>Az asszony kevélyen, lenézően, szinte boldogan visszavágott:</p>
					<p>- Ott lesz az én uram akkor!</p>
					<p>S önérzettel nézett utána a köszönés nélkül elmenő komor férfinak a sűrű
                  alkonyatban.</p>
					<p>És amint utánanézett és látta az unokabátyját, amint lehorgasztott fejjel,
                  nehézkesen ment előre, valami sejtelem ereszkedett rá a lelkére, mint a köd:</p>
					<p>- Egy Takács, az tud szenvedni, de nem tud ölni. Tud dolgozni, takarékoskodni,
                  tűrni, halni... Hiszen, ha tenni is erős volna, akkor ő most Takács Gyuriné
                  lenne!...</p>
				</div>
				<div type="chapter">
					<head>8</head>
					<p>Erősen sötétedett, mikor Dani beért a városba. Fülledt, poros volt a levegő,
                  vastag, harapni lehetett. Dani megtörölte a homlokát, s megvetően mordult:</p>
					<p>- Egye meg a fene ezt a svábszagú port.</p>
					<p>Nagyon paraszt volt itt; idegen a városban, bár sokat járt be oda. Mégiscsak a
                  maga kis falujában volt ő egész ember. Itt más falubeli volt, aki nem élni, hanem
                  nyerni vagy veszteni jön; ezért amint beért a város légkörébe, már összehúzta a
                  szemét, s valami olyan érzés zsongult meg benne, hogy harcra készen kell állania.
                  Ezek a házak is, a széles utca két oldalán úgy megbújnak a palánk mögött a sűrű
                  homályban, mint leselkedők. És jól ismerte a bennük lakókat, a svábokat is;
                  azokkal másképpen kell alkudni, mint a maga fajtájabeliekkel. Ha annak el akar
                  adni valamit, eszénél legyen az ember, és még mikor tulajdon szemével látja hogy
                  jó vásárt csinált, akkor is biztos lehet, hogy a sváb nyert, és ő veszített
                  valahol.</p>
					<p>Réges-régen megszokta a szomszédságot. Beleszületett s nem haragudott rájuk,
                  természetes, valóságos, meglevő helyzetnek, tehát az egyetlen lehetségesnek
                  ismerte, hogy minden úgy legyen, ahogy van. De nem érezte jól magát köztük.
                  Parolázott velük, s nem húzta hozzájuk a belső érzés, inkább taszította,
                  elválasztotta tőlük.</p>
					<p>Pedig ez az utca még egész falusias, mintha otthon járna, úgy is hívják, hogy
                  Karai út. Innen befordult a másikra, ahol már nem volt palánk az utca során, hanem
                  a házak véggel, homlokkal álltak ki az utcára, s malteroszlopokkal, vörös
                  téglakockázással volt cifrázva a ház eleje; az ablakok fölé háromszögek voltak
                  rakva, amiknek a mirevalóságát sose találta ki a magyar ész, de a pallér azt
                  mondta: így uras! Amint a Piac utcára ért, szembefordult a nagy útra; a bágyadt
                  égre felrajzolva állt előtte az óriás torony, amely mint szörnyű nagy intőjel áll
                  templom nélkül, s az ősidők népének rengeteg arányú lelkességére figyelmeztet. A
                  mai sovány lelkű kispolgár város restaurálni sem bírta az ősök monumentális
                  alkotásának maradványát. Az ország jött nagyvégül segítségre, s most fák között
                  áll a helyreállított torony; csipkés új teteje szépen szegi be a csúcsát.</p>
					<p>- Ménkű torony! - mondta magában Dani. - Hány szekér kű van ebbe! Elég vón a fél
                  megyének, fuvarnak egy télre... Oszt ez is miénk vót...</p>
					<p>Elrántotta a száját, s tovább poroszkált, befelé a piacra. Fél pillantást vetett
                  föl jobb kézről, a zárdára, baloldalt a háromtornyú plébániatemplomra, amelyben ma
                  is minden második vasárnap németül prédikálnak. És még jobban, ellenségesen vonta
                  össze szemöldökét, s a keze ökölbe szorult. Ma is él még nagyapai öreg bátyja, aki
                  mindent tud a régi időkből, és sokat mesél a városról is, milyen volt azelőtt, mikor a “nagy torony” még a “magyaroké” volt. De
                  elvették, pedig “az isten se javasolta”. Mihelyt feltették a keresztet a hegyibe,
                  másik nap beleütött az égi tűz, s leégett a torony is, a templom is. A templom
                  beszakadt, sose építették újra. A kálomisták kérték a kövét, hogy új templomot
                  építhessenek belőle maguknak, ott, ahol kijelölték nekik, túl a hídon, kívül a
                  fővároson, az ispotály-zugban. De nem kapták meg; később a plébános istállóját
                  építették meg a faragott kövekből.</p>
					<p>Úgy hallgatják ezt már, legyint hozzá az is, aki mondja, az is, aki hallja.</p>
					<p>- Régen vót, tán igaz se vót... Nem érdemes mindig azt az egy nótát fújni... Mit
                  ér a, ha urak vótunk is valaha, de ha most nincsen falatunk se.</p>
					<p>Dani azonban más szívvel hallotta. Ő, ha olyan szegény is az apja, a régi nagy
                  karai családokból való. A grófi család belső jobbágyai közül. Sokszor eszébe
                  jutott néhai öregapjának egy megjegyzése: “iszen benned is van annyi Karay vér,
                  mint némelyik grófba...” De sose magyarázta ki, hogy gondolta. Azt tudja, hogy
                  valaha jómódba voltak a Turiak. Csak elszegényedtek. De a gőgöt s a felkapaszkodás
                  vágyát örökül kapták. S egyúttal a forrongó haragot is, amelyet e kelletlen
                  szegénység kelt.</p>
					<p>Most eszmél rá, hogy ami tervet kifőzött az úton, annak a mélyén is ott ez az
                  érzés. Összecsikorítja a fogát, és merően elszántan néz előre. Úgy érzi, mintha
                  nagy csata előtt állana, s mintha háta mögött egész sereg várna. Földet akar
                  szerezni, hódítani; földet nemcsak magának, hanem földetlen, éhes soknépű
                  falujának.</p>
					<p>És egyszerre úgy megfeszül a mellén a sok gombbal begombolt lajbi, majd
                  szétpattan.</p>
					<p>- Megálljatok, kutyák! - mondja magában, s nem a szegény, kis kidarabolt földeken
                  kínlódó, nyomorúságban testvér sváb és oláh felebarátaira gondol, hanem a gond és
                  dolog nélkül élő urakra, a nagyurakra s éppen a grófra, akinek magas tornyú
                  várkastélya szemébe tűnik a piac túlsó oldalán, ahol gőgösen, téresen terpeszkedik
                  hatalmas parkjával, díszfáival, súlyos láncos, vasgolyós vaskerítésével. -
                  Megálljatok, a véreteket is kiszíjjuk, mint ti a mienket!</p>
				</div>
				<div type="chapter">
					<head>9</head>
					<p>Egy nagy kapu előtt állította meg a lovát, s leugrott róla.</p>
					<p>Hogy belső izgatottságát legyőzze, nagyot nyújtózott s nagyot ásított. Aztán kissé
                  elmosolyodott, megcsóválta a fejét.</p>
					<p>- Majd meglássuk - mondta -, hány zsákkal telik. Még semmi sincs az iszákba!</p>
					<p>Bevezette a lovát maga után a kis kapun, s odabent a szép virágos udvaron, ahol
                  üveggömbök csillantak meg a gyorsan leszállt esti sötétben, megkötötte a
                  kiskerítéshez. Azzal maga fölment a lépcsőn az üveges, virágos, vadszőlő befutta
                  tornácra.</p>
					<p>Sötét volt ott, s nem mert lépni, ismerte a lakást, tudta, hogy teles-teli van
                  csecse bútorral. Nem szeretett volna valamit fellökni.</p>
					<p>- Jó estét! - kiáltott be hangosan, s levette a köszönéshez a kalapját.</p>
					<p>Egy perc múlva lámpa világított ki a belső szobából a pitvarba, onnan a tornácra.
                  És Dani meglátta, hogy egy szőnyeges hintaszék előtt áll. Örült, hogy még egyet
                  nem lépett, mert biztosan felrúgja ezt, s véle a kis asztalt...</p>
					<p>Szolgálóleány hozta a lámpát, utána a szép fiatal asszony jött ki.</p>
					<p>Dani rögtön kihúzta magát, és elfelejtett minden gondolatot, amin eddig évődött,
                  csak gyönyörűséggel nézett a szép zsidóasszonyra.</p>
					<p>- Jó estét kívánok! - ismételte meg a köszönést, derült nyugodtsággal. - Itthon
                  van a tekintetes úr?</p>
					<p>- A kaszinóban van! - felelt a fiatal nő, s nagy kíváncsi szemeket vetett a szép
                  parasztra. - Miért keresi?</p>
					<p>- Dógom vóna vele - billentette oldalra a fejét elmosolyodva Dani.</p>
					<p>- Nem kiskarai maga? - kérdezte a nő.</p>
					<p>- A vónék én.</p>
					<p>- Turi Dani, ugye?</p>
					<p>- Nem tagadom.</p>
					<p>- Akkor jóestét! Üljön le. Jön az uram mindjárt... Most fektettem le a
                  médikét.</p>
					<p>Leültek a tornácon. Az asszony a hintaszékbe süppedt, Dani egy karszékre ült a
                  szemközti nagy ebédlőasztal mellett.</p>
					<p>A nagy lámpa éles, sárgásfehér világa előnyösen színezte az asszonyka bőrét. Dani
                  meglepetve nézte. Voltaképpen ma először vetette szemét igaz figyelemmel
                  úriasszonyra. Az eddig olyan idegen és messzelevő volt neki, hogy fölöslegesnek
                  tartotta a kíváncsiságot is. De most, hogy megütötte az orrát az erős parfüm, a
                  heliotróp ismeretlen illata, valami szokatlan testi izgalom gerjedt föl benne.
                  Biztosan ilyenféle asszony a grófné is, de persze hogy “ezerszer szebb”!...</p>
					<p>A csinos kis ügyvédné megérezte a parasztember megilletődését, s nem vette rossz
                  néven.</p>
					<p>- Mi újság maguknál, Dániel gazda? - kérdezte tőle; kissé zavarban volt, nem
                  tudta, miről fog beszélni ezzel az emberrel. Ismerte Danit, tudta, hogy gazdagabb
                  és értelmesebb a többinél, de azért fogalma sem volt róla, micsoda témát vethetne
                  föl neki.</p>
					<p>Dani nem sietett válaszolni, gyöngén vállat és szemöldököt vont, s újra
                  elmosolyodott. Jól állott a mosolyos kifejezés erősvonású, telt férfias szép
                  arcán. Bizalmas nézésű kifejezésteljes kék szeme csillogva legelészett az
                  asszonyon, s néha szinte beleöklelt, átfúrta a dús, csipkés pongyolát. Az asszony
                  már szinte zavarba jött. Nagy, sötét szemeit, amelyekben az ifjúság gyermekded
                  önkéntelensége s intelligencia megértő okossága vegyült, fölvetette a plafondra, s
                  ezzel egészen kiszolgáltatta magát, duzzadó fiatal, csókos szájú, májpuha s finom
                  bársonyarcú, omló vonalú szépségét a nézőjének. Dani az első percben szinte
                  megütközéssel leste; valahogy nem tetszett neki, természetellenes volt előtte ez a
                  finomság: de a fehér bőrű, fekete hajú ügyvédné oly tiszta volt, oly kevéssé
                  mesterkélt, hogy asszonyértő szeme rögtön beletanult, hogy kell nézni az idegen
                  kincset: az úrinőt.</p>
					<p>S gyorsan kigyúló vére egy perc múlva már szinte rohanvást zuhogóhoz ért. Ím itt
                  előtte, egy karhosszra az a nő, akire ma gondolt, s mégis olyan távol, hogy
                  lehetetlen elérnie. Megsejtette azt az undorodást, amely elfogná ezt az asszonyt,
                  ha ő kézzel megérintené...</p>
					<p>El kellett fordítani a szemét, körülnézett a pazar tárgyakon, amelyekkel nem is
                  volt tisztában.</p>
					<p>A zsidóasszony megtalálta a témát.</p>
					<p>- Hallja! - kiáltott fel - haragszom ám magára.</p>
					<p>- Rám? - mosolyodott Dani.</p>
					<p>- Magára bizony, szépeket hallottam róla.</p>
					<p>- Rólam?</p>
					<p>- Mondtam is mindjárt, hogy csak kerüljön elibém a Dani gazda, majd adok én.</p>
					<p>- Itt vagyok! - szólt Dani, s derűsen várt; az asszonyka fölényesen, magasról
                  leereszkedően beszélt, ahogy a komoly idegen gyereket, a parasztot szokás
                  leckéztetni.</p>
					<p>Dani nem volt többé izgatott. Megkezdődött az asszonnyal való összetűzés. És ez
                  neki gyönyörűség volt, mint mikor a komondor játszik a cicával.</p>
					<p>- Szép! Hát maga gyűlöli a zsidót?</p>
					<p>- Én? - mondta Dani megütődve. Eszeágában sem volt effélével törődni valaha. Aztán
                  eszébe jutott, hogy biztosan Farkas Danival téveszti össze. Nem tiltakozott, nem
                  lett vón férfias, fölvette a heccet.</p>
					<p>- Azt mondták magáról, haragszik a zsidókra!</p>
					<p>- Nem jól mondták azt - mosolygott Dani, azzal a közvetlen felsőbbséggel, amire a
                  férfierő emeli az okos embert a nővel szemben, s amely játékká teszi előtte a
                  vitát.</p>
					<p>- Hát nem? Nem haragszik rájuk?</p>
					<p>Daninak hamiskodó ráncok gyűrődtek a szeme sarkában.</p>
					<p>- Nem mindre!... Csak minden másodikra.</p>
					<p>- No ja - szólt az asszonyka okosan -, nem mindre, ugye? A jókra nem, csak a
                  svindlerekre?</p>
					<p>Dani vidám szemmel ingatta meg a fejét.</p>
					<p>- Nem úgy válogatom én azt.</p>
					<p>- Hát hogy?</p>
					<p>- Hát... - s eltörülte szép gesztenyeszín nyalka bajuszát - aszerint, hogy amék
                  csipkés nadrágba jár, arra nem haragszok.</p>
					<p>A nő először nem értette. Álmodni se mert volna tiszteletlen célzást.</p>
					<p>- Csipkés... milyen csipkés? - mondta.</p>
					<p>Dani sunyin mosolygott.</p>
					<p>- Ahhoz mán nem értek, mék a szebb, a horgolt vagy a kröplizett.</p>
					<p>Az asszony arca lángvörös lett.</p>
					<p>Elértette a szemtelen tréfát, s egy pillanatig álmélkodott a paraszt előtt. De a
                  másik percben ellenállhatatlan kacagás fogta el, úgyhogy alig bírt magával. Két
                  szép gömbölyű fehér karját kitárta, hogy a csipkeujj visszahullott róla, hanyatt
                  dőlt és kacagott. Dani az éhfarkas mohóságával nézte, faldosta a rengő, játszó
                  idomok habzását.</p>
					<p>A szép kis zsidóasszony kétszer-háromszor újra kezdte a kacagást. Szép, fehér
                  fogai csillogtak, kékesfekete haja kissé meglazult, fehér homlokába hullott, nagy
                  pilláin egy-egy könnycsepp rezgett, mikor végre szembenézett a férfival.</p>
					<p>- Hát, Dani uram, maga szereti a zsidónőket?</p>
					<p>- A szépeket.</p>
					<p>- Engem is?</p>
					<p>- Magát?... Magáért elcsüngenék kötelen egy hétig.</p>
					<p>Az asszonyból újra kitört a csiklandós, harsonás kacaj.</p>
					<p>- De azér nem lenne a kedvemér zsidó?</p>
					<p>- Lennék én még Krisztus is!</p>
					<p>- Mi? Az olyan nagy áldozat volna magának?</p>
					<p>- Hát iszen a zsidók feszítették meg a Krisztust, nem a Krisztus a zsidókat.</p>
					<p>Erre újra kitört a kacagás az asszonyból.</p>
					<p>- Jaj, Dani gazda, Dani gazda - mondta végre -, hogy találja ki maga az ilyeneket.
                  No hallja, maga jobban udvarol, mint az urak.</p>
					<p>Ebben a percben megjelent a férje a tornácon.</p>
					<p>- Mi az, mi az! - kiáltotta - mi van itt?</p>
					<p>- Nahát, ilyen ember nem létezik több - ugrott fel az asszony, s hozzászaladt -,
                  mint ez a Dani bácsi.</p>
					<p>- Ah, Turi uram?... Príma ember!</p>
					<p>Dani felállott, s odábbtaszította parasztosan a széket. Azután elnézte az
                  asszonyt, meg az urát, amint puhán, könnyedén átölelték egymást. Olyan könnyű
                  mozdulattal pihent az asszony fehér keze az ura vállán, mintha egy fehér rózsa
                  esett volna oda. S olyan lágyan lehelt rá a vöröses bajszú, húsos arcú férfi egy
                  kis csókot arra a kézre, mintha nem is érintette volna. És mikor éppilyen
                  könnyedén, lepkeszárny módra csókolták meg egymást, Dani tisztán megérezte, mi az
                  az elérhetetlen valami, ami hiányzik az ő asszonyaiból, az ő szeretkezéseiből: ez
                  a ruganyos puhaság, ez a lágy érintkezés. A tűz legyezése, a test
                  testetlensége.</p>
					<p>Nem is hallott semmit a beszédből.</p>
				</div>
				<div type="chapter">
					<head>10</head>
					<p>- Hát mivel szolgálhatok, Turi uram? - kérdezte az ügyvéd, hamarosan bevezetve a
                  parasztot az irodába. Nem szerette, ha ezek a bizalmaskodó emberek magukhoz húzzák
                  le az urat. Egyáltalában nem szerette a parasztot, csak baj van velük, az
                  értelmetlenségük, kicsinyességük, ravaszságuk miatt. De persze kénytelen volt
                  velük tárgyalni, abból élt.</p>
					<p>- Tessék rágyújtani.</p>
					<p>Dani kivett egy szivart, megropogtatta és zsebretette.</p>
					<p>- Majd otthon gyútok rá. Most beszélni akarok.</p>
					<p>- Tessék.</p>
					<p>- Meghalt Lichtstein úr. A fiatal.</p>
					<p>- Mit beszél? - pattant fel az ügyvéd.</p>
					<p>- Ma délután hazafelé jött a mezőről, a lova megugrott, levetette. A kapufához
                  vágta, rögtön meghalt.</p>
					<p>Az ügyvéd felugrott, s nagy léptekkel kezdett járkálni a szobában. Le s fel. Az
                  arca elszomorodott, úgy jött-ment, sokáig ügyet sem vetett Danira.</p>
					<p>Ez nem bánta. Nyugodtan várt.</p>
					<p>Aztán csak meggondolta magát. Odanyúlt az asztalhoz a szivardobozhoz, s kivett egy
                  szivart. Megropogtatta, a végét leharapta, a csutkát kiköpte, s a foga közé vette
                  a szivart. Elővette a gyufatartót s aprólékos gonddal rágyújtott. Két-három
                  füstgomolyt fújt ki, s egyetlen gondja a szivarja volt. Mikor rendbe jött vele, a
                  szájába szorította, s hátrább ült. Jól tudta, hogy nem illik neki a szokatlan
                  szerszám, de egy jó haszna mégis volt belőle. Az, hogy most már uras önérzettel,
                  rátartibban nézte az ügyvédet, aki nagy izgalommal járkált.</p>
					<p>- Hát mit akar, Turi uram? - fordult hozzá végre az ügyvéd, mikor valamennyire
                  lecsillapult az izgatottsága, s nagyjából átgondolta a helyzetet.</p>
					<p>- Én? - szólt Dani s hallgatott.</p>
					<p>- Na. Csak ki vele. Na.</p>
					<p>- Hát... csak meg akartam ezt mondani!... - és újra bevette a szivart a
                  szájába.</p>
					<p>Az ügyvéd bosszúsan sarkon fordult, és tovább sétált. Ez dühíti agyon a
                  parasztokkal. Ez a kutya modor. Ez a piszkos alattomosság. Magától elmondta volna,
                  de most, hogy ő kérdi, hallgat. Egy káromkodást morzsolt el gondolatban a foga
                  között. Nem mondta hangosan, mert tudta, hogy Dani jómódú, élelmes, szerencsés
                  ember s a falujában ő a kolompos. Szóval, lehet valamit kezdeni vele. Tán sokat
                  is!...</p>
					<p>- Hát, ügyvéd úr! - szólalt meg végre Dani, s két ujja közé vette a szivart.</p>
					<p>- Tessék - szólt akaratlan üzleti szolgálatkészséggel az ügyvéd.</p>
					<p>- Hogy áll ez a... izé.</p>
					<p>- Mizé?</p>
					<p>- Ez a... - eregette a szót meggondolva Dani - ez a szerződés?</p>
					<p>- Melyik?</p>
					<p>- Hát a Pallagrul való.</p>
					<p>Az ügyvéd szeme fölcsillant. Már értette, mit akar a paraszt. A legelőt, amelynek
                  készen van az alkuja, s a napokban kellett volna aláírni a szerződést.</p>
					<p>- Az rendben van - felelt rá.</p>
					<p>- Akkor jó... Nem nagy istória, amit akarok. Annyi az egész, hogy ha a fiatal úr
                  meghótt, én beállanék helyette...</p>
					<p>Fölvetette a fejét, nagyot nézett az ügyvédre, elárulva, hogy valami merészet
                  mondott.</p>
					<p>- Ha elfogadja a gróf - szólt az ügyvéd gondolkodva.</p>
					<p>- A legkisebb! - mondta Dani. - Holnap bemegyek a grófnéhoz, nálunk van most is.
                  Majd megmondom neki.</p>
					<p>Az ügyvéd mereven nézett az emberre.</p>
					<p>Aztán újra járkálni kezdett.</p>
					<p>Jó idő múlva megállott az újra nyugodtan szivarozó ember előtt.</p>
					<p>- Nézze, Turi Dániel uram. Mondok én magának valamit...</p>
					<p>Dani hallgatott, ki se vette a szivart a szájából. Amögül, mint valami fegyver
                  mögül lesett ki óvakodva az ügyvédre.</p>
					<p>- Hát nézze, azt mondom én magának, vegye át az egész bérletet...</p>
					<p>Daninak a szeme sem hunyorított, egy arcizma sem mozdult meg a nagy szóra. Mintha
                  semmiség volna, amit most hallott.</p>
					<p>- Látja barátom - kezdte az ügyvéd hevesen -, ilyen kedvező alkalom nem volt erre
                  soha, ezer szerencséje, hogy éppen ma jött be hozzám...
                  Tudja, nekem régi elvem a parcellázás... Maga a falujával vállalkozik a bérletre,
                  aztán majd megcsináljuk a dolgot. Mit szól hozzá?</p>
					<p>Dani jó ideig hallgatott, végre ezt mondta:</p>
					<p>- Be rossz szivart tart ügyvéd úr... Az embernek csak köphetnékje van tüle...</p>
					<p>Az ügyvéd megcsóválta a fejét. Paraszt a paraszt.</p>
					<p>- Van nekem jobb szivarom is.</p>
					<p>Kinyitotta a könyvszekrény üvegajtaját, s kivett egy dobozt.</p>
					<p>Elébetartotta a vastag szivarokat Daninak.</p>
					<p>Ez pedig mosolygós szemmel nézte a szivart meg az ügyvéd puha, nőies, hófehér
                  kezét, s amint hajlíthatatlan vasujjaival gyámoltalanul belenyúlt a skatulyába,
                  ezt gondolta magában:</p>
					<p>- Iszen csak volna nekem egy órára egyszer olyan kezem, mint neked!...</p>
				</div>
				<div type="chapter">
					<head>11</head>
					<p>Erzsi csak akkor eszmélt rá, mit mondott tulajdonképp az unokabátyja, mikor az már
                  eltűnt a kapun túl, el az utca során. Előbb csak azt értette, hogy fenyegeti az
                  urát, és a szinte állati megszokás, a feleség gépies veleérzése tört ki belőle,
                  amely mindenkivel szemben egy testül, egy lélekül mutatja, hazudja a házaspárokat.
                  De aztán lassan kivilágosodott benne a Gyuri gondolata. És megint szégyenkezni
                  kellett az uráért ez előtt a férfi előtt. Mert ennek nagy állhatatossága közös
                  volt, az ő lelkével. Nem hitte, hogy legyen idő, mikor Gyuri áll bosszút őérette,
                  mikor már nincs más hátra, de jóérzés, hogy van akkorra mentség.</p>
					<p>Ha ő egyszer kimondja, hogy utálja az urát!...</p>
					<p>Úristen, mi mindennek kell még elkövetkezni, ha még most sem tudja kimondani.
                  Hiszen már végigjárta az egész kálváriát. Van még hátra stáció? Vagy most jön a
                  legsúlyosabb?</p>
					<p>Megremegett; eszébe jutott a grófné. Ha még azt is megpróbálja, hogy még ahhoz is
                  hozzáférkőzzék!...</p>
					<p>Mije neki hát ez az ember? Mi az övé belőle? Hiszen ha a lábát kihúzza, már másé,
                  minden asszonyé, akit a szemével lát; ha meg itthon van, szólani se lehet hozzá,
                  tele van a feje gonddal.</p>
					<p>Keserves sírásra fakadt.</p>
					<p>Meggyújtotta a lámpát.</p>
					<p>Éppen a gyerekeket hozták. Kovácsné hozta, aki az apjáéknál, mióta ő emlékszik,
                  mindig egyforma hűséges bejáró volt. Úgy is ragaszkodott hozzá Erzsi, mintha ez is
                  anyja volna. Az ő apja körül minden ily állandó, az élet, a napirend, az emberek,
                  még az anyjával való örökös huzalkodás is. Erzsi ebben az új életben, ahol
                  naponként szédítően gyarapodnak valamivel, s minden percben fájdalmasan vesztenek
                  valamit, nem tudott meglenni. Hiszen ő azt akarta, hogy tökéletessé teszi, ami
                  otthon csak gyarlón volt meg. Az apja vérét örökölte, s örült, hogy a maga
                  gazdasszonya lett, most már lesz alkalma rá, hogy azt az abszolút rendet és
                  tisztaságot megteremtse, ami az anyja mellett lehetetlen volt. De még rosszabbat
                  kapott. Csak kicsiségekben valósíthatta meg az ura mellett, amire vágyott; a nagy
                  dolgok úgy zajlottak el fölötte, mint a vihar. S otthon az életüknek éppen az
                  alapja volt rendben!...</p>
					<p>A vénasszony sok mizserálással tette le öléből a már alvó kisebbik fiút, és maga
                  fektette szépen a bölcsőbe. A nagyobbik rögtön meglátta s megérezte, hogy anyjának
                  baja van, s vidám arcocskája elszomorodott, nagy sötét szemei tágra nyíltak, azzal
                  nesztelenül a fal melletti kis székre ült, s öregesen megtelepedve, lóbázta a
                  fejét, mint a nagyapja szokta, igen, igen.</p>
					<p>Erzsi úgy járkált, mint az alvajáró, nem is tudta, mi történik.</p>
					<p>- Jajh, be elfáradtam eccer - nyögött fel a vénasszony.</p>
					<p>- Mit dolgozott, Mari néném?</p>
					<p>- Én ugyan semmit, de az a legnagyobb dolog, hogy nem lehet másképp előremenni,
                  csak ha az ember egyik lábát a másik után rakogatja. Ebbe fáradok én el
                  legjobban...</p>
					<p>Erzsi álmélkodva nézett rá, alig értette a tréfát.</p>
					<p>- Mi újság otthon?</p>
					<p>- Óh, jaj, ott ugyan kevés jó. De hol van mán jó ezen a világon? Mán még az is
                  kiment a divatból, mint a nevetés. Én legalább van esztendeje, hogy nem húztam el
                  a számat.</p>
					<p>Mari néninek az ilyen mondásain nevetni szoktak, pedig ő tiszta szívéből
                  komolykodik. Erzsi nem nevetett. Búsan kérdezte, a torkát fojtogató szomorúságtól
                  alig bírván egy-egy szót ereszteni.</p>
					<p>- Mi történt?</p>
					<p>- Összekaptak eccer.</p>
					<p>- Kik? - rémült meg Erzsi, azt hitte az apja meg az anyja.</p>
					<p>- Arra járt ez a vén Turi.</p>
					<p>Erzsiben elfúlt a szó. Egy pillanat alatt, mintha meggyújtják a kazlat, lángra
                  lobbant benne a halommá felgyűlt düh az ura családja ellen.</p>
					<p>- Mit mondott?</p>
					<p>- Azt, hogy köszönje meg az a tetves Tövigszáraz, hogy nagyasszonyt csinált az ű
                  fia a lyányábul.</p>
					<p>Erzsi szédülést, a gutaütést érezte a dühtől.</p>
					<p>Szólani nem bírt, csak kinyitotta meg becsukta a száját.</p>
					<p>Egy ideig kínos csend volt, akkor a vénasszony megbánta, amit tett. Nem bírta
                  volna ugyan magában tartani a szót, s nagyon megkönnyebbült, hogy ilyen hamar
                  kiadta; de most aztán restellte is, sajnálta is.</p>
					<p>- Hát úgy vót a - kezdte kis idő múlva, magyarázva, békítve -, hogy arra járt a
                  vén Turi, ott ment el a kapu előtt, osztán az anyád kikiáltott neki, hogy álljon
                  meg. Amiatt a nyavalyás tető miatt van ez mind, akit oly rosszul csinált meg
                  néktek a vén fuser apósod. A vén Turi megállt. Oszt aszondja az anyád: “hajja-e
                  nászuram, megint csorog a tető”. A meg gorombán szólt: “Hogy csorogna, mikor eső
                  sincs? Bár csorogna, mintha vederbül öntenék, mert kék a kukoricára.” “Azér kell
                  most csinálni meg, aszongya az anyád, míg itt nincs az eső. Mer akkor oszt mit
                  csináljunk, ha befoly?” “Tegyenek alá dézsát meg tekenőt. Ha nincs elég, kérjenek
                  a lyányuktól. Van ott a nagyasszonynál...” Akkor gyütt ki az apád. Nagyon mérges
                  lett, mert mégis cudarság, hogy ez a vén kutya Turi, ha mán zsúpkötőmesternek adja
                  ki magát, olyan rongyul csinálta meg azt a fedelet, száradjon el a keze. Oszt
                  aszondja az apád: “Hallod-é, nászom! Vagy tudsz valamit, vagy nem. Vagy csináld
                  meg, vagy rádbecsültetem!” Nahát, lett akkor ott égiháború. Az a csúfszájú vén!
                  nohát! olyat emberfia még nem hallott, amit az tett. Oh, Uramisten, még annak is
                  el kell kárhoznia, aki meghallgatta. Jaj jaj, csak aztat az egyet sajnállottam,
                  hogy csak eccer vót e világra kénköves eső. Most kellett vóna, ha mingyárt engem
                  magamat is odatemetett vóna. Akkor mondta a vén gazember, hogy “köszönje meg azt a
                  tetves Tövigszáraz, ha az ű fia nagyasszonyt csinált a lyányábul”.</p>
					<p>Erzsi kóválygó fejjel hallgatta el a beszédet.</p>
					<p>- Hát mit mondasz erre, Erzsus? Mit mondasz erre? Hogy egy ilyen ember, egy kapási
                  ember, aki két keze után él; egy ilyen ember, akinek faltányija nincsen az apja
                  után, ez merjen szájat tátani egy jó gazdára!... Mit szólsz ehhez!...</p>
					<p>A fiatalasszony összébb húzódott, mint akit a hideg lel, s ingerülten tört ki:</p>
					<p>- Maga is jobban tenné, ha elfelejtené már a beszédet, minthogy ilyeneket hord egy
                  háztul a máshoz.</p>
					<p>Az öregasszony meghökkent. A kendőjét beljebb húzta az arcába, s az mély árnyékba
                  takarta vonásait.</p>
					<p>Kis ideig csendesen ültek, s a gyerek ott a fal melletti kis széken öregesen
                  bólogatott fényes, tiszta, szép kerek fejével.</p>
					<p>Aztán felállt a vénasszony.</p>
					<p>- Jajh, de menjünk mán... Egész éccaka lett eccer. Még a nap is elfáradt mán,
                  elbújt a vackába. Hát egy ilyen rossebb vénasszony hogyne törődne el... Jóéccakát,
                  Erzsus!...</p>
					<p>- Isten áldja.</p>
					<p>S a vénasszony, mint egy vén boszorkány bújt ki a lámpavilágról, bele az odakinti
                  sötétségbe.</p>
				</div>
				<div type="chapter">
					<head>12</head>
					<p>- Eszel?</p>
					<p>- Nem kérek.</p>
					<p>- Akkor feküdj le.</p>
					<p>A gyerek gyorsan felállt, s hozzáfogott vetkezni. Levetette magáról a fekete kis
                  kabátot, és kihúzta a gatyakorcából az ingét. Akkor bement a hátulsó házba, és
                  várt, míg az anyja megbontotta a nagy ágyat. Ott hál az anyja ágyában, lábtól.</p>
					<p>Az ágyban felült, összekulcsolta az ujjait, s az anyja segítségével elmondta az
                  imádságokat. Aztán gyorsan bebújt a lepedő alá, nem fázott, csak el akart bújni;
                  elvackolódott s kis idő múlva szabályosan lélegezve elaludt.</p>
					<p>Az anyja elnézte egy darabig: majd a másikhoz lépett, s azt igazgatta el a
                  bölcsőben.</p>
					<p>Könnyeit törülte ki a szeméből, s leült az asztal mellé, amelyen ott állott a kis
                  lángú, magas talpú petróleumlámpa.</p>
					<p>Egy ideig bús arccal bámult maga elé, aztán egyet gondolt, felállt, a komóthoz
                  lépett, és kihúzva az alsó fiókot, kiszedett belőle holmi foltozni való fehér
                  ruhát.</p>
					<p>Varrogatva várt, s hallgatta a falon függő rózsás óra kattogását.</p>
					<p>Éjfélre járt az idő, mikor lódobogást hallott. Megjött az ura.</p>
					<p>Míg a férfi a lovat bekötötte az ólba, ő nagyokat sóhajtva melegítette meg gyors
                  csutkatűzön a vacsorát.</p>
					<p>- Jóestét! - köszönt be vidáman a férfi.</p>
					<p>Erzsi rávetette nagy komoly szemét, aztán elfordította. Bántotta, hogy az urának
                  ilyen ragyogó az arca, mikor az ő lelke a halál szomorúságával van tele.</p>
					<p>Dani mintha jeges vízbe bukott volna hőtestével.</p>
					<p>- Hát még most is így van? - mondta magában, s roppant elkedvetlenedett. Nehéz,
                  nyomott érzés telepedett a mellére, s amint leült a fehér asztalhoz,
                  tűrhetetlennek érezte ezt az állapotot. Ő odakinn régen elfelejtette, mi volt
                  idehaza. A jövés-menés-mozgás, az emberekkel való találkozás, a pillanatok új, meg
                  új benyomásai, a tervek, az ésszel való munka mind elvonták a figyelmét arról az
                  egy dologról, amely neki a változatos, forgalmas élet közepett egynek tetszett a
                  sok közül, de idehaza az asszonynak egyetlen volt: az egész élet volt.</p>
					<p>Dani visszaidézte az emlékébe, hogy is ment el ma hazulról, és megérezte azt a
                  szótlan feszültséget, ahogy elváltak. És íme, most ugyanabba pottyan bele.</p>
					<p>Valóságos düh fogta el az asszony ellen ezért a rettenetes szívósságáért. Hát soha
                  sincs vége a házi haragnak? Hát sohase akar már megbocsátani, elnézni valamit ez
                  az asszony. A könnyen fellobbanó, könnyen felejtő férfi dühös, keserű szemeket
                  vetett a fagyos, rideg asszonyra. Szeretett volna patáliát csapni, földhöz verni
                  valamit, szerette volna megmarkolni s megrázni dühében az asszonyt. Valami
                  retteneteset csinálni. Csak segítene. De a belső érzése azt diktálta, bírja le
                  magát s szelídséggel próbálja az asszonyt megbékéltetni. Ám, ahhoz sem volt ereje,
                  hát tehetetlen haragja gyötrő szomorúságba csapott át.</p>
					<p>Hunyorgó szemmel bámult a lámpa lángjába, s ahogy eléje tette az asszony a tányér
                  ételt, szórakozottan falatozott belőle, s megrágatlanul nyelt el egy-egy
                  húsdarabot.</p>
					<p>Egyik sem szólt semmit.</p>
					<p>Bementek a szobába. Az asszony elfújta a lámpát, a sötétben levetkezett,
                  lefeküdt.</p>
					<p>Dani ott állt a szoba közepén s olyan keserves zsibbadtság fogta el, hogy mozdulni
                  sem bírt. Úgy érezte, elvesztette erejét; lankadt volt és rettenetes fáradt minden
                  tagja.</p>
					<p>Végre megmozdult. Leült az ágya szélére, lehúzta a csizmát. Egészen
                  levetkezett.</p>
					<p>Akkor átment a feleségéhez. Esténként gyakran hozzáfeküdt egy-egy kicsit, csak épp
                  hogy hozzásimuljon, hogy megcsókolja, a melegét érezze. Mert úgy szerette ezt az
                  asszonyt, nem tudott nála nélkül élni. El sem tudta képzelni, mi volna, ha nem
                  volna vele. Ő volt neki az az egészséges, erős lelki talaj, amelyben bízott,
                  amelyen állott, amelytől az erejének mindennapi fölfrissülését kapta.</p>
					<p>Az asszony, mintha kígyó ért volna hozzá, összerándult s felugrott, felült.</p>
					<p>- Menjen, menjen! - lihegte gyűlölettel. - Menjen az ágyára.</p>
					<p>A férfi megbénult. Lehetetlen legyőznie ezt a makacsságot? Vér tolult az agyába, s
                  ökleit befogva, kivágta karját.</p>
					<p>- Erzsi, vigyázz! - mondta rekedten. - Vigyázz. Baj lesz.</p>
					<p>Az asszony mereven ült.</p>
					<p>A férfi erőszakosan levetette magát mellé, s elnyújtózkodott az ágyban, hogy az
                  majd leszakadt.</p>
					<p>Az asszony reszketett a haragtól, a gyűlölettől.</p>
					<p>Dani félkarral átölelte, s az asszony hiába próbálta ezt lefeszíteni magáról.</p>
					<p>- Piszok! - mondta az asszony.</p>
					<p>Dani egyet nyelt.</p>
					<p>- Mint az egész fajtája! - lihegte újra az asszony.</p>
					<p>A férfi végig összerándult.</p>
					<p>- Az a komisz, fecsegő apja!</p>
					<p>A Dani karja kinyílt a megijedéstől, s ő maga szinte megdermedve várt. A szíve
                  nagy sebére csapott az asszony.</p>
					<p>- Az mer valakit tetvesnek mondani?... A ronda. A gazember. A piszok. Annak tetves
                  az én apám?</p>
					<p>Dani megsejtette, hogy az apja már megint mondott valamit keserű mérgében, amin
                     ezek újra elrágódnak egy esztendeig.</p>
					<p>Az asszony gyönyörűséggel érezte, hogy most a szívét marcangolja az urának, s
                  lihegve, gyűlölködve folytatta:</p>
					<p>- Egy házfedelet nem tud megcsinálni, a kontár? Piszkolódni tud?</p>
					<p>- Hagyj békét, Erzsi. Már megint az a házfedél?</p>
					<p>- A nyomorult!... Tetves az én apám?</p>
					<p>- Az hát! - vágta oda Dani, s a sötétben szinte világított a szeme.</p>
					<p>Az asszony elhallgatott.</p>
					<p>Dani leszállt az ágyról. Ott állott meg előtte mezítláb a jó hűvös, tapasztott
                  földön.</p>
					<p>A homloka majd szétcsattant.</p>
					<p>- Nyomorult élet, nyomorult élet! - tört ki az asszony, s arcára tapasztott kézzel
                  hangos, jajjos sírásra fakadt. - Nyomorult fajzat!... Óh, Úristen, óh, szent Szűz!
                  Mi lett belőlem, mi lett belőlem! Óh, én boldogtalan ezen a világon. Mikor nem
                  voltam kéntelen vele! Rajtam minden átok, mert magam választottam magamnak.
                  Lehettem volna olyan ember társa, aki isten-ember előtt erős. Ott boldog, ott
                  egyetlen lettem vóna. Földi mennyország lett vón az életem, földi paradicsom. De
                  mi lett belőlem, jajjajjaj, mi lett már én belőlem. Egy futóbolond lábakapcája,
                  egy piszokfajzat cégére.</p>
					<p>Dani úgy érezte az ujjaiban, hogy rögtön meg fogja fojtani ezt az asszonyt.</p>
					<p>- Óh, én esendő, veszendő. Farkasok közé került áldozati bárány. Akire készen
                  tartják minden percben a kést, hogy szívibe mártsák...</p>
					<p>A Dani karja ismét lelankadt.</p>
					<p>- Te! - kiáltott rá aztán a felesége természetesebb hangon, közönségesebb dühvel.
                  - Mondd meg az apádnak, hogy fogja meg a nyelvét, mert baj lesz.</p>
					<p>- Erzsi!</p>
					<p>- Utálatos vén dög.</p>
					<p>- Hogy nem is bír már a főd alá bújni! - hördült fel a férfi, az asszony szemébe
                  vágva a szüleátkot.</p>
					<p>Erzsi elhallgatott. Befelé fordult.</p>
					<p>Sokáig voltak így síri csöndben. A férfi kimeredten állt a fekete sötétben. Az
                  asszony elbágyadt, hogy kiadta az indulatát.</p>
					<p>Jó negyedóra múlva az asszony elhanyatlott s hideglelősen húzódott össze. Meztelen
                  karjára felhúzta a lepedő takarót.</p>
					<p>- Én fogom kitapodni belőle a lelket! - üvöltött fel egyszerre váratlanul a férfi,
                  akiben most érett meg kitörésre az indulat. - Meg az anyámból! abból a vén
                  szipirtyóból. Minek szült, minek nevelt fel erre az átkozott életre?... Élet ez?
                  Ffuj! Köpedelem, undorodás. Élet ez? A réti farkas is örül, ha hazamegy a vackába,
                  a párjához. Nekem ez a kínhalál. Nekem itthon kell elszenvednem minden poklot.</p>
					<p>Az asszony megint megkeményedett. Összeszorította a fogát, összevonta erős
                  szemöldökét, s jegesen hallgatta a káromkodást.</p>
					<p>- Óh, én megátkozott! - hörögte a férfi, hogy majd belecsattant a torka. - Óh, én
                  átokalatti! De én vagyok az oka! Nem vagyok férfi, nem vagyok ember. Ha az volnék,
                  nem kellene asszonybeszéddel kínlódnom, akkor egy szó nélkül is tisztelne
                  mindenki. Legjobban a feleségem. De rongy vagyok, sár vagyok.</p>
					<p>S két ököllel retteneteset ütött a fejére.</p>
					<p>És mint bunkócsapásokkal kezdte verni, döngetni a koponyáját.</p>
					<p>- Bolond! Bolond! - kiáltott fel, ugrott fel a felesége, s lefogta a karját.</p>
					<p>Az ember szédelegve hagyta magát, s üregeiből kiugró szemekkel meredt el a
                  sötétben.</p>
					<p>Az asszony teste iszonyúan reszketett.</p>
					<p>Hangos zokogásra fakadt.</p>
					<p>- Istenem, istenem! Micsoda élet! Milyen iszonyú élet! Így kell nekem, ilyen
                  emberrel kell nekem élni!</p>
					<p>Arcára tette a kezét, s odaroskadt az ura válláról az ágy szélére, és sűrű
                  könnyhullatással sírta ki magát.</p>
					<p>A férfi támolyogva állott és várt, ész nélkül.</p>
					<p>Végre odaroskadt a felesége elé, odatérdelt elejbe, odatette a fejét, azzal maga
                  is könnyekre fakadt.</p>
					<p>- Mért nem lehet egyszóval megölni magát az embernek... Be örömest adnám ezt a
                  rongy dög testet a féregnek.</p>
					<p>Az asszony a fejére hullatta sűrű könnyeit, s az urának rettenetes fájdalmú
                  szavaira fel-felnyilamlott a sírása.</p>
					<p>Végre megenyhült, megszánta vívódó urát. A fejére tette a kezét, s hosszú szünetek
                  után tovább-tovább simította két tenyérrel a fejét.</p>
					<p>- Ilyen élet. Ilyen élet!... - susogta.</p>
					<p>- Azér van - kapta fel a fejét az ember -, mert szeretjük mink egymást Erzsi. Mert
                  majd meghalunk mi egymásért. Ha nem szeretnélek, bánnám én, ha akármit is
                  szenvedsz?... Bánnál te engem, ha nem szeretnél?...</p>
					<p>Az asszony újra sírt.</p>
					<p>Az ura hirtelen átölelte a derekát, s olyan szenvedélyesen ölelte magához, majd
                  elmállasztotta. De már az asszony nem bánta, elvesztette öntudatát.</p>
					<p>Amint átölelkezve lefeküdtek, a gyerek az ágy lábjában keserves sírással hirtelen
                  kitört. Fájdalmas, zokogó, megcsukló sírással ijesztett rájuk.</p>
					<p>És a szülők rettenve, benyilalló ijedtséggel figyeltek rá. S a lelkiismeretük
                  robbanva támadt fel. És halálig szégyellték magukat a gyerek előtt, akinek mindezt
                  végig kellett hallgatnia.</p>
					<p>És ráadásul tisztán tudták, hogy nincs olyan jól elintézve a nagy pör közöttük,
                  mint régebben, az ilyen viharos összetűzések után. Kigyógyíthatatlanul eves már a
                  mély seb, amit annyi fajtájú kín vérez. S csak egy kevés elzsibbadást éreztek, de
                  szomorú szívük megrángott, a másiknak gyötrő sajgását sejdítve.</p>
				</div>
				<div type="chapter">
					<head>13</head>
					<p>A gyerek újra felzokogó sírására az anyja hirtelen felült az ágyban. Fölemelte a
                  fiacskáját, s az ágy végiből odavette maga mellé, kettőjük közé.</p>
					<p>- Fiacskám, gyermekem, drága kedves kis fiam. Szegény kis gyöngyöm, lelkem kis
                  virágom. Rossz apád van, rossz anyád van, bántanak! - gyügyögött hozzá, mint
                  ölbeli babához. - Bántanak fiam. Lelkem, kis bárányom....</p>
					<p>Odaszorította a komoly fejecskét a mellére, s a gyermek úgy túrta bele arcocskáját
                  az anyja keblébe, mintha csecsemőkorbeli érzései újultak volna fel. Lassabban
                  pisszegett, s csitulva hallotta az anyja dunnyogó becézését. Aztán a meleg,
                  illatos álom nemsokára megzavarta, megszédítette szegény fejecskéjét, s egyszerre
                  elaludt.</p>
					<p>Erzsi tovább zsizsegett hozzá, de a szava átfordult a másikra, az urára, aki
                  elnyúlva, lankadtan feküdt túl a fiún.</p>
					<p>- Jajaj fiam, milyen apád van!... Nincs is apád, árva fiam... Mikor szólt hozzád?
                  Mikor ültetett a térgyére? Játszott veled valaha?... Kis fiam, árva vagy, mint az
                  anyád, ez a te szegény árva anyád.</p>
					<p>Danival megfordult az ágy, lelkében örvénylő szédülést érzett. Szíven találta a
                  feleségének minden szava. Az asszony várból célzott rá, a fiának bástyája mögül, s
                  ő védtelenül kapta a nyilakat.</p>
					<p>- Haj, keserű, keserű élet - folytatta az asszony -, siralmas élet. Hogy el kell
                  nekem nézni istenem, ahogy elragadozza tőlem az egész világ az uramat. Mindenkinek
                  több jut belőle, mint nekem. Azért élek én csak, hogy űtet másnak hizlaljam...
                  Érdemes élet ez, érdemes... Nem is lesz jó vége, nem lesz soha. Nem embernek való
                  ez az élet. Angyal se bírná ki. Jajaj...</p>
					<p>A férfi csöndesen feküdt, várta az újabb sújtásokat.</p>
					<p>Az asszony egy ideig hallgatott. Nemigen tudta szíve keserűségét így kiereszteni,
                  ellenmondásra, vitára volt szüksége, hogy a teli tömlőt fölfakassza s a
                  gyötrelmek árját kiereszthesse magából.</p>
					<p>- Alszik az apád, fiacskám! - mondta, magához szorítva alvó fiát. - Alszik, jó
                  lelkiismerettel alszik.</p>
					<p>Az ember végigreszketett, nem moccant.</p>
					<p>Az asszony egy idő múlva rászólt.</p>
					<p>- Alszol?</p>
					<p>Dani türelmetlen mozdulatot tett s nagyot sóhajtott.</p>
					<p>Erzsi újra hallgatott jó ideig.</p>
					<p>- Egy az, akár alszik, akár se. Csak hallgat. Nem szól. Nincs szava egy se. Nem
                  vetne egy igét megnyugtatásul: no te eb vagy kutya, hát ne bucsálódj: így van.</p>
					<p>Dani újra sóhajtott.</p>
					<p>- Úgy jön már ide haza, mint a pokolba. Jókedve van az egész világon, mindenkire
                  úgy néz, mint a nap, de ha a kapun belép, vége. Ha a házamba beteszi a lábát,
                  akkor már olyan, mint a gyász. Ilyen kedves vagyok én neki.</p>
					<p>- De az isten áldjon meg - fakadt ki csendes hangon a férfi -, hogy legyek
                  jókedvű, mikor úgy nézel rám mindig, mintha apádanyád gyilkosa volnék.</p>
					<p>- Hát nem olyan vagy? Hát nézhetek rád jó képpel? Hát szíveled az apámat, az én
                  fajtámat? Nem megfojtanád egy kanál vízben őket?</p>
					<p>Fojtsa meg az isten! - gondolta magában haragra lobbanva Dani, de nem mondta ki,
                  csak beleharapott a szájaszélébe.</p>
					<p>- Teszel valaha kedvemre, mongyad? Teszel? Csak gondold fel egyszer, mi jót kapok
                  én tülled? Pedig rám nem mondhatsz semmit. Nem bizony, Dani. Nem látlak el az
                  utolsó gondolatodig? Van valami hijjod? No, csak mondd meg, van?</p>
					<p>Az ember keserves mozdulatára tovább ment:</p>
					<p>- Vagy ha így vagyunk apádékkal, nem fáj az nekem, azt hiszed? Én vagyok az oka?
                  Nem ők vadítottak el maguktól? Hiszen első esztendőbe, mintha lyányuk lettem
                  volna, úgy voltam velük. Nem? De mi mindennel bántottak meg? Sok írás kén ahhoz,
                  azt mind papírra tenni. Én vagyok valaminek oka, Dani?... Én?... Szójj, no.</p>
					<p>- Nem! - sóhajtott fel az ura.</p>
					<p>- No ládd - kapott a szón Erzsi -, hát azt, a legnagyobbat!... Vetettem szemet
                  valakire öt esztendő alatt? Mit csinálnál te énvelem, ha más embert tartanék
                  magamnak?...</p>
					<p>Megfojtanálak! - gondolta magában vad dühvel a férfi, s nem szólt, csak ökölbe
                  szorult a keze.</p>
					<p>Az asszony sóhajtott.</p>
					<p>- De te! Te mit teszel nekem?! Ugyi sose vagy velem? Nem állhatsz bennünket! Oszt
                  hogy vagy te az egész világ asszonyával? Osztán ne sírjak én reggeltül estig?</p>
					<p>Az asszony hangja olyan szelíden, csöndesen, fájdalmasan zuborgott, ahogy még sose
                  beszélt. Eddig, ha ezek a panaszok előkerültek, mindig az indulat viharzását
                  keltette föl bennük, de most olyan egyszerűen, tisztán s oly mélységes fájdalommal
                  sorolta el őket, hogy a férfinak elfacsarodott a szíve, és teljesen átértette az
                  asszony egész vigasztalan, reménytelen életét.</p>
					<p>- Mit akarsz, Erzsi, hát mit tegyek?</p>
					<p>- Mit, Dani? Mit? Semmit, Dani. Olyan kicsi, amit én akarok!... Legyél az enyém,
                  Dani.</p>
					<p>Könnycseppek csillogtak meg a hangon, s a férfi szent esküvel érzett fel rá.</p>
					<p>- Mit kívánnék én tőled, Dani! Semmit, csak azt, amit én teszek neked... Ládd, én
                  egész életemben úgy élek, hogy akármit is teszek, mindig rád gondolok; hogy ha te
                  látnád, mit mondanál rá. Jónak látnád-e tőlem? Örülnél-e neki? Meg volnál-e vélem
                  elégedve?... Ezt tedd meg nekem Dani te is.</p>
					<p>Nagy csönd lett a szóra.</p>
					<p>S a férfi lelkében lassan áradt föl valami szinte templomi áhítat. Az asszonynak,
                  ennek az ő szentlelkű asszonyának a lelki nagyságát átszítta, átömlesztette
                  magába, s végre kimondta.</p>
					<p>- Megpróbálom, Erzsi!</p>
					<p>Azzal meg akarta ölelni, de a gyerek útban volt. Egyet gondolt, felállott, s az
                  alvó fiúcskát szépen ölbe vette, átvitte a maga ágyára.</p>
					<p>Ő pedig visszasimult a feleségéhez, akit oly puhán egészen s szívszakadva ölelt
                  meg, hogy annak vér öntötte el tőle az agyát.</p>
				</div>
				<div type="chapter">
					<head>14</head>
					<p>Alig aludtak egy-két órányit, kopogtak az ablakon.</p>
					<p>- Gazduram, itt vónánk.</p>
					<p>A Dani szemhéjai fölpattantak. Zúgó, zavaros, kedvetlen érzés volt a fejében.</p>
					<p>Lomhán leszállott, csizmát húzott.</p>
					<p>- Te csak aludj - mondta a feleségének, aki álmosan nyújtózott, s kiment.</p>
					<p>Úgy tanulta ugyan az apjától, hogy aki három óra alatt ki nem alussza magát, az
                  sose, de azért most úgy érezte, hogy szörnyű kábultsága egyheti alvással sem múlna
                  el.</p>
					<p>Kint friss volt a levegő, s keleten már erősen derengett a hajnal.</p>
					<p>Négy ember volt az udvaron, villa és gereblye a vállukon vagy lábhoz állítva a
                  kezükben.</p>
					<p>- Ti vagytok, Pesta?</p>
					<p>- Mi vónánk, gazduram, hát gyerünk...</p>
					<p>- Várjatok, egy porció pájinkát, osztán mehettek.</p>
					<p>- Maga nem gyün?</p>
					<p>- Én?... Más dógom van.</p>
					<p>Az emberek megitták a pálinkát.</p>
					<p>- Dani? - szólt visszafordulva egy vén ember köztük, aki már igen töpörödött volt,
                  s a villát szinte a hátán vitte - beteg vagy?</p>
					<p>- Én? - szólt megvetően Dani, aki mint a vasegészségű emberek, utálta s lenézte a
                  beteget - beteg a betegség, de nem én.</p>
					<p>- Hm, hm - mondta az öreg, s bólogatott.</p>
					<p>Dani elfordult, s egy szó nélkül elhagyta a vén embert. Tudta, hogy az belelát.
                  Leolvassa sötétben is róla, hogy boldogtalan az asszonnyal.</p>
					<p>Sóhajtva ment az ól felé, felverte a kocsist, aki egészségesen, mélyen aludt s
                  most katonásan, riadva ugrott talpra. Egy-két szóval rendeleteket adott neki. A
                  Rárót tenyérrel megtapogatta, s kiadta a parancsot, hogy haza kell vinni, aztán
                  vissza az udvarra.</p>
					<p>Nagyon különösen érezte magát. Soha még így. Nem volt kedve a munkához.</p>
					<p>A szép madárcsirippes hajnalon úgy érezte magát, mintha vén ember vón, öreg estén.
                  Zúgott a feje, s nyomott volt a szíve. Eszébe jutott az esti nagytervű lázas
                  töprengése, s gondolatban tette meg még a legyintést is:</p>
					<p>- Mit ér, ha az asszonynak nincsen hozzá kedve. Mit dolgozzak, ha az asszonynak
                  nem kell a dolgom. Minek éljek, ha nem élve kellek neki, hanem dögül. Akkor megvón
                  velem, ha itthon hevernék, és mindig nyalnám. Akkor jó vónék. Eh, az asszony mind
                  csak arra való, hogy rúgd fel, hagyd ott... De mit ér! Mégis nála van az
                  életem!...</p>
					<p>Lassan, cammogva, szinte öntudatlanul vissza bement a házba. A szoba közepén
                  megállt. Az ablakon át egy kis világosság szűrődött be; meglátta a feleségét az
                  ágyon.</p>
					<p>Erzsi félálmosan, jókedvvel mosolygott rá, s beljebb húzódott a falhoz, helyet
                  hagyott.</p>
					<p>Dani leült az ágy szélére, föléje hajolt, csendesen megcsókolta. Az asszony
                  hevesen adta vissza.</p>
					<p>Erre ő lelökte a csizmát s lefeküdt.</p>
					<p>Az asszony mohón, szerelmesen bújt hozzá.</p>
				</div>
				<div type="chapter">
					<head>15</head>
					<p>Egészen világos volt, mikor fölébredt. Szinte féldélre járt az idő.</p>
					<p>Első gondolata az volt, hogy felugrik, menni kell dologra, de aztán csak ott
                  maradt heverve az ágyon.</p>
					<p>Kifigyelt a világba. Az ablak nyitva volt, s a mályvalevelek közt besütött a nap a
                  szoba közepéig. Kívülről a fia hangját hallotta. A gyerek a tornácon a kisöccsével
                  játszott, s a csöppséggel úgy beszélt, mintha az éppen olyan okos ember volna,
                  mint maga.</p>
					<p>- Jó lesz, Sanyika, jó lesz? Jól fontam meg? Jó ostor lesz? Jó?</p>
					<p>- U-u-u - mondta a csöppség.</p>
					<p>- Úgy, úgy, úgy? Édesanyám! Sanyika azt mondta úgy! Úgy, Sanyika? úgy? Jó kis
                  ostort csináltam, ni, hogy csördít, ni!</p>
					<p>És csapott vele.</p>
					<p>A gyerek újra gőgicsélt:</p>
					<p>- U, u, u!</p>
					<p>Dani behunyta a szemét, úgy hallgatott. Elgondolta a mosolyodást, de nem rándult
                  meg az arca.</p>
					<p>Egyszerre nóta csendült be az ablakon. Halkan, álmodozva.</p>
					<p>A karai árkoson, árkoson...</p>
					<p> Rózsa nyílik, bokroson, bokroson...</p>
					<p>Daninak belesajgott a szívébe. Ez volt az ő nótája, mikor Erzsi után járt. Az
                  asszony évek óta nem dalolt. Tiszta csengésű kis hangja szívbe bizsergett, s
                  Daninak elfúlt a torka, mikor a második vers még elevenebben fölcsengett.</p>
					<p>Göndörödik a cseresnye levele,</p>
					<p> Be szép kislány nevekedik kedvemre,</p>
					<p> De szeretném édesanyját napamnak,</p>
					<p> Kökényszemű barna lyányát magamnak.</p>
					<p>Az asszonykának elcsuklott a hangja, az utolsó sor már gépiesen hangzott el,
                  felújult a szívében a keserűség, ami a napam szóról eszébe
                  jutott. Hogy elűzze a kedvetlen érzést, frissebb nótába csapott át.</p>
					<p>Ráncos szárú kis csizmámra sárga patkót veretek,</p>
					<p> Ihaj, tyuhaj, már ezután árva kislányt szeretek.</p>
					<p> Árva kislány tud igazán séhaj, szeretni,</p>
					<p> Sem az apja, sem az anyja, nem fog érte átkozni.</p>
					<p>Ez is az ő nótája volt. S az a sóhaj is az övé, ami behallik a nóta után. Bizony,
                  ha mind a ketten árvák volnának! Sok bajtól lettek vón mentesek.</p>
					<p>Tovább hallatszott egy újabb lelkes nóta. Mintha legénykorának boldog ideje támadt
                  volna fel.</p>
					<p>Azért, hogy én a kis utcán lakom,</p>
					<p> A nagy utcán lakik a galambom,</p>
					<p> Nézek is én, nézek arrafele.</p>
					<p> Mikor délbe, mikor este fele.</p>
					<p>Ezt ő helyette dalolta az asszony, de a másik verset magáért:</p>
					<p>Azért, hogy én az ókútba estem,</p>
					<p> Édes rózsám te ne vess meg engem,</p>
					<p> Azér hogy én te hozzád nem szóltam,</p>
					<p> Csak az vagyok, aki eddig voltam.</p>
					<p>Kis kertemben van egy bokor zsálya,</p>
					<p> Az alá jár a rózsám hálásra,</p>
					<p> Estétől hajnalig nem megyen el,</p>
					<p> Még se telünk mi be szerelemmel.</p>
					<p>Dani nagyot, nagyot sóhajtott. Neki szólt ez a nóta mind. Neki dalolja, szívből
                  szívbe danolja a párja. Hát még ami most csattan fel:</p>
					<p>Elmégy rózsám utazni!</p>
					<p> Jöjj be hozzám búcsúzni!</p>
					<p> Adok olyan pár csókot,</p>
					<p> Megér ezer forintot!</p>
					<p>Oh, ne menj el, ne menj el,</p>
					<p> Nem bírok a szívemmel.</p>
					<p> Nem bírok a szívemmel,</p>
					<p> Háljál itt még az éjjel!...</p>
					<p>- Erzsi! - kiáltott Dani.</p>
					<p>Az asszony odakint elhallgatott, megállt a kezében a munka is, amivel csörömpölt,
                  aztán egyszerre csak felugrott s hevesen feltépte az ajtót, berontott. Az arca
                  piros volt, mint a láng.</p>
					<p>Az ura csillogó szemmel nézett rá, s ő odaborult a szerelmes urára, és lányos
                  szépség öntötte el az arcát, amint belenézett a férje szemébe.</p>
					<p>Sokáig csókolóztak, mintha fiatal, újházasok volnának. Az asszony olyan friss
                  volt, olyan vidám, amilyennek csak az első esztendőben ismerte Dani. Úgy is nézett
                  rá folyton, mintha álmodnék, úgy nézett rá, mintha keresztül nézne a bőrén, a
                  testén, be valahova mélyre, a gondolatai forrásába. Mert minden csók, minden
                  mosoly, minden édes szó mögött ott érezte a vásárt.</p>
					<p>- Ezzel akarsz kifizetni a munkáért, az életért - mondogatta magában.</p>
					<p>De egy szóval sem rontotta volna el az asszony hangulatát. Sőt a magáét sem, mert
                  kezdte észrevenni, mintha más ember lett volna belőle. Nem, nem vágyott többet a
                  munkára, a nagy tervekre, úgy emlékezett rájuk, mint az álomra, s amint egész
                  délelőtt ott topogott a kis családja közt a gyönyörű napfényes időben, szerette
                  volna, ha égig érő sövény nő a portája körül, hogy ne is lásson többet senkit,
                  semmit a kapun túli világból.</p>
					<p>És pedig hiába fogadkozott hangos, lármás gondolatokkal, hogy ez így van rendén,
                  ez a boldogság, ez az igazi családi élet, mégis ott szorította a lelke mélyén
                  valami gyűlölködő érzés, amely alattomos gondolatokkal szólt közbe s délben
                  megkeserítette minden falatját, amit vígan vett a foga közé.</p>
					<p>Délután lomhán babrált az istálló körül. Egyszerre csak ellenállhatatlan erő
                  állította föl, s rögtön elindult be a házba: neki mennie kell a grófnéhoz!</p>
					<p>Amint az ajtóhoz ért, már erőt vett rajta a habozás: de hiszen ezzel s csak
                  egyetlen szóval is, ami erre a tervre vonatkozik, tönkreteszi ezt a hirtelen
                  kivirult boldog családi kis kertet...</p>
					<p>A felesége egészen megszépülve, sugárzó arccal állott a bölcső felett, amiből a
                  csókkal csiklandozott gyermek kacagása hallatszott ki.</p>
					<p>- Tudja, mit csinált ez az én gyönyörű szép, ez az én aranyos kisfiam? - kiáltott
                  az urára.</p>
					<p>- Mit? - mosolygott fel csöndesen Dani.</p>
					<p>- Mit? Olyan gyönyörű szép sárgát kakált, mint az arany! - csengett az Erzsi
                  kacajos hangja.</p>
					<p>Dani melegen mosolygott, s hunyorító szeme szívesen játszott az asszonyon.</p>
					<p>- De tudja, mit csinált ez a maga büdös, rongyos, piszkos kölyke?</p>
					<p>- Mit? - szólt Dani, s megmutatta fehér fogait.</p>
					<p>- Az egész bőcsőt, dunnát, párnát, ruhát, még az orrahegyét is összerondította. A
                  ronda!</p>
					<p>Dani felkacagott, és már tudta, hogy nem megy el a grófnőhöz.</p>
					<p>Ma nem.</p>
					<p>Talán sohasem.</p>
					<p>Ezt a boldog világot, ezt elgázolni, isten ellen való vétek volna...</p>
					<p>Másnap reggel maga is meghökkent, mikor megérezte, hogy egy cseppet sem változott
                  a kedvetlensége. Fáradt volt, petyhüdt, mintha kiszapulták volna. Mikor a
                  munkásokat elküldte, visszacsámborgott a házba. A felesége aggódva, gyanakodva
                  nézte.</p>
					<p>- Dani, nem mégy dologra?</p>
					<p>Dani vállat vont.</p>
					<p>- Nem baj, pihenj - szólt az asszony.</p>
					<p>A férfi még arra is rest volt, hogy megmondja, amit rá gondolt: minél többet
                  alszik az ember, annál álmosabb. Lefeküdt, s aludt délig.</p>
					<p>Erzsi ma már nem volt olyan friss jókedvű, mint tegnap; őt is leverte az ura
                  kedvetlensége. Nem értette, mit akar az ember. Estefelé meg is kérdezte Danitól,
                  aki úgy lógott előre-hátra a házban, mint a lábadozó:</p>
					<p>- Beteg vagy?</p>
					<p>- Én?!</p>
					<p>- Hát truccolsz?</p>
					<p>- Eh, fenét.</p>
					<p>- Mér nem dolgozol?</p>
					<p>- Mit?... Minek?</p>
					<p>- Igen! eccer majd felveti a sok munka, azután meg az ujját se mozdítja.</p>
					<p>Dani tunyán ült, bámult maga elé s elgondolkozott.</p>
					<p>- Biz úgy az, Erzsi. Mán én ilyen vagyok. Vagy mindent, vagy semmit.</p>
					<p>Erzsi megijedt. - Hát akkor inkább semmit - csattant fel dacosan, de megmézezte -,
                  édes uram... Így is jobb, mint úgy.</p>
					<p>Napok teltek ilyen bágyadottan. Az asszony minden erejét összeszedte, hogy
                  fölelevenítse az urát. De lassan kikopott a naiv, gyermekes tréfakedvből, csak a
                  boldogságban terem az meg, s itt már megint nem virított az öröm. Erzsi csak
                  harcolt, küzdött, erőlködött, végre sírva fakadt.</p>
					<p>- Jobb, ha úgy él, ahogy tetszik; jobb, ha dolgozik, akkor legalább jókedve
                  van.</p>
					<p>Dani meghökkenve hallotta, de bágyadtan legyintett. Nem szólt. Azt gondolta, hogy
                  túl van már ő azon örökre. Csak azon csodálkozott, hogy tud élni, ha ennyire
                  megroppant benne a lélek?</p>
					<p>Ámde élt, s az ebédnél, vacsoránál maga bosszúságára jó étvággyal vett részt, s
                  néha megérezte, hogy hízik. Kövér, zsíros érzések zsibbadtak, fortyogtak
                  testében, s ez még súlyosabbá tette lehangoltságát.</p>
					<p>Pedig erős idők kezdődtek, az aratás. Csütörtökre, Péter-Pálra volt téve a napja,
                  hogy búzába álljanak, de ő álmos szemmel s türelmetlen lankadtsággal utasította el
                  magától az aratógazdát. Hagyjanak neki békét. Az aratást elhalasztották
                  hétfőre.</p>
					<p>Erzsi roppant nyugtalanságot szenvedett el. Nem tudta elképzelni, mi történt az
                  urával. Asszonyösztöne tisztán megérezte, hogy azért van így, mert ő nem elégíti
                  ki az urát. Szüksége van annak mindenre, mindenre, s a sok minden közt őreá is. De
                  ő csak egy kis rész a nagy sokban! És ez rettenetesen elkeserítette, s lassan
                  olyan hangulat telepedett a kis családra, mintha mély gyász borult volna rájuk.
                  Csak sóhajtoztak, de annyi energia sem volt bennük, hogy valamelyik egy-egy hangos
                  szóba tudott volna kitörni.</p>
					<p>Már szombatot értek, s amikor másnál a munkáshét végén utolsó erőmegfeszítéssel
                  fejezték be mindenfelé a kitervelt munkát, náluk téli tunyaságba, öregemberes
                  maznaságba fáradtak bele.</p>
					<p>Szombat délután egyszerre csak arra riadt fel az asszony, hogy az ura bent az első
                  szobában énekelni kezd:</p>
					<p>Haragodnak nagy voltában</p>
					<p> Megindulván,</p>
					<p> Ne feddj meg uram engem,</p>
					<p> Búsult gerjedezésedben</p>
					<p> Rám tekintvén,</p>
					<p> Ne büntess meg Istenem.</p>
					<p>Erzsi keresztet vetett és fölsóhajtott. Idegen volt neki az ura erős, komor éneke,
                  de valahogy érezte, hogy maga az ének már valami belső fordulatot jelent. S míg az
                  éneklést elhallgatta, benne is felbuzdult az áhítat, az imasóhaj. Vágyva vágyott
                  rá, hogy egyszer már az életében együtt fohászkodjék az Istenhez az urával. Ebben
                  a legbelsőbb szolgaságban olyan igen-igen távol voltak egymástól. Külön paphoz,
                  külön templomba jártak, külön lenézték egymás hitét, s éveken át kibírták, hogy
                  gyöngédségből nem is említették a vallást odahaza, és nem imádkoztak, ha a másik
                  a közelben volt, hogy ne botránkoztassák imacselekedetükkel.</p>
					<p>De most az asszonyt elfogta a vágyakozás. Együtt akart lenni, egy akart lenni az
                  urával a templommá szentült szobában.</p>
					<p>És benyitott, bement.</p>
					<p>Az ura ott ült az asztal előtt és tenyerébe hajtott fővel énekelt. Meg sem mozdult
                  az asszony beléptére, tovább énekelt, bár nem esett olyan jól már szíve szerint.
                  Elvárta, míg a felesége valamit motoz a háta mögött a komót fiában, várta, hogy
                  kimegy.</p>
					<p>De az asszony igen elcsöndesedett, s ő nem győzte kivárni. Hát visszafordult
                  hozzá.</p>
					<p>S megdöbbenve látta mi van mögötte. Az asszony ott térdelt a földön s a komót
                  szélére állított kis oltárféle előtt, a feszület, a bálvány előtt imádkozik;
                  összesimított tenyérrel, félrehajtott fővel.</p>
					<p>Daniban felfordult az ész, meghibbant a szív, kiömlött az epe. Felállt, hogy
                  hirtelen dühében ököllel leüsse, összetörje a festett istent.</p>
					<p>Ám a másik percben lenyelte dühét, és nem az asszony felé lépett, hanem az ajtó
                  felé.</p>
					<p>Kiment a szobából.</p>
					<p>Tovább nem bírt a tető alatt maradni. Azt hitte, rászakad.</p>
					<p>A szabadban fellélegzett.</p>
					<p>- Haj, Uramisten - mondta -, be sárrá nyomorítottál!</p>
					<p>Ettől kezdve szakadatlanul, szinte önkívületben volt. Minden kínozta, mint az
                  eleven sebet. S úgy érezte, mintha börtönben volna, ahonnan többé nincs menekülés,
                  még a bitóra sem, bár még az is megkönnyebbülés volna már neki.</p>
					<p>És huszonnégy órát töltött ilyen állapotban.</p>
					<p>A felesége másnap délután templomba ment. Akkor könnyült meg egy kicsit. Úgy
                  nézett körül, mint az elkínozott kuvasz, ha az őrzője elmegy. Nincs-e rés, ahol
                  kirághassa magát.</p>
					<p>És ekkor egy lány fordult be hozzá az utcáról.</p>
					<p>- Dani bácsi!... Azt izente a grófné, menjen el hozzá.</p>
					<p>- A grófné! - s szinte szélütés érte a férfi nyelvét. - Elmenjek! - mondta
                  magánkívül, fakósápadt arccal.</p>
					<p>- El, el, azt izente. Hónap délután... Mikor a gróf kilovagol... mingyán.</p>
					<p>És a lány nem szólt egyebet semmit, elsietett.</p>
					<p>Dani pedig ott maradt, mint villámsújtott fa.</p>
					<p>Egy pillanat múlva az erő, a vágy, az élet sistergős, tüzes lángja csapott fel
                  benne.</p>
					<p>Csoda történt. A megszenesedett fatörzs új zöld lombba szökött.</p>
				</div>
				<div type="chapter">
					<head>16</head>
					<p>A fiatal grófnő úgy érezte magát a kis faluban, mintha a művelt élet közepéből
                  egyszerre valami ősvilágba került volna vissza. Kellemes volt ez a különbség, mert
                  semmi bajjal és kényelmetlenséggel nem járt. Volt egy csinos kis kastély, amely
                  frissen tapétázva, bútorozva, szépen kitakarítva, mintha csak valami bűvös sziget
                  lett volna az őserdő mélyén, a modern élet minden szükséges cikkével fölszerelve.
                  S a vadak nem voltak emberevők, hanem igen csinos, formás, jókedvű emberek,
                  akiknek nagyon jól állott eredeti primitívségük. Amellett jó nevelésűek voltak,
                  nem kíváncsiskodtak és nem tolakodtak, s a szép grófnő, aki titkos szerelmének
                  áldozni bújt el a világ szeme elől, valóban úgy érezte, hogy a láthatatlanság
                  fátyola övezi.</p>
					<p>Nem is engedte, hogy túlságosan megbontsák azt a rendet, amit a kastély üresen
                  állása alatt megszoktak itt. Az uradalmi intézők meglehetősen bevonták a kis
                  kastélyt a gazdaság körébe. Elöl ugyan meghagyták a díszkertet, amelyben hamar
                  megmohosodott fenyőfák állottak, nemigen díszlő, inkább gyászosan lecsüngő
                  ágakkal, de a kastély mögött veteményeskertet rendeztek be a virágágyak helyett, s
                  a kocsiudvart gazdasági célokra használták. Itt szokták a kendert tilolni, a
                  kukoricát fosztani az asszonyok. Most is már be volt hordva a sok kender az
                  udvarba, mikor a grófnő megjött, s a fejvesztett sietségben ott felejtették a
                  száradó kis kévesátorokat. A grófnő nem találta kellemetlennek a kender átható
                  szagát, s kívánta, hogy az asszonyok ott dolgozzanak az északi ablak alatt, éppen
                  olyan fesztelenül, mintha ő itt sem volna.</p>
					<p>Leskelődni akart utánuk. Kíváncsi volt az emberi titkokra. Zárdai neveltetése
                  alatt éppoly távol állott az emberektől, mint később, mikor a társaséletben
                  rendkívül belevegyült az élet lázas forgatagába, most, midőn a magányt meglopni
                  jött le a szerelmesével, megnyílt az érdeklődése az emberi szív titkai iránt.</p>
					<p>Vakmerő tette, hogy engedett sógora rábeszélésének, s először életében szinte
                  nyíltan szökött le a sima, egyenes útról, lázba hozta a vérét, és lelki örvényekbe
                  szédítette őt. Huszonhat éves volt, s hatévi házasságából szinte egy napot sem
                  töltött még, sem magában, sem egy igazi férfival. Miska gróf, az ura, csak a lovai
                  s a színésznők után érdeklődött. Héléne grófnő, végre több évi plátói barátság
                  után forró szerelemre gyúlt a sógora, László gróf iránt, aki az egyetlen mélyebb
                  tartalmú, bár sok tekintetben excentrikus észjárású férfi volt a közelében.</p>
					<p>A parasztasszonyok után való leselkedés egész váratlanul egy eddig saját maga
                  előtt is titkos tulajdonságát borította vérvörös virágzásba: az asszony
                  érzékiségét. Ha egyedül maradt, most azonnal lement az északi kis szalonba, ahova
                  az udvarról minden szó behallatszott, s a folyton kacagó, fecsegő, pletykáló s
                  egymással szemérmetlenül ingerkedő asszonyok és lányok beszéde úgy hatott rá,
                  hogy minden egyes nyers szó újabb és újabb vérrakétát robbantott föl benne.
                  Szerette volna biztatni őket, de félt, hogy elijeszti a szabadszájú fecsegőket, s
                  szégyellte volna is, hogy rajtakapják.</p>
					<p>Volt a kendertörők között egy különösen érdekes lány, akiben annyi szemérem nem
                  volt, mint egy csirkében. A grófnő behívatta. A lány egy csöppet sem volt
                  elfogódott. Simán és természetesen járt a fény és pompa s a megfélemlítő idegen
                  környezet között. A grófnő szolgálatába fogadta, s meséltetett vele magáról, a
                  falujáról, a világáról. Eddig sohasem vette észre, hogy a körülötte élő személyzet
                  emberi anyagból van, de ennek a vad lánynak durva és rikoltóan szép érzékisége
                  megfogta.</p>
					<p>Forró délutánokon és olyan éjjeleken, mikor magában maradt, behívatta magához
                  Borát, s a kis, ideges, karcsú parasztlány odafeküdt az ágyába, és beszélt
                  hajnalokig. Mintha száraz rőzsét hordott volna a parázsra. Nyíltan és a
                  szeméremnek sejtelme nélkül beszélt, s a száján úgy bugyogtak ki a forró szók,
                  mint a gejzír kénes sugara. Beleszédítették a hallgató asszonyt a kis falu bűzös
                  világába. A lányon át szétsugárzott körülötte az állatok, a lovak, a tyúkok, a
                  galambdúcok, a fürdetlen parasztasszonyok nyers és tartózkodás nélküli párzásainak
                  szaga, s megjelent előtte a Turi Dani neve és varázsos híre, és lassan vaskos
                  keleti hőssé nőtt előtte a paraszt Don Juan, aki mint büszke kakas uralkodik az
                  életnek e trágyás, soktyúkú szemétdombján.</p>
					<p>Érezte, hogy életében most először forrt föl benne az a vad, érzéki, oktalan és
                  céltalan buja gerjedelem, amely elfogja és megrázza az emberi testet, és sarkaiból
                  kiveti a lelket. És néha szinte megrémült már attól, mi lesz, ha csakugyan hatalma
                  alá kerül a paraszt díszménnek, akihez már valami földön járó istenhez búgnak és
                  nyihognak és táncolnak ezek a buja sárló kancák.</p>
					<p>Izgalmak futkostak keresztül-kasul rajta, s mikor parancsot adott Borának, hogy
                  találkára hívja neki a paraszthőst, akkor már attól rettegett, hogy elveszti
                  előtte az egyszerű állatember a nimbuszt. S fokról fokra hűlt le vele szemben, s
                  mint a nappal fényén az álom gerjedelmes hőseit, úgy csappantotta meg a vére
                  magától a hő tüzet, s elszíntelenítette az egész jelenség fontosságát. Már mint
                  érthetetlen tébolyra nézett a parasztlány lelkesedésére, s bámulta és irigyelte,
                  hogy szabadon forrongó vérrel úgy tud beszélni a hőséről, mintha éppen az ölében
                  ülne a kéjek tetőpontján.</p>
					<p>Minden csöpp vére felforrt; ha ő idáig tudna emelkedni a nemi szerelem
                  intenzivitásában!</p>
				</div>
				<div type="chapter">
					<head>17</head>
					<p>Hétfőn délután az emeleti nagyteremben voltak. A terem ablakai a homlokzatra
                  nyíltak, s a kisded park fái között a falu tornyát lehetett látni.</p>
					<p>A grófnő a zongora előtt ült, s egy Chopin-darabot játszott, s holmi változatokat
                  csinált. Jobban tetszett neki a rögtönzése, mint maga a szerző, s belepirulva a
                  kis erőmegfeszítésbe, szinte úgy érezte, mintha valamit alkotott volna.</p>
					<p>A sógora mosolyogva hallgatta.</p>
					<p>- Brávó! - mondta, mikor ingoványos kirándulásából visszatért a költő szelíden
                  ringó hullámaira.</p>
					<p>A grófnő nevetve nézett vissza, s valami kis büszkeséggel szólt:</p>
					<p>- Jöjjön játszani.</p>
					<p>A férfi megingatta a fejét. Olyan jól ült, félig eldőlve a heverőn, s oly
                  kellemesen szivarozgatott, hogy nem volt kedve mozdulni. Meglehetősen hízásnak
                  indult már, s az a teliség sugárzott belőle, ami a lomhaság boldogait jellemzi.
                  Fehér fogai csillogtak, vastag, sötétszőke bajuszán fényes szálak csillogtak,
                  gesztenyeszín szakállába beleduzzadt, kövér, falánk, csókéhes ajka.</p>
					<p>- Magában egy mintapolgár veszett el - mondta a grófnő, és gyöngyözve
                  skálázott.</p>
					<p>A gróf felállott, ötletek és beszédgondolatok támadtak benne, s ez
                  megmozdította.</p>
					<p>- Mégiscsak különös - mondta lassan, kényelmesen s mégis kissé idegesen tagolva a
                  szókat -, hogy azért szeretünk egy asszonyt, azért mutatjuk meg magunkat neki, még
                  a legtitkosabb érzéseinket is, hogy a végén így ismerjen, mintha sohasem beszélt
                  volna velünk.</p>
					<p>A szép asszony gúnyosan mosolyodott el, s nyújtózott. Szőke haja kis
                  polgárasszonyos kontyba téve furcsává, madárformává tette a fejét, s apró szürke
                  szemei is úgy csillogtak, mint az okos, fürge madaraké, fényesen, nedvesen,
                  hirtelen, mindig szerelem után lesve. Csak nagy, okos szája volt emberien gúnyos.
                  Karcsú és lányos, meddő teste itt-ott hízásnak eredve máris kezdett megpuhulni s
                  veszíteni régi értékéből. A gróf megállott fölötte, s a nyújtózkodó test egész
                  formáját látta hátulról a mélyen kivágott könnyű pongyola megnyíltán. A lapockák,
                  a csípők, a tomporok síkjai játszottak a nemes veretű csontozat fölött, s szinte
                  kár, hogy megszólalt a nő.</p>
					<p>- Maga mindig ki tudja a hibáit erénnyé nevezni!</p>
					<p>- Hiba. Erény. Micsoda frazeológia ez. Te vagy a kis polgárasszony, ma chérie!</p>
					<p>Az asszony megrándította az ajkát, s zongorázni kezdett. Egyszerre csak hirtelen
                  abbahagyta.</p>
					<p>- Meddig akar még itt maradni? Örökké?</p>
					<p>- Örökké! Hol lehetünk örökké!... Nem mindegy az, itt vagy másutt!</p>
					<p>- Csak kell valami foglalkozás.</p>
					<p>- Kell! Miért kell?</p>
					<p>- Mert így meghalok az unalomtól. Ha magam nem gondolnék magamra, már meg is
                  haltam volna.</p>
					<p>A gróf megállott s figyelve, gondolkodva nézett rá.</p>
					<p>- Mit csinál itt az a kis parasztlány? - kérdezte.</p>
					<p>- Micsoda parasztlány?</p>
					<p>- Tudom, hogy egész délutánokat töltesz vele.</p>
					<p>A grófnő lehajlott a billentyűkre, s végigfutott a fehér csontlapocskákon, mintha
                  valamelyiket keresné. Az ujjával kétszer is végigsiklott rajtuk, végre megállt.
                  Egy kis mosolyt fojtott el.</p>
					<p>- Meséltetek magamnak. Mert nagyon unom magamat.</p>
					<p>- És érdekeseket mesél?</p>
					<p>- Érdekeseket.</p>
					<p>A gróf elkezdett sétálni. A grófnő lopva, rejtélyesen mosolygott, s akkordokat
                  ütött meg. És gyönyörködött kezében, a felséges kezében. Milyen kár, hogy ez is
                  párnásodni kezd, már az ideges kék erek kezdenek besüppedni a sima fehér bőr alá.
                  Az asszony fölemelte a kezét, s közelről megnézte. Kúrát fog használni. Fájt a
                  szíve a szép kezéért.</p>
					<p>- Mondja, barátom - szólalt meg, felrezzentve a férfit -, maga mért nem lépett
                  közpályára? Nem volna érdekesebb miniszter lenni, mint negyvenéves korában itt
                  velem veszekedni?</p>
					<p>- Persze hogy nem... Ha már veszekedni kell, inkább egy szépasszonnyal veszekszem,
                  mint a politikával.</p>
					<p>Felemelte az asszony kezét, s megcsókolta. Aztán megnézte, s újra megcsókolta.</p>
					<p>- És ha intrikákkal kell bajoskodni, inkább az én kis madaram intrikái miatt
                  szenvedjek, mint otromba politikusok ostoba fogásai miatt.</p>
					<p>A grófnő, amint visszakapta a kezét, leeresztette azt, hátra, mintha féltené, s
                  egybekapcsolta. Aztán mosolyogva nézett fel a gróf arcába. Gúny, kicsinylés,
                  epéskedés, szerelem, jóakarat, minden volt az arcában.</p>
					<p>- Nem fél, hogy megrozsdásodik? Elég ennyi munka egy férfinak, hogy az idegei
                  rendben legyenek?</p>
					<p>A gróf mosolygott.</p>
					<p>- Én nem vagyok egy férfi, hanem egy gróf, s a grófok nem vasból vannak, hanem valami ritka nemesfémből.
                  Nekünk nem munka kell, hogy fényesek legyünk tőle, hanem légmentes elzárkózottság
                  és méltó keret.</p>
					<p>Belenézett az arcába, s megcsókolta a száját.</p>
					<p>- Azt a kis parasztlányt ki fogom tiltani. Maga rossz iskolán megy keresztül, ha
                  megszokja, hogy mi éppen olyan emberi lények vagyunk, mint a parasztok.</p>
					<p>- Mi istenek vagyunk. Mi az Olimpuson élünk s nektárt iszunk...</p>
					<p>- Természetesen.</p>
					<p>A grófnő szája mögött megjelentek a gúnyos ráncok.</p>
					<p>- De ez nagyon unalmas.</p>
					<p>- Nekem nem.</p>
					<p>- Nekem igen.</p>
					<p>A gróf elmosolyodott.</p>
					<p>- Igazán?</p>
					<p>- Persze.</p>
					<p>- Miért?</p>
					<p>- Unalmas... Csak érdekesebb tán élni, mint vegetálni!</p>
					<p>- Érdekesebb?</p>
					<p>- Bizony!... Azt hiszi, nem szebb egy küzdő és erős embert látni, mint egy lusta
                  grófot, akinek mosolyogni sincs kedve?</p>
					<p>- Nem bizonyos.</p>
					<p>- Bizonyos.</p>
					<p>A gróf összevonta a szemét, s gondolkodva nézett el az asszony mellett. Halkan
                  mondta:</p>
					<p>- A nő a fény örök rezgése, az abszolút sugárzásban is tizenhatezer kilengést
                  végez egy szempillantás alatt... A férfi a legfelső ideálban, az abszolút nyugalom
                  élete... Szép a csönd, a violaszín, szépek a napok, ha semmi emlékük nem marad,
                  szép az egy húr s a legbölcsebb zene a pápuák együtemes tam-tamja. Szépek az
                  esőcseppek, ha mind egyformák, szép a szív, ha már nem lüktet. Szép a halál, a
                  filozófia; mert az élet halála csak átélés egy gondolatból a másikba, egy formából
                  újba. Szép a fehér kéz, de csak a márvány...</p>
					<p>A grófnő kivonta a kezét, felállott, kifeszítette karjait, melyről visszahullott a
                  selyem lepel, s kacéran mondta:</p>
					<p>- Vigyázzon, barátom, mert későn találja észrevenni, hogy az asszonyok szebbnek
                  találják a szilaj ölelést egy erős paraszttól, mint a legbölcsebb filozofálást egy
                  kontemplatív arisztokratától!</p>
					<p>Nevetett és csókra nyújtotta az arcát.</p>
					<p>Aztán megfordult s elsietett. Az ajtóból még visszanézett, s fehér fogaival
                  rákacagott a férfira, aki elkedvetlenedve nézett utána. S mikor eltűnt az ajtón,
                  mogorván bámult ki az ablakon át a falu tornya felé, amelyen a merész, nyalka,
                  gall eredetű kakas, mintha ugyanezt az igazságot hirdette volna.</p>
				</div>
				<div type="chapter">
					<head>18</head>
					<p>A gróf minden délután hazalovagolt a saját kastélyába, a szomszéd faluba,
                  Vezekénybe. Ott nagy gazdasági átalakítások folytak, s úgy tett, mintha annak a
                  kedvéért volna idehaza, bár éppoly kevéssé érdeklődött irántuk, mint a világ többi
                  dolga iránt.</p>
					<p>Míg oda volt, azalatt a grófnő fürdeni s aztán aludni szokott.</p>
					<p>Mire kilovagolt, a grófnő már élvezte a hűvös vizet.</p>
					<p>Bora ült mellette. Leguggolva a kád mellé. Barna, kemény kis kezeivel simogatta,
                  locsolgatta a grófnő habfehér testét és szerelmesen nézett rá.</p>
					<p>A grófnő nevetett rajta.</p>
					<p>- Nos - mondta -, nos!</p>
					<p>De Bora csak nézett nagy dióbarna szemeivel, s nyitva felejtette haragos vörös
                  ajkait, melyek mintha szét akartak volna csattanni a túlságos vérbőségtől.</p>
					<p>- Mi az, Bora - szólt rá a grófnő, akit szinte felizgatott a lány heves nézése és
                  szótlansága.</p>
					<p>- Be szép maga, gyönyörűm! - mondta a lány, s befogott ököllel, és kinyitott
                  hüvelykujjal parasztos naivsággal megcsípte az állát.</p>
					<p>A grófnőt sértette, de elmosolyodott.</p>
					<p>- Nos, mi újság!</p>
					<p>A lány odahajlott a füléhez.</p>
					<p>- El fog jönni!...</p>
					<p>A grófnő bosszús lett. Úgy súgta, mintha valami nagy kitüntetés volna. S úgy néz
                  rá, mintha az arcáról azt akarná leolvasni, hogy ő most mindjárt elájul a
                  boldogságtól. Kissé hidegen pillantott végig a lányon.</p>
					<p>- Hát Borcsa, téged sohasem ölelgetett meg az a Turi?</p>
					<p>A lány ártatlanul nézett rá.</p>
					<p>- Én nem hagynám magam.</p>
					<p>- Ugyan!</p>
					<p>- Én szegény lány vagyok.</p>
					<p>- És?</p>
					<p>- Engem ingyen nem lehet...</p>
					<p>A grófnő rábámult, nem értette.</p>
					<p>- Dani bácsi pedig nem fizet senkinek. Inkább neki fizetnek - tette hozzá
                  dicsekedve. - Az asszonyok meg a lányok mind mennek neki kapálni meg mindent
                  csinálni, csak egy csókot kapjanak tőle. Mert őtőle nem kap ingyen csókot
                  akárki.</p>
					<p>- Hát téged azért nem ölel meg, mert nem tudsz neki mit fizetni.</p>
					<p>A lány kedvetlenül rántotta meg a vállát.</p>
					<p>- Én is tudok kapálni! Én is tudnék fizetni... Neki... De ő nem fizetne nekem! Hát
                  maga azt nem tudja, hogy ha az ilyen szegény lány, szép lány, akkor nem hálhat
                  emberrel, csak ha jól megfizetik. Nekem szerencsét kell csinálni. Megmondta azt
                  nekem az anyám, még kisiskolás koromban, hogy ha vigyázok a szépségemre, akkor még
                  nagy szerencsét csinálhatok.</p>
					<p>- Milyen szerencsét?</p>
					<p>- Vagy elvesz valaki, vagy annyit ád, hogy azután nem kell búsulni.</p>
					<p>- De azután majd nem vesz el senki feleségül!</p>
					<p>- Nem! Bizony nem. Akkor már elveszik az embert, ha van valamije. De az én apám
                  zsellérember, hát a zsellérlányt csak valami rossz béres veszi el.</p>
					<p>Zavarosan érteni kezdte a nyílt vásárt, ahol a szép lányok is, a szép férfiak is
                  tisztán és nyersen kamatoztatják a szépségüket.</p>
					<p>- Hát Turi Daninak sem adnád oda magadat ingyen?</p>
					<p>- Én szegény lány vagyok - mondta egyszerűen Bora.</p>
					<p>- És ő senkit se ölel meg ingyen?</p>
					<p>S a szeme sarkából nézett a lány tiszta szemeibe.</p>
					<p>- Turi Dani ember. Ű azt teszi, amit akar. Ű nem kér. Mit bánja ű. De az asszonyok
                  járnak a kedvibe. Azok odaadnák még az életüket is, csak rájuk nézzen egyszer.
                  Nincsen olyan fejércseléd, aki szívesen ne adná oda még a lelkét is, hogy Dani
                  bácsi a derekához nyúljon!</p>
					<p>A grófnő megint hallgatott, s lassan csapkodta a vizet.</p>
					<p>- De te nem adnád oda.</p>
					<p>A lány vállat vont.</p>
					<p>- Én szegény lány vagyok, nekem szerencsét kell csinálni - ismételte
                  csökönyösen.</p>
					<p>- Ah, az a te Turi Danid is csak olyan ember, mint a többi. Paraszt.</p>
					<p>- Dani bácsi csak egy van! Csak ű.</p>
					<p>- Annak nincs csúfneve?</p>
					<p>- Van a.</p>
					<p>- Igazán! Mi az?</p>
					<p>A lány összehúzta az arcát, s lesütötte a szemét.</p>
					<p>- Azt nem lehet kimondani! </p>
					<p>A grófnő elámult.</p>
					<p>- Mit! Olyan csúnya!</p>
					<p>- Meg aztán, aki élő ember azt kimondja, azt megölné Turi Dani.</p>
					<p>- Nincs itt, mondd ki csak.</p>
					<p>- Jöjjön, a filibe súgom.</p>
					<p>A grófnő kíváncsian odatartotta a fülét. A lány valamit súgott bele.</p>
					<p>- Mit jelent ez? Hisz ez semmi! Hogy hol szép Turi Dani?</p>
					<p>A lány hatalmasan elkezdett kacagni.</p>
					<p>- Az a! Na hát, hun szép? Hát nem érti? Hát hun szép?... Mije!</p>
					<p>A grófnő elkezdett pirulni, mintha a vízből áradt volna felfelé a hőség.</p>
					<p>A lány hirtelen nyers mozdulattal átkapta a nyakát és magához húzta. Azzal
                  belesúgta a szót az asszony fülébe.</p>
					<p>- Asszongyák - tette hozzá -, azért szeretik annyira a fejércselédek, mert ott
                  igen-igen szép... - s lesütötte a fejét a kád mögé.</p>
					<p>A grófné behunyta a szemét, s valami kis undorodó kéjes megreszketést érzett. A
                  vére pezsgett, az agyát vérhullám öntötte el.</p>
					<p>Valahogy rettenetesen leegyszerűsödött előtte a szerelem, mióta Borától vett
                  leckét.</p>
					<p>Mintha a kakasok és a tyúkok iskolájába járna.</p>
				</div>
				<div type="chapter">
					<head>19</head>
					<p>A meleg délutáni napon lomhán, piszkosan nyüzsögtek a munkások a falon. Sár és
                  mészszag szállt a forró levegőben, és az izzadtság szúró szaga, a gróf fölöttük
                  álldogálva, szivarja mellett rájött, hogy minden kastélyba emberélet van
                  beleépítve. Sok-sok ember életének egy-egy töredéke.</p>
					<p>- Látja fiam - szólt az intézőhöz -, úgy mozognak, mint lomha és szomorú állatok,
                  s távolról mégis lázas sürgés-forgásnak látszik. Ilyen az ember élete is. Milyen
                  kínnal teszünk egy-egy téglát a többihez. Mégis a legfurcsább zegzugos, tornyos,
                  cifra életpalota nő ki belőle. Titkos folyosókkal, rejtett szobákkal, tágas
                  társalgóval... nehéz könyvtárral... gonosz asszonyi budoárral...</p>
					<p>Az uradalmi intéző talpraesett dzsentrigyerek volt, aki hozzászokott, hogy
                  Vezekényben ő van otthon, nem a gróf. Végigcsapott csizmája szárán a suhogó
                  fűzfavesszővel.</p>
					<p>- Abbiza, kegyelmes uram!</p>
					<p>A gróf egyszerre összehunyorította a szemét.</p>
					<p>Ezek a kastélyrakó munkások volnának tehát azok az ősállatok, akik a maguk nyers,
                  vad erejével jogos ellenfelei lehetnek a kastélylakó uraknak!</p>
					<p>Ellenszenvvel s mégis tárgyilagosan figyelte meg egyenként az embereket. Sorban
                  őket. S meglepetve kiáltott fel:</p>
					<p>- Hát hol van itt az ember! Ez mind degenerált típus! Nyomorult alakok. Rokkant
                  termetek, beesett arcok, alkoholos szemek, formátlanság. Hisz ez mind nyomorék,
                  szánalomra méltó szerencsétlen.</p>
					<p>A csinos, erőteljes fiatal intéző végigpillantott a munkásokon, s megvetően
                  kiáltott fel:</p>
					<p>- Nem emberek ezek, kegyelmes uram - mondta. - A falusi mesterember a legalja az
                  emberiségnek. Iszonyú sok pálinkát isznak, rossz lakásuk van, rossz a kosztjuk,
                  erkölcstelen az életük. Ezek, kegyelmes uram, az intelligenciához tartoznak már.
                  Azért ilyen satnyák, mert derogál nekik, hogy becsületesen éljenek. Cudar korhely
                  gazember ez valamennyi, nagyképű, tudatlan, megbízhatatlan szamár. Ne adj isten,
                  hogy egy olyan mesterembert találjak az egész vidéken, aki csak egy terminust is
                  betartana. Hazug gazemberek, megérdemlik, hogy mind nyomorult legyen, a gyermeket
                  mind részegen csinálják.</p>
					<p>A gróf kelletlenül hallgatta az intézőt, aki kizavarta őt eszmemenetéből.</p>
					<p>- Hát a parasztság. Hisz a napszámosok nem iparosok s még satnyábbak, még
                  ostobábbak.</p>
					<p>- A napszámosok! - mondta az intéző - azok mán igazán lejjebb vannak az állatnál.
                  Azokról nem is érdemes beszélni, azok úgy élnek, mint a disznók. Ha kegyelmes uram
                  úgy ismerné őket, mint én!</p>
					<p>- Hát hol van a nép akkor, amely ezeknél különb?</p>
					<p>- Hát bizony a jó falusi gazda nem ilyen.</p>
					<p>- Kik? - kérdezte a gróf összevont szemöldökkel.</p>
					<p>- Azok a gazdák, kegyelmes uram, akik itt a falukban laknak, a java. Ott annyi sok
                  szép lány van, hogy mese. Ha kegyelmes uram akarná...</p>
					<p>A gróf félbeszakította.</p>
					<p>- A férfiak is szépek?</p>
					<p>- Hát van odaát Kiskarán egy parasztgazda, Turi Dani, ha egy kis iskolája volna,
                  beillene az akármilyen úri társaságba. Annyi esze van, egy egész falunak sok.
                  Zsellérfiú, de ma a legnagyobb gazda a falujába. Szép fickó! Tyhű! Az asszonyok
                  úgy bomlanak érte, hogy no! Olyan történeteket tudnék róla mondani, kegyelmes
                  uram, hogy...</p>
					<p>Mosolygott, és a vesszővel a csizmaszárát veregette. A gróf egy mozdulattal végét
                  vetette az előadásnak.</p>
					<p>- Érdekes - mondta, s azzal elfordult és tovább ment. Valami nyugtalanság
                  kavarodott fel benne. Akármikor kerül szóba a paraszt, mindjárt Turi Danival
                  érvelnek. Már nemegyszer bosszantotta meg ez a név. Elhatározta, hogy még ma
                  felhívatja a kastélyba... Azután elkomorodott, és a grófnőre gondolt. Nyugtalan
                  volt.</p>
					<p>Az intéző utána nézett, s fesztelenül mondta magában:</p>
					<p>- Egy-gyen meg a fene, vónék csak én a gróf, én is otthagynálak a faképnél,
                  akármelyik percben.</p>
					<p>Azzal túltette magát a kis incidensen, és vígan ment tovább, hogy azért a közelben
                  maradjon, hátha szükség lesz rá. A gróf pedig egyre mondogatta magában.</p>
					<p>- Turi Dani, Turi Dani!... Ez volna hát az igazi! Turi Dani!</p>
					<p>Hirtelen egyet gondolt, megfordult, idegesen intett az intézőnek, kérte a lovát, s
                  pár perc múlva már visszafelé ügetett; az asszonya felé.</p>
					<p>Az asszonya felé, aki egy szál selyempongyolában várta a sarokteremben a
                  parasztot. S éppen azt a nevet mondogatta magában, amit a gróf:</p>
					<p>- Turi Dani, Turi Dani!</p>
					<p>Bora ott állt a háttérben, s egy oldalajtófélfának támaszkodva nézte, nézte a
                  grófnőt, aki az ablakban állott.</p>
					<p>Az ablakon át beözönlött a sűrű napfény, s a grófnő zöld pongyolában úgy állt a
                  mély ablaknyílásban, a kemény fényességű napon, mintha zöld tengerködben állana
                  Diána.</p>
					<p>- Bora, egy pohár vizet.</p>
					<p>A lány elszaladt, nesztelen léptekkel, mint a macska, s a grófnő jóleső érzéssel
                  állott az ablak világosságában, s egyre mondogatta magában, mintha kabalisztikus
                  értelmét akarná venni e névnek:</p>
					<p>- Turi Dani, Turi Dani!</p>
					<p>Percek teltek. Az ablakon át meleg levegő tolul be, s körülveszi egész testét, és
                  körülömleszti poros illattal, nappal, kenderszaggal és primitív skálájú
                  parasztnótával.</p>
					<p>És jólesik neki, hogy az alkonyodó nap vörös meleg fényével átüssön a testén és
                  szinte fényes párát izzon ki elefántcsont fehérségű testéből.</p>
					<p>S a háta mögött padlócsikordulást hall. És szót hall, elfulladt, lihegő szót:</p>
					<p>- Itt van...</p>
					<p>Visszafordul.</p>
					<p>Bora áll előtte képéből kikelve, lángoló arccal és boldogan és büszkén és
                  izgatottan. És visszamutat a szoba hátterébe, ahol a grófnő káprázó szeme előtt a
                  sötétben egy férfialak áll, egy fehérgatyás, fényes csizmájú paraszt.</p>
					<p>A grófnő első pillanatban félre akar lépni az ablakból, de rögtön parancsol
                  magának, haragra gyúl, hogy ilyen szemtelenül tolakodtak be a parasztok. Megvető
                  bosszúsággal sokallja meg a merészséget, s ki akarja utasítani őket. De csak áll
                  egy-két pillanatig.</p>
					<p>Aztán lassan előrelép. Istennői gőggel, a tiszta átsütő napfényben. Egy teljes
                  lépést a fények sugárözönében. Aztán elsuhan az árnyékba, és súlyos plasztikát ölt
                  a ruhája.</p>
					<p>Nem találja meg a legjobb szót, hogy adja legkönnyebben tudtukra haragját,
                  megvetését, a kiutasítást. És mégis visszatartja valami, hogy a legegyszerűbb és
                  az egyetlen becsületes kifejezést használja, azt az egy szót, ami az ajkán
                  van:</p>
					<p>- Takarodjatok!</p>
					<p>Asszony. Ravaszkodik. Sújtani és becézni akar. Megalázni s megtartani. Térdre
                  roskasztani és ezzel felemelni. Istennő akar lenni, aki nimbuszt őriz, és egyforma
                  távol s egyforma közel van a halandó fölött.</p>
					<p>Végre egyetlen pillantásba csoportosítja mindezt, s ránéz az emberre.</p>
					<p>Egy pár acélos szem pillantásával találkozik, amely nincs megzavarodva, hideg és
                  erős és bátor, biztos, mint a vívókard s a maga fölényességével meghökkent.</p>
					<p>A következő pillanatban már megriadt szaladással fut körül a pillantása az ember
                  arcán, olyan meglepetés éri, amely elveszi a nyugalmát.</p>
					<p>Ámulattal, csaknem ijedtséggel nézi ez arcot, pillanatok telnek el, és csak áll
                  lenyűgözve, gondolkozva, s már eszébe sem jut, hogy ki akarta kergetni.</p>
					<p>A kínos csöndben hirtelen erős férfiléptek alatt csikorog a deszka.</p>
					<p>S belép László gróf. Kikelt arccal, kidülledt szemmel, dühét alig bírva
                  palástolni.</p>
					<p>És a hölgy, amint egymás mellett látja a két arcot, ujjongva jön rá, hogy igaza
                  volt.</p>
					<p>A két férfi úgy hasonlít egymáshoz, mintha testvérek volnának.</p>
					<p>Csak éppen magasabb, kövérebb, puhább a gróf. És szakállas. És indulata vesztett.
                  És gyámoltalanabb...</p>
					<p>A gróf, egy-két másodpercig feldúlva áll az ajtóban, akkor belép s gyorsan,
                  indulatosan kiált fel:</p>
					<p>- Quelle folle! Sans doute tout cela est délicieux, mais... Mais ma chérie, tu es
                  une réveuse, et tu manques de sens social et d’idées générales...</p>
					<p>- Je ne sais pas... - kezdte gúnyosan a grófnő, s hirtelen vidámsággal vetette
                  oda: - Je suis une femme, voilà tout!...</p>
					<p>Elnevette magát, s ezzel egészen megoldódott a hangulat.</p>
					<p>A gróf megkönnyebbült. Kíváncsiság az egész. Ráismert az ajtó mögött a
                  parasztlányra, a közvetítőre, lesújtó pillantást vetett felé, aztán a paraszthoz
                  fordult.</p>
					<p>Örült neki, hogy fölényben volt egy homlokmagassággal.</p>
					<p>- Mit akarsz fiam - szólította meg pártfogói hangon.</p>
					<p>A grófnő belesüppedt egy fotelbe. Már fáradt volt az idegfeszültségtől. Tetszett
                  neki a gróf fellépése, s kíváncsian várta, mi lesz. Biztosra vette, hogy a paraszt
                  bambán hebegni fog, és vagy elárulja őt, amikor is semmi kíméletet nem érdemel,
                  vagy mulatságos gavallérsággal őrzi meg a titkát...</p>
					<p>Turi Dani azonban nem sütötte le a szemét, hanem komolyan és ünnepélyesen
                  mondta:</p>
					<p>- Alázatos könyörgéssel járulok a falu nevében a mi kegyelmes grófnőnk elé.</p>
					<p>- Hát ki vagy te, fiam?</p>
					<p>- Kiskara község egyik szegény gazdája vagyok, Turi Dániel.</p>
					<p>A gróf szeme megrebbent. Elcsodálkozott, mért vette oly bizonyosra, hogy az a
                  paraszt, akit itt talál, csak Turi Dani lehet, s aztán megütődött, hogy Turi
                  Dániel csakugyan itt van.</p>
					<p>- Beszéljen.</p>
					<p>- Az a mi alázatos könyörgésünk a mi kegyelmes grófnénkhoz - mondta Turi Dani
                  egyszerűen, minden túlságos jobbágymegalázkodás nélkül, s merően nézte, a mélyre
                  lefojtott indulat erejével a grófot, akinek gyorsan elszíntelenedett a tekintete,
                  és közönyösen siklott le róla a szép asszonyra -, az a mi könyörgésünk, hogy részt
                  kapjunk az uradalomból... Bérletet! - rivallt hirtelen a hátat fordító grófra.</p>
					<p>Mintha bombát vetett volna. Mintha csatakiáltással támadt volna az úrra.</p>
					<p>A gróf visszafordult, s megvillámodó szemmel nézett rá.</p>
					<p>Vad düh csapott rá a paraszt szeméből.</p>
					<p>Turi Daniból abban a pillanatban, mikor a nagyúr ásító unalommal közönyösödött el
                  vele szemben, s úgy fordított neki hátat, ahogy csak az instanciázó parasztnak
                  tudnak hátat fordítani a nagyurak, kirobbant a gyűlölet, amelynek parazsa kétszáz
                  esztendő óta gyűlt rakásba a lelkében.</p>
					<p>S a gróf Karayban is fellobbant a gőg, a grófi gyűlölet, a Karay lelkiismeret. S
                  bár László gróf, a saját elvei szerint ebben a kérdésben mindig a parasztok
                  pártján volt, most nyers indulatban tört ki.</p>
					<p>Uralkodott magán.</p>
					<p>- Kedves sógorasszony, mondjon neki valami sottise-t, s kegyesen bocsássa el.</p>
					<p>De a grófnő asszonyidegei teljes erősségükben fogták fel a kigyúlt elektromos
                  áramlatot.</p>
					<p>- Beszéljen - mondta merészen a parasztnak -, mi baja van velünk!</p>
					<p>- Nekem, kegyelmes asszonyom! - szólt Turi Dani győzelmesen, mosolyosan, csillogó
                  szemmel, s ebben a tűzmosolyban széppé kigyúlt férfias arccal - nekünk, mai
                  parasztoknak semmi bajunk a mi urainkkal. Az apáinknak volt. A mi bajunk csak az,
                  kegyelmes asszonyom, hogy még a mai urak sem igyekeznek jóvá tenni, amit a régi
                  urak a mi öregapáink ellen tettek.</p>
					<p>- Mit! - kiáltott fel a gróf. - Mit mer ez a paraszt a szemembe vetni!</p>
					<p>- Az igazságot, gróf úr! - mondta keményen a paraszt. S az igazság fényessé tette
                  az arcát, s az indulat megcsúfította a mindig nyugodt, derült, szenvtelen
                  kifejezésre termett másik arcot, a grófét.</p>
					<p>A grófnő tetszéssel vette észre, hogy nem a paraszt van hátrányban az
                  összecsapásnál.</p>
					<p>Míg a gróf tétovázott, merje-e kikergetni a parasztot, az bátran s az igazság
                  erejével folytatta:</p>
					<p>- Tudjuk azt mi, nem felejtettük még el, hogy kergették ki a régi öregapáinkat az
                  ősi földről, a Kánaán földjéről az akasztófapusztára.</p>
					<p>- Egy szót se!</p>
					<p>- Tudja azt a gróf úr is... Haragszik! Szégyelli...</p>
					<p>A gróf már azon a határon állt, mikor ökölre kél az ember, mert nincs más hátra. S
                  megzsibbadva, megbénulva állott. Ha egyedül van, bizonyára mosolyog a paraszton,
                  vagy ha ilyen indulatba jön, már ráordított volna, kikergette, felpofozta volna, a
                  lovászért csenget, de a nő előtt lehetetlen volt. Lenyűgözte őt, s a vad és
                  szemérmetlen állattal szemben tehetetlenné tette, hogy ő nem nyúlhatott nemtelen
                  eszközhöz, s látta, hogy védtelenné tette őt saját úrisága. S lágy és befogadó
                  intelligenciája, dühének tetőpontján belátta, hogy a
                  parasztnak igaza van, joga van és emberileg, a maga szempontjából kötelessége,
                  hogy azt tegye, amit tesz.</p>
					<p>Az erei majd kicsattantak, s minden feszültsége maga ellen fordult.</p>
					<p>A grófnő, amint rápillantott, megijedt. A gróf arca kék volt, s a gutaütés
                  kerülgette.</p>
					<p>Abban a pillanatban felállott, védelmére kelt. Szembeszállott a paraszttal, s
                  rárivallt:</p>
					<p>- Mit akar?</p>
					<p>A paraszt meghökkent. Elvesztette egy pillanatra egyensúlyát. Aztán csöndes,
                  alázatos, férfias alázattal, szinte sóhajtva mondta:</p>
					<p>- Azt, kegyelmes asszony, hogy ezt az imádságos szép szemét hadd lássuk mi néha,
                  szegény parasztjai. Mert ha az ránk ragyog, tudom az egy Istenem! nem lesz többet
                  bajunk.</p>
					<p>A grófnő megzavarodott. Meg kellett éreznie, hogy nem magánál alacsonyabb rendű
                  lénnyel áll szemben. Meg kellett éreznie, hogy ez a férfi férfi, vele szemben.
                  Férfi, aki asszonynak tudja őt. Aki bókot mer neki mondani, aki nem méltatja őt
                  arra, hogy érdemleges vitába szálljon vele.</p>
					<p>Nem akarta, nem merte folytatni a dolgot. Félt, hogy neki kell parasztsággal
                  alázni meg magát. Sokallta azt is, hogy eddig engedték a dolgot, s éles szeme
                  megzavarodott, mint a víz tükre a szélben, a férfiszem belevágó sugárzásától.</p>
					<p>Turi Dani látta a két ember megtorpadtságát egymaga előtt, s nagy lőn szívének
                  kevély kövérsége. Nem bánta már, ha örökre odavész is az egész birtok, az egész
                  bérlet. Ezért a pillanatért érdemes ár minden.</p>
					<p>A kínosan hosszú csönd, amelyben a két nagyúr nem talált szót, hogy azzal ki
                  tudják korbácsolni a sértőt, neki élete legfőbb diadala volt.</p>
					<p>És ő szólalt meg utána. Csinált alázattal, mint mikor koncban dob a tolvaj mérget
                  a kutyának, megszólalt:</p>
					<p>- Kegyelmes asszonyom, írásban adjuk be az instanciát. Tessék úgy ítélni, ahogy a
                  szíve húzza. Az istenanya a legszebb, azért a legjobb. De a kegyelmes grófné még
                  antul is sokkalta szebb!... hát jobb is... Bízunk az akaratjában.</p>
					<p>Avval feltette a süvegét, megbiccentette a fejét, sarkon fordult, elment.</p>
					<p>Úgy haladt el a csikorgó padlón, vaspatkós csizmájával felvágta a drága
                  szőnyegeket, mint egy őspogány, mint Árpád daliái közül egy. S nem az utolsó. A
                  törzsfőnök, aki valahonnan messze napkeletről hozza még a lelkében, hogy
                  ünnepélyes pillanatban, templomban, gőgödben, tedd fel a süveged.</p>
					<p>A gróf és a grófnő elámulva néztek utána. A férfi feketevörös volt a
                  vértolulástól, a nő sápadt és pirult, és remegett a szíve. Sírni és kacagni tudott
                  volna. Úgy remegett a lelkében ez a lefolyt pillanat, hogy egykor valami
                  nagyszerűséggé nőheti ki magát az emlékezet, a szívindulat melegágyában.</p>
					<p>Bora ott állott egy függöny mellett, félig belerejtezkedve. A grófnő intett neki a
                  szemével, mint a kutyának. S Bora úgy igyekezett kifelé a fal mentén, lesunyva,
                  iszkolva, mint az eb az ostor elől.</p>
				</div>
				<div type="chapter">
					<head>20</head>
					<p>Kegyetlen nagy öröm fogta el Danit, mikor látta a grófnő színeváltozását. Gőgös
                  érzéssel nem sajnálta, nem szánta volna, ha rögtön ledobban is. A melle feszült, a
                  szeme szikrázott, az arca állatias, vad megelégeltségtől fénylett. Így kell! Ez
                  az, amire vágyott. Sarka alatt gázolni az asszonyt! Mi neki egy asszonyi állat, ha
                  grófné is! Asszony! Semmi! Kirepül belőle a lélek, ha az igazi férfi jól a szemébe
                  néz. Hát még ha megfogná. Összekapja az ujjait, s érzi bennük az erőt, a
                  kívánságot; hogy le tudná róla tépni egy rántással a ruhát!...</p>
					<p>Mikor a lépcsőházból kilépett a szabadba, valaki a nevét suttogta:</p>
					<p>- Dani bácsi!</p>
					<p>Visszapillantott félszemmel. Bora volt. Az ajtófélfához támaszkodva, azt átölelte,
                  belekapaszkodva, a pillantásával repült utána Turi Daninak.</p>
					<p>A szép paraszt félszájszögletibe egy kis mosoly rezdült meg. Tetszett neki, hogy
                  volt valaki a maga népéből, ha csak egy semmi jány is, aki ott volt, látta a
                  győzelmét.</p>
					<p>Azzal ügyet sem vetett rá, elment.</p>
					<p>Bora pedig úgy ölelte az ajtót, mintha vissza akarná tartani magát testi
                  kötelékekkel, hogy a lelki vágy, a kívánság utána ne röpítse a mágnesének.</p>
					<p>A kapu előtt, az utcán megállott a paraszt, jobbra menjen-e vagy balra; be a
                  faluba, haza, vagy ki a mezőre.</p>
					<p>Egy pillanatnyi öntudatlan habozás után, erősen megfordult, ki a mezőnek.</p>
					<p>Súlyos és mégis szinte szökellő lépésekkel haladt a porban. Majd letért a mezei út
                  szélére, túl a begyöpösödött árkon, s a kiszáradt pocsétákat kerülgető gyalogúton
                  haladt előre. Egyszer aztán befordult a poros útilapuk és szikkadt szárú
                  garádicskórók közt siető útról egy mezsgyeösvényen a kukoricások és a búzatáblák
                  közé. Elmaradt mögötte az út poros levegője, friss szél csapott az arcába,
                  démutkák és kakukkfüvek illata vette körül, s a kukorica fejlődő levele zsibongó
                  sustorgással zajlott körülötte. Lecsípett egy hatalmas cickóróról egy szem ragyogó
                  sárga virágot, s balra kanyarodott a nap elől, amely már lent volt a vetések
                  fölött s vörösödő arccal bámult utána.</p>
					<p>Jólesett neki, hogy kijárhatja magát az isten szabad földjén. S csak úgy süvöltött
                  belőle a kieresztett energia, mint a gépből a gőz, szinte fütyült. Egy jó félórai
                  kemény dobogás után csöndesedett, megereszkedett, rendes tempót vett föl.
                  Közeledett a maga földjéhez, ahol ma állottak búzába az aratók. Jó kedvvel
                  fogadták.</p>
					<p>Vidáman köszönt vissza nekik; letört egy kalászt, szétdörzsölte a markában,
                  kifújta a pelyvát s örült, mikor látta a szép, piros, érett szemeket. Csak úgy
                  dagadt mindenik a kövérségtől, sehol egy aszott szem; nem is ártott hát annyira a
                  múlt hetek esője, hősége, mint féltek tőle. Mária anyánk, az istenanya képe ott
                  mosolygott minden szem boldogabbik végén.</p>
					<p>- Hát mi lesz, gazduram! - kiáltott egy legény, és sunyin odaintett a
                  másiknak.</p>
					<p>Dani értette a szót. A szegény ember szavát, aki alattomos formában szüntelen ott
                  kerülgeti az Isten kegyeltjeit ingyen ajándékért.</p>
					<p>- Áldomás lesz, Péter, áldomás! - felelt.</p>
					<p>- Akkor jó - lélegzett fel mindenki.</p>
					<p>Éppen végére értek a rendnek, és sorban kiállottak kaszát fenni.</p>
					<p>- Hát emberek, asszonyok, fattyak, jányok, ki fáradt? Ugyan ki volna az, szent
                  aratás első napján?</p>
					<p>- Ki lát máma holdvilágon aratni?</p>
					<p>Mindenki.</p>
					<p>- Na, hát akkor, Péter, accide a kaszádat, ülj fel a lógósra, oszt ott a pájinkás
                  csobojó, ugorj haza, hozd tele. Addig innen haza nem megyünk, míg le nem szedjük
                  ezt a kis táblát.</p>
					<p>Végigmutatott a hatalmas búzatáblán. Mindenki örült neki. Jólesik dolgozni, ha a
                  gazda vezet. Kivált, ha Turi Dani a gazda. Dani végigfuttatta szemét a kasza
                  élin.</p>
					<p>- Jó kaszád van.</p>
					<p>- Mer jó kézbe jár!...</p>
					<p>Dani intett rá, elismerően.</p>
					<p>A legény már fenn ült a lovon, mögötte a pálinkának való hordócska, onnan szólt le
                  még egyszer.</p>
					<p>- Másnak nem is adnám a kézibe: isten az atyám!</p>
					<p>- Hozd ki az enyimet is! - kiáltott utána Dani - Oszt mondd meg
                  asszonyodnak...</p>
					<p>- Mit?</p>
					<p>- Sose mongy semmit!... No, jányok, hát csak gyúccsatok rá arra a nótára.</p>
					<p>Egy derék marokkötő lány a szemébe nevetett, s nem kérette magát, magas sikító
                  hangon rázendített:</p>
					<p>Nem vótam én addig beteg,</p>
					<p> Míg téged nem szerettelek,</p>
					<p> Azóta vagyok halálos,</p>
					<p> Véled nem lehetek páros.</p>
					<p>- Fenét! - mondta a nótára Dani. - Ha abba akarsz belehalni, hétszer kell
                  vízbefojtani, mint a macskát.</p>
					<p>- Maga beszélhet - mondta a nótás lány, és letette az öléből a kévekötő
                  gúzscsomót. - Könnyű magának. Mindig csak olyanokkal vót dolga...</p>
					<p>- Milyenekkel, te?</p>
					<p>- Akik veszkődtek magáér.</p>
					<p>Dani átkapta a lányt derékon.</p>
					<p>- Hát te nem veszkődsz értem?</p>
					<p>- Én? Haggyon békén, jobb lesz.</p>
					<p>Dulakodtak. A férfin látszott, hogy nem sokat törődik a lánnyal, csak nyomorgatja.
                  Úgyis végződött az egész, sután, a lány kibújt a keze közül, bár maga se akarta, s
                  ő eleresztette, mert más valami jutott az eszébe. A fénkővel néhányszor
                  végigszaladt a kasza élén, azzal előrement és rendbe állott. Az emberek sorra
                  következtek utána. Mögötte egy lúdnyakú, vörös arcú, szótlan, sovány ember jött,
                  aztán egy másik savanyú paraszt, majd az a kis görbe vénember, aki a minap reggel
                  leckéztette s így tovább, nyolcan.</p>
					<p>Dani boldog érzéssel eresztette ki a kaszát. Pompásan suhant az, s egy
                  nyisszanással leszelte a mereven elébe bókoló kalászsort. Kemény férfi karja jól
                  érezte a munka erejét, s hamar lefoglalta minden gondolatát a kasza. Válogatva,
                  minden göringyet mellőzve, felverődött bodzahajtást, tüskerózsa gazzát kikerülve,
                  mesteri biztossággal s gépi taktussal haladt előre a renden. Valamivel gyorsabb
                  volt a tempója, mint a többieknek, úgyhogy messze haladt, a lúdnyakú paraszt
                  megerőltette magát, hogy nyomába érjen. Szaporán és ügyesen járt sarkában a
                  kévekötő lány, csöndesen dúdolva a nótákat, melyeket a többiek éles hangon
                  daloltak. Senki sem gondolt egy igére sem a nóták értelméből, csak fújták, ahogy
                  jött, egymás után. Édeses illata volt a nótának, mint a lekaszált búza torzsája
                  közt a sarjadó kakukkfűnek.</p>
					<p>Dani csak haladt, haladt előre, suhogott a kaszája, s oly gyorsan aratta a
                  búzaszárat, mint feje a gondolatot. A gyorsan beálló alkonyatban erősen elmaradtak
                  mögötte a többiek.</p>
					<p>- No isten álgya gazduram! - kurjantott valaki utána. - Mán mi nem érjük utol, ha
                  így befogott!</p>
					<p>Dani elmosolyodott s hozzáfogott kaszát fenni. A többiek is sorba kiállottak, és
                  nyolc kasza csisszenő-nyisszenő csengése messze hallatszott a síkon. Aratók mentek
                  hazafelé a tábla túlsó végén szaladó úton, s bekiáltottak egy-egy szót a sűrűsödő
                  esti levegőn át.</p>
					<p>- Hónap is nap lesz!</p>
					<p>- Aki megéri! - feleseltek vissza.</p>
					<p>- Jó gazdátok van, egy napból kettőt csinál.</p>
					<p>- Jaj bizony! Turi Dani az ű neve!</p>
					<p>Nevettek. Becsületesen, jókedvvel, vidáman, semmiségen.</p>
					<p>A hazamenő munkások elhaladtak, a vállukon lengő kasza még idecsillant, a lányok
                  gereblyéje az égre rajzolódott, aztán mindnyájan beolvadtak a szomszéd
                  kukoricatábla sűrűjébe.</p>
					<p>Újra megharsant a kasza, és Dani nemsokára kiért a föld végére. Egy percig
                  gondolkozott, bevárja-e a többieket, aztán rápillantott a gyors munkában kipirult
                  kévekötő lányra, aki fölegyenesedett, s tüzes szemekkel nézett rá, mintha mondta
                  volna:</p>
					<p>- E jó kis hajtás vót.</p>
					<p>Aztán gyorsan elszánta magát, és kilépte az új rendben a maga helyét, azzal
                  nekieredt. Jó széles rendet fogott, hogy a búzának legyen hova dűlni, a lánynak
                  helye dolgozni, s úgy haladt előre, mint az árnyék. Mintha szárnyat kapott volna a
                  kaszája, súlya se lett volna, magától suhogott, csak lépni kellett a nyomán. Fürj
                  szava serített a búza közt, élesszavú tücskök cirpeltek, s fenn az égen egy
                  csoport vadlúd krúgatott. Az aratók, akik most értek a maguk rendjének végére,
                  nagy ujjongással kurjongattak az égi madarak után, majd legények, lányok
                  csintalanul egymásba csíptek, s nyáréji viháncolás csatározott. Dani kinyitotta
                  mind a két fülét, úgy szelte a hangot, orrával az illatot, szemével a violasötét
                  égalját, a sűrűn hunyorgó csillagokat s a tele képpel mosolygó holdat futotta
                  körül. Melege volt, a mellényt is lelökte magáról, karján feljebb tűrte az
                  ingujjat, s a teste kövér párát bocsátott. A lány halkan duruzsolt mögötte egy
                  nótát. Már elfogyott a kévekötőgyékénye, ideje nem volt búzaszárból újat tekerni,
                  hát csak kévébe fogta a lekaszált vetést, majd felkötik holnap. Így is alig győz
                  együtt tartani a gazdával.</p>
					<p>Nemsokára megjött Péter is a lovon. Hozott pálinkát bőven, meg kenyeret,
                  szalonnát, száraz kolbászt, száraz oldalast. Ellátta a gazdasszonya jól, legyen
                  elesége a népnek az éjjeli munkához. Nagy riadallal fogadták, s rögtön neki is
                  ültek a jó vacsorának. Csak a gazda nem hederített rájuk. Sem étel, sem ital nem
                  kellett neki.</p>
					<p>- Erigy Julcsa te is, enni.</p>
					<p>- Minek?</p>
					<p>- Ha éhes vagy.</p>
					<p>- Ha nem vagyok!</p>
					<p>- Mér ne vónál?</p>
					<p>- Maga mellett?</p>
					<p>- Én nem lakatlak jól!</p>
					<p>- Oh! - dünnyögött csendesen, felvihogva Julcsa.</p>
					<p>- Gyerehé! - kiáltották csintalanul a vacsorálók. - Kolbászt kapsz!</p>
					<p>- Nem kell nékem - mondta a lány, és csendesen hozzátette -, még ha gazduram
                  adná!...</p>
					<p>Dani gyorsan odapillantott. A teste mellett állott a lány; nagy, erős, vaskos
                  lány; kemény inge csak úgy duzzadt, erős karjait széttárva eresztette le, feltűrt
                  szoknyája terjedelmessé tette csípőben, s az arca tüzelt, még így holdvilágon is
                  szinte sütött. És a homály leple alatt olyan nyíltan, durván, szemérmetlenül
                  kínálta oda magát a búza közt, hogy csak egy ujjal kellett volna hozzányúlni... És
                  Daniban, először életében, undorodó düh ingerült fel, s szeretett volna
                  belerúgni.</p>
					<p>De csak elfordult, nem szólt, kieresztette a kaszát, s oly gyorsan kezdett
                  dolgozni, mintha menekülni akarna az üldözőjétől. Egy ideig valóságos verseny
                  volt, ami köztük kifejlődött. Ki bír több munkát, a kaszás-e vagy a kéverakó lány.
                  Két renden haladtak végig, s Dani dühösen érezte a sarkában a lány lihegését.</p>
					<p>- Vigyázz! - fakadt ki végre - úgy dógozz, hogy én mezgerelek utánad hónap.</p>
					<p>- Énutánam lehet!</p>
					<p>Dani dühösen hitte el neki, hogy jól végzi a munkáját, s tovább kaszált. Egyre
                  nőtt a haragja. Szidta magát a lustaságáért. Szidta a kaszáját. Eszébe jutott,
                  hogy nem a maga jószágával dolgozik. Át is rikoltott nagy hangon a többiekhez,
                  akik a vacsora után most készülődtek fel, hogy a munkába álljanak.</p>
					<p>- Péter! Hun az én kaszám?</p>
					<p>- Itt van-e!</p>
					<p>- Hozd hát ide...</p>
					<p>Lihegve várta be, míg a legény, aki áttört a búzán, elhozta a kaszát, s visszaadta
                  neki a másikat. A legény megnézte a szerszámot.</p>
					<p>- Ejnye gazduram! - fakadt ki. - Mi az áldást csinált evvel a kaszával?</p>
					<p>- Kaszáltam vele.</p>
					<p>- Beretválkozni lehetett vón evvel, mikor odaadtam, no nem jó mán a vasas zsidónak
                  se. Énnye. Isz e nem kasza mán, ha fűrész...</p>
					<p>A legény kétségbeesve hagyta ott a gazdáját, s reggelig mohogott az agyoncsorbult
                  kaszáján. Dani meg újra nekiállott, s a pompás kaszával úgy haladt előre, mint az
                  álom. Vidáman, örömmel érezte, hogy a leány elmarad mögötte. Minden suhintással
                  tért nyert s szabadult a nőstény izgató, undorító közeléből.</p>
					<p>Eszébe jutott a grófnő. Újra elismételt magában minden pillanatot, amit előtte
                  töltött. Kirepült a gondolata, mint fészkiről a sas, és nőtt, dagadt benne az
                  érzés.</p>
					<p>Új rendet kezdett ismét. Már nem vágtatott annyira, lendülettel, könnyen, de
                  szinte szórakozottan haladt. Vadította a szívét, birizgelte érzéseit a nyári
                  éjszaka, az illatos meleg búzatábla termékeny szaga, a madarak, bogarak zenéje, a
                  távoli tóból idezengő békariongás, és meg-megállott, behunyt szemmel szívta be a
                  buja levegőt, térde meg-megroggyant, és egyet-egyet nyújtózott, hogy pattant a
                  csontja kötése. S ezalatt beérte a lány, amely úgy rohant utána, vakon, vadul,
                  lihegve.</p>
					<p>Már nem is bánta a gazda. Megállott, visszafordult s kaszáját leeresztve sarkára,
                  várta.</p>
					<p>Mikor az utolsó kévét is egyberakta a lány, még gúzst csavart az ép búzaszárakból,
                  s szabályosan átkötötte. Akkor felállt. Szembenézett a férfival, aki egy
                  tenyérnyire volt tőle.</p>
					<p>És Dani átkapta félkarral, vad kegyetlenül átölelte, levágta a kéve búzára.
                  Csókkal, mindkettőjüknek irtózatosan kéjes csókkal törte agyon.</p>
					<p>Mikor magához tért, fölemelte a fejét, s ködkönnyes szemmel körülnézett.</p>
					<p>Meghűlt benne a vér, s mint kígyó elől kapta vissza szemét. Egy hajszálnyira
                  állott a kasza hegye a szemétől.</p>
					<p>Kijózanodott, megjuházott, felállt. A lány ott hevert a földön. Erőt vett magán,
                  újra dolgozni próbált. Madárcsipogást hallott, figyelt, s látta, hogy fürjfészek
                  van előtte. Egy kaszavágás már szétszelte volna a fészket. Megesett a szíve,
                  megszánta a boldogtalan kis családot. Kapta magát, gondosan körülkaszálta a szent
                  helyet, aztán nagyot lélegzett. Nem volt többé semmi íze a munkához.</p>
					<p>Hirtelen elhatározással vállra vetette a kaszát, s vissza, lement a
                  szekérútra.</p>
					<p>Hazafelé indult.</p>
					<p>Vissza sem nézett, oda sem pillantott a lányra, aki ott feküdt rendetlen ruhával a
                  kévén, mint egy szétmállott élet.</p>
					<p>Lehaladt az úton, s nemsokára elmaradt mögötte az aratócsoport friss zaja. Csak a
                  kifogyhatatlan nóta kísérte messzire. Harmat kezdett gyöngyözni a fűben, s Dani
                  csöndesen tiporta a lucskos pástot csizmájával. Vállán himbálózott a kasza, s ő
                  álmatagon ment, ment a falu felé.</p>
					<p>A békés, csöndes éjszakán lazára szállottak idegei, s mesemódra káprázott szemébe
                  a grófnő képe. Lelankasztotta fejét, mint a napszúrta virág, s elsóhajtotta: Hej,
                  ha ezt megölelném csak egyszer!</p>
					<p>Be lágyan, be puhán, be másképp tudná, mint ahogy asszonyt szokott ölelni. Olyan
                  érezhetetlenül, alig birizgelné a színét, olyan könnyen, alig emelintené meg a
                  súlyát. Tenyere bőrében, ujjai begyén zsenge zsibongást érez. Megérzi az éjszakai
                  szellőt, s keményre borzolódik tőle kezén, karján a sok apró szőrtüsök.</p>
					<p>Engedi, hogy lábai egyenletes tempóban vigyék előre, de nem akarja, s nem
                  cselekszi. Mássá lesz, mint aki volt, és új képességeket érez meg magában. És
                  minden illat olyan erős, olyan átható. A lucerna nyers gazszaga és a kukoricalevél
                  szúrós, édeses párája; a szagos füvek csakúgy égetnek, a mezei istenfa meg a fehér
                  üröm, a kakukkfű s a kellemesen büdös tüskerózsa mind buján gőzölgi ki a lelkét,
                  amely belopódzik az ember minden bőrlikacsán.</p>
					<p>Dani kábulást, részegülést érez miattuk, feszül az agya, és úgy érzi, mintha
                  nemsokára fel tudna szállani a levegőbe.</p>
					<p>Végre itt a falu. Az akácfák alatt beballag. Egy-két kutya megvakkan itt-ott, de
                  megérezve a falubeli ember szagát, újra elhallgatnak.</p>
					<p>Hazaér. Felakasztja a kaszát az ereszbe, s az ablak alá lép, benéz. Felesége még
                  fönn van, virraszt, várja. Varrás van előtte, de nem dolgozik, ölébe ejtette, s a
                  lámpába bámul. Daninak ez mind olyan különös ma. Megérzi a felesége igaz lényét,
                  megkapja, meghatja a gyöngeség, ami a sötét szemű, törékeny formájú, fehér nyakú
                  asszonyból szinte lesír. Eddig idegen és kellemetlen volt neki, most megfogja a
                  lelkét, s jósággal tölti el a szívét.</p>
					<p>Bemegy a házba, a sötét konyhából benyit a szobába. Az asszony alig mozdul meg,
                  csak sötét nagy szemeit veti rá kérdően. Dani bólint köszönésül, aztán közellép,
                  elmegy a felesége mellett, hogy egy másik székre leüljön, és közben ujjai hegyével
                  alig érintve megsimítja az asszonya meztelen hátát, amely az ingvállból
                  kiemelkedik.</p>
					<p>Erzsi végigborzong a hőségtől, s idegenkedve, összevont szemmel néz az urára.</p>
					<p>Dani leül s gyöngéden, melegen néz az asszony szemébe, ahogy sosem szokott.</p>
					<p>- Éhes vagy? - kérdi csöndesen Erzsi.</p>
					<p>Dani megingatja a fejét.</p>
					<p>- Semmi sem kell?</p>
					<p>- Nem.</p>
					<p>Erzsi sóhajt, feláll, nem szól, mozdulatot tesz, mintha vetkezni akarna, de
                  abbahagyja.</p>
					<p>Dani olyan lágyan néz rá, szinte könnyes lesz a szeme.</p>
					<p>- Mi bajod? - szólt halkan az asszony.</p>
					<p>- Szeretlek, Erzsi.</p>
					<p>Erzsi hideglelős émelygést érez.</p>
					<p>Dani feláll, hozzálép, gyöngén megöleli, s a szemébe néz.</p>
					<p>- Ugyan ne ízetlenkedj nekem.</p>
					<p>De az ura nem hagyja. Úgy öleli meg az asszonyt, ahogy az ügyvédtől látta. Úgy,
                  ahogy a szíve diktálja.</p>
					<p>- Nem tom, mi jött rád - szól a felesége, s elfordítja a fejét.</p>
					<p>Dani gyöngéden mosolyog.</p>
					<p>- Igazán nem eszel?</p>
					<p>A férfi nemet int.</p>
					<p>- Akkor feküdni.</p>
					<p>A lámpához lépett s elfújta.</p>
					<p>Egy perc múlva már ágyban volt. Az ura odaült mellé, ráhajolt, úgy csókolta.
                  Megcsókolta a homlokát, a szemét, újra a szemét, az arcát, az állát.</p>
					<p>Az asszonyt végig-végigbizseregte a sok, szinte érzéketlenül gyönge csók. Elkábult
                  a feje, mert erre vágyott ő, mindig erre, nem a durva, vad, nyers ölelésre. És
                  lassan belesimult az ura ölelő karjába.</p>
					<p>De egyszerre csak megdermedt. Jéggé fagyott minden teste. Megértette a férfit.</p>
					<p>Hisz ez nem őt öleli! Nem őt szereti.</p>
					<p>A grófnét!</p>
					<p>Arra készül, azt próbálja, ahhoz gyakorolja magát.</p>
					<p>És undor, düh, soha, soha nem érzett ellenszegülő idegenség fogta el. Fölugrott és
                  kitépte, kiszaggatta magát a férfi szerelméből.</p>
					<p>- Coki! Coki! - kiáltotta tele torokkal. - Coki kutya! Ereggy a grófnédhoz, ereggy
                  a grófnédhoz!</p>
					<p>És hörgött és sikító hangokat vetett ki a torka.</p>
					<p>- Eriggy innen, hagyj itt, hagyj itt, eriggy a grófnédhoz!</p>
					<p>Dani megdermedt, találva érezte magát.</p>
					<p>Percekig állottak a koromsötétben szemben egymással, mint villamos áramot fogva
                  fel egymás jelenlétét.</p>
					<p>Dani keményen kinyújtotta a kezét, s találomra torkon ragadta s az ágyba lökte az
                  asszonyt.</p>
					<p>- Coki! - hörögte az asszony - coki!</p>
					<p>A férfinak elmúlt minden szerelemhősége, a megalázott, meggyalázott férfiassága
                  robbant fel.</p>
					<p>- Parancsolom! - morogta a foga közt.</p>
					<p>- A kutyádnak parancsolsz, kutya. Soha! Ha én nem akarom! Soha!</p>
					<p>Dani félkézzel vállon ragadta az asszonyt, megrázta, falhoz verdeste, és messze
                  kihajította az ágyból a szoba közepére.</p>
				</div>
				<div type="chapter">
					<head>21</head>
					<p>Jajjos nyögéssel eszmélt föl Erzsi. Összerázkódott, fájást, fájdalmat érzett.
                  Összeszorította a fogát, a szeme égett, a halántéka lüktetett. Vállcsontja mintha
                  el lett volna törve, gyomra fájt; a második gyermeke óta örökös hátfájása volt, s
                  most mintha megszakadt volna benne valami.</p>
					<p>A szeme majd kipattant gödréből, míg lábra állt. Odament a bölcsőhöz, s karjára
                  vette kis babáját. Aztán fölrázta a fiát, aki betegen nyöszörögve, ébren kuporgott
                  az ágy végiben, s most anyjának egy kézmozdulatára engedelmesen mozdult, felült,
                  leszállt. Nem adtak semmi hangot. Az asszony a lélegzetét is szinte megakasztotta
                  kemény akaratával, karon ülő csemetéje aludt, a másik meg kísérteteket látott s
                  lábujjhegyen járt. Ki, ki innen. Minél előbb.</p>
					<p>A csikordulás, amint ajtót nyitottak, beléjük hasított. Mintha rájuk ordított
                  volna az ajtó, s ijedten, rettenve, sikoltva kérdi meg, mit akarnak. Erzsi nem
                  merte betenni, nyitva hagyta, hogy újra hangját ne hallja. Még így is sokáig ott
                  hasított a fülében, háta gerincében, az ajtósarok félelmes, síró hangja. Szeretett
                  volna visszanézni rá a sötétben, de nem mert. Reszkető kézzel tapogatott a külső
                  ajtó kilincse után. Nem volt bezárva, s örült neki, hogy könnyen nyílt.</p>
					<p>Végig az udvaron! Mezítlába alatt hűvösen, nedvesen engedett a por; kicsinyét
                  ölében puhán tartotta, fia apró léptekkel szaladt a nyomán, és egy szál
                  szoknyájába kapaszkodott. A jó, világos, csillagos nyári éjszakában a
                  boldogtalanok.</p>
					<p>Reszketése elmúlt, egy érzésbe fúlt egész valósága; rohanni, rohanni a
                  megszabadulás felé.</p>
					<p>Átok üldi, áldás várja őket. Minden lépés elszakítja őket a nyomorúságtól, és
                  közelebb ragadja a boldog üdvösségbe. Minden léptével mintha visszafelé szaladna a
                  jelen gyötrelmeiből, a múlt örömei közé. Ez a kínos éjjeli futás őt, a
                  szerencsétlen asszonyt gondtalan gyermekkorába juttatja vissza. Átok a házon,
                  honnan távozik, áldás, ahová megy. Átok a kínos, keserű nagyemberi életére, áldás
                  az öntudatlan gyermekkorra. Egy lépés, tíz, száz lépés még, s örökre elfeledheti
                  azt a sok rosszat, ami vele történt. Nem lesz már egyéb semmi, csak megint
                  újralett gyermeki kora. Ölében viszi, lágyan, mint az élet harmatát, csöpp-kicsi
                  magvát. Gyermek lesz vele, velük, három kis megfáradott gyermeket visz haza.
                  Apjának, anyjának ölébe.</p>
					<p>Gazdag szeretettel néz előre a házuk felé. Úgy felzsonganak, rajjal rebbennek föl
                  benne az érzések. Mintha messze útról, idegenből, esőből, fagyból, szidalomból,
                  sárból s utaltságból rohanna ki, míg hazafelé szalad. Sírni megyen haza a szülei
                  házba, kisírni magát. Még nem is tudja, mi lesz, nem gondol külön apjára, külön
                  anyjára, csak arra, hogy jó otthon, még a kuckó is meleg, bizalmas, az
                  ajtósarkában is jó sírni, a törülköző mögé takart gyerekarccal zokogni. És egy
                  gyereknek érzi magát a két kicsinyével, és szalad a porban, amely puha, nehezen
                  szálló nedves lepellel borul meztelen lába fejére.</p>
					<p>Fáj a szíve.</p>
					<p>Ámulva néz utána egy férfi a tanító kerítése mögül. Takács Gyuri. Mintha
                  kísértetet látna, úgy nézi. Megrémül tőle, földbe gyökerezik a lába, s nem bír
                  hangot adni. Akkor érez megkönnyebbülést, mikor az asszony betér egy kapun. Az
                  apja kapuján. Sokáig áll még a kerítésnél, végre sóhajt, megfordul, s bemegy a
                  házba, ahol a késő éjjelen folyik a kártya.</p>
					<p>Jeges hidegség fut végig az Erzsi gerincén, mikor ujja hegye az ablaküveghez ér, s
                  a hűvös sima lapot megkoccantja.</p>
					<p>A szobában rögtön megmozdul valaki.</p>
					<p>Szikrázik egy szál gyufa, s meggyújtják a mécsest. Aztán szapora léptekkel kisiet
                  az ajtóba az anya. Álmélkodva nézi a holdvilágos tornácon a lányát.</p>
					<p>- Itt vagyok, édesanyám - suttogja Erzsi.</p>
					<p>- Vajon aztán miért?</p>
					<p>- Engedjen be.</p>
					<p>Megáll az anya, mintha útját állaná, de Erzsi gyorsan, furakodva megy befelé, s
                  maga után vonja a fiát. Az anyja tétovázva beteszi a külső ajtót, egyet gondol, be
                  is riglizi, aztán utána megy a szobába.</p>
					<p>Már az ura is fenn van, ott ül az ágy szélén, s meghökkent csodálkozással nézi a
                  lányát.</p>
					<p>- Mi a bajod? - mondja az anyja.</p>
					<p>- Meghalok, édesanyám! - nyög fájó arccal Erzsi, s nem tud sírva fakadni, mert
                  érzékeny szíve az apja arcán éppen úgy a rosszalló bámulást fedezi föl, mint az
                  anyjáén.</p>
					<p>Eddig nem is gondolt magára, de most, hogy leteszi a babáját a falócára a párnák
                  tetejébe, úgy érzi, szétszakad a teste. Amint kiegyenesedik, a háta iszonyúan
                  fájni kezd, a fejét végigsimítja, s két nagy daganatot érez meg, egyet a homlokán,
                  másikat a hajban, a feje tetején. A karját nem bírja emelni, majd letörik. És amit
                  a lelki részvét híja elfojtott, kiszakadt belőle a zokogás a testi fájdalomtól.
                  Oly keservesen és gyötrelmesen, mintha a rettentő feszültség egy elfojtott lyukon
                  bugyogna ki rémes erőlködéssel.</p>
					<p>Apja, anyja álmélkodva nézték sokáig. Nem szóltak, egymásra sem néztek, mint a
                  szeretetlen pároknál szokás, csak magukban gondolták el a gondolatukat.</p>
					<p>Mikor jól kisírta magát Erzsi, s lecsendesedett, megszólalt közönyös hangon az
                  anyja.</p>
					<p>- Na, hát mi baj van?</p>
					<p>Erzsi kedvtelenül s restelkedve vállat vont. Lehűlt a vére.</p>
					<p>- Mi? Micsoda? - kérdezte élesen az anyja.</p>
					<p>- Semmi - mondta Erzsi, és sírós ajkai megrándultak a belső fájdalomtól. Az apja
                  csak nézte, nézte őt, fáradtan, fásultan, szomorúan.</p>
					<p>- Jajhaj! - sóhajt az anyja, és kövér, meztelen karjait végigtapogatja keresztben,
                  a tenyereivel. - Igazad van jányom, minden férfi disznó, kutya. Gálád,
                  becstelen.</p>
					<p>Erzsinek összerándul a szemöldöke, egész arca. Igen-igen rosszul kezdi magát
                  érezni. Nem otthon van, idegenben, még az idegennél is rosszabb helyen.</p>
					<p>- Azt hiszed, nem tudom, mi a bajod? - folytatja az anyja, s egyre gyúrja kövér
                  felső karjait. - Igazad van, jányom. Elég mán két gyerek. Egye meg a fene a marha
                  férfiakat.</p>
					<p>Erzsi ijedten pillant az anyjára, aztán lesüti a szemét. Ökröndözés buffan fel a
                  torkán, hányás ingerli. S majd elsüllyed a szégyentől.</p>
					<p>- Azt hiszed, engem nem vert el apád? - folytatta az asszony kicsinylő
                  szájrántással. Amint a mély kivágású ingvállban összeszorított karjaival feltolta
                  hatalmas melleit, fehér bőre fiatalos ruganyossággal dagadt. Egész teste megőrizte
                  asszonyi szépségeit, csak az arca volt öreg, mély, sötét ráncos, sűrű barázdák
                  eredtek szemei körül, s oly gyűrött és petyhüdt volt barna arca, mint a szerelmi
                  izgalom csatatere. De a teste kemény volt, hogy a bolhát meg lehetett volna
                  pattantani a bőrén, s meglátszott friss, temperamentumos mozgásán, hogy ma sem
                  ijedne meg hét férfitól.</p>
					<p>- Ajajh, de még hányszor elvert - mondta tovább. - De mit csináljak? Mégis mindig
                  az lett, amit én akartam. Először én is hazaszaladtam az anyámhoz, de nekem olyan
                  anyám volt, hogy be se eresztett az ajtón, haha, “lódulj innen - azt mondta. - Ott
                  az urad, nem bánom, ha tizenkettőbe hasít se.” Az én anyám asszony vót!
                  Hajajh.</p>
					<p>Derülten, vidáman nézett maga elé. Csak saját magának beszélt. Az urának nem, hét
                  számra nem szoktak ők szót váltani. A lányának sem beszélt, attól is egész világ
                  választotta el. De ő azért egész jól megvolt magában, s ha idegen ember került
                  közelébe, mindig olyan friss, talpraesett és kellemes volt, hogy az egész világ az
                  “aranyos Takácsnénak” hívta. Senki sem értette a vén szamár “tövig-szárazt”, hogy
                  nem tud meglenni evvel a szép és kedves feleségével?</p>
					<p>A száraz paraszt, aki fekete csontjaival, mogorva arccal ül az ágya szélén, s
                  komoly, barna szemével hosszan elnézte a lányát, köpött. Odapillantott a
                  feleségére, s utálattal látta, hogy vakarózik, hogy tapogatja magát, hogy
                  nyújtózik, tekergeti szemtelenül a derekát.</p>
					<p>Csak még egyszer vinne el a fene innen - gondolta magában -, az én ajtómon se
                  jönnél be többet.</p>
					<p>Azzal tovább szítta egy rossz fogát, s hallgatott.</p>
					<p>Mindhárman elhallgattak. A kisfiú ott kuporgott az anyja mellett, s álmosan
                  meresztgette nagy szemeit szegényke.</p>
					<p>Kietlen csönd volt.</p>
					<p>- Most mit akarsz? - kérdezte az anyja.</p>
					<p>Erzsi kínosan vállat vont.</p>
					<p>Mit akar? Ő? Istenem, hát mit akarhat? Ha halált lehetne idézni a saját fejére,
                  azt akarná. Maga mellett érzi a csecsemőjét, másik oldalon meg-megroggyanó térdű
                  kisfiát, kezével védően vonssza őket magához, s ellenségesen áll szemben az idegen
                  két lénnyel, aki szemben van itt vele. Tisztán, teljesen érzi, hogy az anyjával
                  nem virradhat meg egy fedél alatt, s hogy az apja senki az ő számára, erejefogyott
                  vénember, aki konok közönyösségbe fojtja bánatát. És még ő néz szánakozva,
                  részvevően az öregember felé, akit az élet úgy lebírt, úgy semmivé aszalt.</p>
					<p>Körüljártatta a szemét a házon. Az éjszakai ágyvetés miatt rendetlenség volt a
                  szobában. Ő roppant gondosan pontosan rak helyére mindent, az anyja oly
                  gondatlanul felületesen, haszontalanul dob ide egy párnát, oda is. Minden széken
                  ruha, ágytakaró, egyik csizmája a szoba közepén, a másik az ágy alatt, mindenik
                  piszkos, sáros, pedig hetek óta nincs eső. Az asztalon ott az ételmaradékos
                  tányér, piszkos villa, kés, kanál, felborult sótartó. Falon félrebillent a
                  légyköpte tükör; az asztal fölötti függőlámpát tavasz óta nem tisztították, az
                  üveget alulról-felülről kitörülte valaha olyan darabon, ameddig az ujja beért, a
                  többi része fekete füstös... Jajaj. Itt élni! Lehet-e itt élni? Semmi sem
                  változott, minden úgy van, mint régen.</p>
					<p>- Az isten áldja meg a dolgodat - mondta az anyja -, ilyen semmiségért felverni az
                  embert a legédesebb álmából. No, hát az olyan nagy baj? Minek van eszed, ha nem
                  azért, hogy élj vele. Na. - És ásított. - Hát pedig a te uraddal ki lehetne jönni!
                  Kevés asszonynak van olyan ura.</p>
					<p>Erzsi fölállott. Szédülést érzett. Minden lelki rongy, minden erkölcsi piszok
                  bűzzé vált, orrába szállt, ami az anyját és az urát egy dézsába borította előtte.
                  És neki, neki kell megérnie, hogy ez az asszony őelőtte védje, neki, az ő számára
                  az urát!</p>
					<p>Undor, halálos undor.</p>
					<p>Tévedezve, szédelegve néz körül. Élet ez? Élet? Hát Úristen, mi jön még? Honnan
                  jön ennyi, ennyi csapás?! Mi van még hátra? Van, még mindig van valami? Isten
                  látja a lelkét, olyan kevés kell neki; sem étel, sem ital, sem gazdagság, sem
                  egészség nem kell neki. Olyan kis helyen meg tudna élni, olyan szegénységben,
                  olyan undok nyavalyákban, amilyen csak elért valaha valakit, ha becsület! ha
                  szívbeli tisztaság! ha erkölcsi egészség volna körülötte! Mivel érdemelte ki az
                  égtől ezt a szomorú sorsot, minden bajok legszomorúbbját, ami özönnel hull rá.</p>
					<p>Az anya közelebb lépett hozzá, s a fülébe suttogta:</p>
					<p>- Osztán nem kell olyan nagyon megijedni. Hát mért nem szólsz nekem? Én tizenegy
                  gyereket hajtottam el!...</p>
					<p>Irtózatos utálat vonaglik az Erzsi arcán.</p>
					<p>- Ooáh! - ordítja, üvölti az utálattól, s mint a tébolyodott bámul üveges szemmel
                  az anyja képébe.</p>
					<p>Aztán magához tér és reszkető kézzel kapja ölbe kicsinyét; mint a farkasnőstény
                  ragadja meg másik szegény kölykét, s ki innen! Ki, amíg rá nem szakad a ház. Ki,
                  amíg meg nem fojtja ez a rothadt levegő.</p>
					<p>Ki, ki, kirohan. Az anyja kitárogatja két keze szárát, s úgy csodálkozik, az apja
                  törött, rongy teste kimered, úgy néz utána, de nem kél fel, nem szólal meg. Erzsi
                  az ajtóból még visszapillant rá, s meglátja a vigasztalan tehetetlenség gyászát
                  kiülve az apja arcán, s megtorpad e képtől. És rögtön megérzi, hogy ezzé fog válni
                  ő is. Így jár, akit megtör az élet!</p>
					<p>És most hová?</p>
					<p>Bezáródott mögötte ez az ajtó is: a szülei házé!</p>
					<p>Örökre.</p>
					<p>Újra kint van az utcán. A semmiben. A rettenetes világürességben.</p>
					<p>És most hova.</p>
					<p>Tévetegül, roskadozva viszi lába vissza, arra, ahonnan jött. S oly gyorsan száll
                  alá lelki feszültsége, mintha legombolyítják a kifeszített kötelet. Már alig bír
                  lépni, alig bírja cipelni gyerekét.</p>
					<p>- Meg fogok halni - mondja magában -, elevenen fogok meghalni, mint az apám. Az
                  erős, a szent, az igazi emberapám. Ha az idáig jutott, én még lejjebb. Le, le, le,
                  le. Földig, föld alá. Leroskadok. Kereszt alatt, mint a Krisztus. Oh, édes Jézus.
                  Oh, megváltó Jézus. Oh, szenvedő Jézus. Oh, adj erőt bűnös lányodnak Jézusom.
                  Válts meg uram Jézus...</p>
					<p>Míg az imás szókat suttogta, egyre erősebb és nyugodtabb lett önérzése. Mint az
                  áldozati bárány, tisztába jővén sorsával, kész volt elviselni azt. Megszakadt
                  valami a lelkében. Az életvágy szakadt meg. Most már csak a szomorúságra vágyódott
                  a lelke. S örült, érezve, inai aligség bírják, örült, hogy testi szenvedés
                  súlyosbítja lelki baját. Félt, hogy enélkül nem is bírná ki amazt. Ha karjait
                  kiszakadóban nem érezné, ha háta, válla, bordái a beszakadás fájását nem sajognák,
                  nem bírna most ily rettenetes megnyugvással vágyni a lelki szenvedésre, a
                  megaláztatásra, az ostorozásra, a mártíromságra.</p>
					<p>Már készen volt a lelke halálnak halálára.</p>
					<p>Egyszerre csak erős, de fojtott s ijesztően ijedt hang kiáltott rá, hogy majd
                  összerogyott tőle.</p>
					<p>- Erzsus!</p>
					<p>Erzsi megállott, s remegve ölelte magához nyugtalanul alvó babáját. A másik
                  percben mögötte volt Takács Gyuri.</p>
					<p>- Már az elébb is láttam, mikor erre szaladtál, - mi baj van? Mi? Nem bírtam
                  megnyugodni, valami kihúzott... Vártalak.</p>
					<p>Erzsi halottfakó arccal, meredt rá, s nem tudott szólani.</p>
					<p>- Mi? No, mi baj, no.</p>
					<p>Az asszony megingatta a fejét, s el akart szaladni.</p>
					<p>- Állj meg... - s megkapta a karját.</p>
					<p>Erzsi sikoltani akart, de a torkán nem jött ki a hang. Iszonyú fájást érzett
                  összetörött testében, s megállott remegve, mint a kihajszolt paripa.</p>
					<p>- Beszélj, az isten áldjon meg, ne bolondíts meg - könyörgött rekedt, hörgő hangon
                  Gyuri. - Így csak nem eresztelek el. Szólj hát.</p>
					<p>- Hagyj el - mondta gyors, fuldokló hangon Erzsi.</p>
					<p>- Nem én, míg nem beszélsz. Bajod van ugye?</p>
					<p>Az asszony intett.</p>
					<p>- Az uraddal... Tudom én! Nekem akarsz hazudni. Hazudj annak, aki nem szeret. Az
                  uradnak, ne nekem.</p>
					<p>Az asszonynak tűrhetetlen volt a férfi sok beszéde. Ez maga is megérezte.</p>
					<p>- Megvert!?</p>
					<p>Erzsi meredt arccal bámult.</p>
					<p>- Hazaszaladtál!... Az anyád kiszekírozott! Az apád, - eh, az mit tegyen?
                  Elkergesse a lányáért a feleségit?</p>
					<p>Erzsi rémülten hallotta mindezt.</p>
					<p>- Most mit csinálsz?</p>
					<p>Hallgattak, s egymásra néztek ijedt, kimeredt szemekkel. Mindenik attól félt, hogy
                  a másik kitalálja a gondolatát.</p>
					<p>- Erzsi!</p>
					<p>Az asszony gyűlölködően rántotta össze a szemét a teli bizalmú hangra.</p>
					<p>- Szereted még az uradat?</p>
					<p>Erzsi dacosan, lenézően rántotta el magát.</p>
					<p>- Szereted?</p>
					<p>Hogy az asszony nem felelt, újra kezdte:</p>
					<p>- Megcsalt: kutya. Megvert: nyomorult. El hagyott menni: utolsó szemét!...
                  Szereted?</p>
					<p>Semmi szó.</p>
					<p>- Visszamégy hozzá? Elfelejted neki? Hogy holnap újra kezdje?</p>
					<p>Erzsi összeszorította a fogát, s kimeredt a szeme.</p>
					<p>- Szereted?</p>
					<p>- Mi közöd hozzá! - sziszegte az asszony.</p>
					<p>A férfi, aki azt hitte, már győzött, visszahőkölt.</p>
					<p>- Mi közöm? Ó, te istenadta! Nekem mi közöm? Jaj, te boldogtalan!... Szeretlek. Az
                  a közöm.</p>
					<p>- Akkor hagyj békén.</p>
					<p>- Hát elment az eszed! Hogy hagyjalak! Gyerek vagy te, hogy beszéljek veled!
                  Éccaka van. Senki se lát!... Hej a kutyaistenit! - ordított fel hirtelen hörögve,
                  hogy végigbúgott a falun.</p>
					<p>Erzsiben megállott a szívdobogás.</p>
					<p>- Hallgass! - szólott erősen.</p>
					<p>- Gyere hozzám! Megvédelek az egész világtól.</p>
					<p>- Soha!</p>
					<p>- Gyere!</p>
					<p>- Soha! - kiáltott rá az asszony teljes erejéből.</p>
					<p>A férfi megbénult ettől a kiáltástól, amelyben benne volt az örökös, teljes
                  elutasítás. Lelankadt a karja, s egyszerűen engedte, hogy az asszony elmenjen.
                  Látta, hogy siet előre az utcán, a porban meg-megcsukló inakkal, s hogy húzza
                  magával az álmosan tipegő kisfiát. Csikorított egyet a fogán, majd beletört mind,
                  azzal sarkon fordult, s ment vissza, kártyázni.</p>
					<p>És Erzsi szaladt előre, maga sem tudta, hogy miért, hova. Szaladt a vérpadra.
                  Szaladt a halálba, a máglyára. Rohant erényével szenvedni, s kínjaival vezekelni
                  az apjáért, anyjáért, magáért, a gyermekeiért, ezért a bűnös világért, amely tele
                  van rosszasággal, bűnnel, átokkal. Mert csak annyit érzett, hogy neki kell
                  jóvátenni, amit más vétett; csak annyira vágyott most, hogy a tisztaság lilioma
                  maradjon ő, s áhítozott száz kísértés után, hogy bizonyságot tegyen erényiről,
                  áhítozott ezer kín után, hogy próbáját adja állhatatosságának.</p>
					<p>- Oh, Uram Jézus, Szűz Mária anyám! Mi az én szenvedésem a tieitekhez! Könyörögj
                  érettem...</p>
					<p>Meg volt gyalázva, porig alázva. Soha föl nem éberedik tönkregyávult lelke, soha
                  nem érzi többet magát asszonynak, embernek, Isten büszke valakijének, áldozati
                  bárány! megöldösött lény, mindeneknek utolsója.</p>
					<p>Így ment be a házba, az ura házába. Megtérve a Kálvária kőképei elől, maga is kész
                  volt keresztre feküdni.</p>
					<p>Az urát úgy találta, ahogy hagyta. Végignyújtózva az ágyon, ébren. Ő is kitalálta,
                  mi az oka: otthon még keserűbb gyalázat érte, mint itt... És ökölbe csapódott
                  minden ujja, szerette volna szétdúlni a vének házát s az üszkei közé dobni őket,
                  amiért az ő feleségével így bántak! Márpedig ő maga is
                  egészen belegyőződött, belenyugodott, hogy elválik tőle az asszony. Jobb is így,
                  mondta magában. Hiába, ha nem összevalók, az isten se párosítja már őket össze.
                  Utálta magát, az életét, s keserű szájízzel vetette meg magát, amiért egy
                  asszonynak nem tud bálványa lenni.</p>
					<p>De most mi lesz?</p>
					<p>Erzsi egy szó nélkül fektette le a meggyötört kicsinyeket. Még jó szerencse, hogy
                  olyan egészségesek. A parányit a bölcsőbe fektette, a másikat a maga ágyára,
                  felfelé fejjel a nagy párnára, ő maga pedig eléje térdelt és imádkozott.</p>
					<p>Dani el-elszundított, de untalan felébredt. Erzsi egy percre sem érzett
                  álmosságot. Pedig gondolkozni sem tudott, csak mondta magában a litániát: -
                  Asszonyunk, Szűz Mária, könyörögj érettünk... Mikor a pirkadó hajnal bevilágított
                  az ablakon, Dani fölkelt, felöltözködött. Szomorú volt és csüggedt.</p>
					<p>Egy percre megállott, s a sötétben elnézte az Erzsi alakját. Meghatva, elbágyadtan
                  bámulta a nőt, akinek embertelen erőt adott valami őelőtte ismeretlen érzelem.
                  Immár órák óta térdelt: ott, mint a templomban, a sötét templomok titokzatos
                  homályában térdelnek fáradatlan asszonyok, fölemelve összesimított kezüket,
                  oldalra hajtva fejüket, mint Szűz Mária, s halk szájmozgással rebegve a
                  csudálatos, gépi szókat, amelyek mindig ugyanazok, mint a vízesés csöppjei, s
                  mindig bőséges új érzéssel tudják eltölteni a hivő lelkét, mint a fáradtakét a
                  vízzuhogás.</p>
					<p>Daninak kitágult a szeme, s féltékenység fogta el a szívét. Vad düh kezdett benne
                  megáradni. Látta, hogy ő nem teheti tönkre ezt az asszonyt. Az ő ereje semmi ahhoz
                  az erőhöz, amely titokzatosan belenyúl annak a belsejébe. Tudta, hogyha most ő
                  engedne hirtelen gyűlöletének s széttiporná az imádkozó asszonyt, annak minden
                  tagja külön az ég felé emelkednék, s a testi bántás a lelkét már nem érintené.</p>
					<p>Dehogy bántaná szegényt. Dehogyis bántaná többet! Nincs is rá joga! Senki már neki
                  ez az asszony. És ha ezer esztendeig élnek együtt, akkor is idegen lesz örökkön
                  örökké... Megmozdult, s csöndesen, nehézkesen kiment. Odakint az a szép nyári
                  reggel volt, amely mostanában olyan szívet-lelket élesztően derül föl napról
                  napra.</p>
					<p>De az ő lelke szomorúság ónos szárnyától volt csapzott. Lehajtott fejjel nézett
                  körül komor szempillái alól. Itt-ott egy-egy tinó bőgése, kakas kukorítása,
                  emberszáj istenkáromlása hallatszott a friss, áldott reggelen.</p>
					<p>És Dani kedvetlenül érezte, hogy itt a munka, a törekvés semmiért, a harc ok
                  nélkül valókért, az égedelem, amely mindent hamuvá tesz. Itt az új nap.</p>
					<p>Hintórobogást hallott.</p>
					<p>Kemény pillantással nézett ki az útra.</p>
					<p>És rettenetes szédüléssel ismerte meg, hogy a grófi hintóban ott ül a grófi pár, s
                  nagy útitáska hirdeti, hogy a vasútra mennek.</p>
					<p>Tompa rémület ütött a fejébe, szívébe.</p>
					<p>És utánabámult az elrobogó hintónak.</p>
					<p>S amint az eltűnt szeme elől, fanyar nyál futott össze ínye közt.</p>
					<p>Mi maradt itt neki?</p>
					<p>Ez a rongy falu, rongy nép, rongy élet.</p>
					<p>Még azt is utálta, hogy leköpje.</p>
					<p>Mi ez? Ez az élet!</p>
					<p>Sár.</p>
					<p>És megint összekapta a szemét, ökölbe rándította öklét, s vadul megdagadt érzéssel
                  lihegett körül.</p>
					<p>- Legyen sár! Sár! De még legalább szétgázolok benne!</p>
					<p>S veszettül nézett a falura, a házára, s fenyegetően utána az eltűnt úri
                  népnek.</p>
				</div>
			</div>
			<div type="group">
				<head>MÁSODIK KÖNYV</head>
				<div type="chapter">
					<head>1</head>
					<p>Hamar beállott a tél. Már november elején vastag hó borította a földet. Még itt
                  sem volt az igazi tél, s a szegény emberek, akik olyan könnyen élnek, mint a
                  madár, s minthogy kicsivel beérik, semmit sem gyűjtenek -, máris lopkodták a
                  nagygazdák napraforgó kóróját tüzelőnek.</p>
					<p>Turi Dani, a nyár óta megszokott szótlan, mogorva módján hajtott végig a falun.
                  Nem nézett jobbra-balra, csak a két ló közé, a rúd végire. A vastag talpú
                  parasztszán keményen zötyögött a ridegre fagyott hótalan úton. A lovak patkója
                  csattogott a rögökön.</p>
					<p>- Hát a csengő, Dani! - kiabált rá egy menyecske, aki nyakig felgyürkőzve szaladt
                  ki egy dézsa mosóvízzel, hogy kiöntse, s a lázas, gőzös munkától friss volt,
                  jókedvű; - hol a pergő, Dani? Szégyelli magát a lovad!...</p>
					<p>Dani nem felelt. A homloka egy árnyalattal komorabbra húzódott; úgy ült a szekér
                  elején az ócska fekete gubában, benyomott báránybőr süvegében, mintha nem látna,
                  se hallana; csak bámult mereven maga elejbe, a ló lába elé szaladó rögökre, a
                  szemetes, ganajos útra, amelyen minden olyan keményre volt fagyva, mint az ő
                  lelkében.</p>
					<p>Nem látta két oldalt az utcasort, sem az embereket, akik pipavégről diskuráltak
                  egy-egy kapuban, sem az asszonyokat, akik még most is utánanéztek azért Turi
                  Daninak.</p>
					<p>- Há má mégis hát mi a fene baja van ennek? - kérdezte egy gazda szószaporító
                  komáitól, akikkel jól begubázva szidták a hideget, a telet, nyarat, kormányt meg
                  az istent.</p>
					<p>- Aj jé, nagy annak a baja. Nem nyelheti le eccerre a kiskarai tornyot. Az a
                  baja.</p>
					<p>Dani a nyár óta valóban hihetetlen kapzsi lett, gyűjtésben, munkában, vagyona
                  szaporításában. Azzal a fáradhatatlan szenvedéllyel, amivel, mint a tűz tudta
                  mindig megemészteni, amibe belefogott, most tíz emberre valót dolgozott. Nem
                  törődött már sem a feleségével, sem a gyerekeivel, sem az asszonynéppel, csak a
                  pénzszerzéssel. A nyáron mindennap bent volt az ügyvédnél, mégse bírta megkapni a
                  meghalt bérlő örökét. A gróf elutazott Afrikába, a grófné hallani sem akart többet
                  a kiskarai uradalomról; László gróf meg nyíltan kijelentette, hogy ellene van a
                  parasztoknak. Mégsem történt semmi. Egyelőre nem is volt sürgős, újévre kellett
                  meglenni a döntésnek.</p>
					<p>Ahogy közeledett a falu végéhez, a kastélyhoz, Daninak is eszébe jutott újra a
                  dolog.</p>
					<p>Egyszerre csak önkéntelenül felpillantott s jobbra lenézett az utcára. Bora állott
                  egy kapuban. Be akart menni, de a Dani kedveért kilincsre tett kézzel
                  visszafordult. Dani szórakozottan jártatta a szemeit a szép lányon, akiről vastag
                  szürke nagykendőjében is megérzett, hogy karcsú, ideges teremtés. Csak éppen
                  egymásra néztek. Nem történt semmi. Nem szóltak semmit. Még csak nem is köszöntek
                  egymásnak a szemükkel sem. Csupán csak megnézték egymást. Bora a maga ideges,
                  érzékies, odameredő nagy nézésével, Dani komoly, férfias, vizsga tekintetével. S
                  Danival elszaladt a szán; fejét sem fordította vissza a lány után. Előre nézett
                  újra, le a földre. Bora pedig benyitotta a deszka kisajtót, s ropogós, friss halk
                  neszű léptekkel ment el a tornác előtt be a házba.</p>
					<p>Éles szél csapott a Dani szemébe; lejjebb húzta a süveget a szemöldökéig,
                  lesütötte a fejét s gyorsabban hajtott neki a szélnek. A fákat vastag zúz
                  borította, fehér volt az egész világ, s az akácok vastag fehér lombjáról a szél
                  hóport rázott le. A lovak gőzölögtek, s dér fagyott a szőrük szála hegyire: nagy
                  fekete varjak tanyáztak itt-ott valami hulladékon, s lomhán reppentek föl a ló
                  elől.</p>
					<p>Dani felpillantott, végignézett a fasoron, amely közt siklott a szánja. Csuda kép
                  ez, a dúsan bezúzmarázott út, fehér cukorfák ezernyi ezer foka. Megfagyott
                  tündérország, amely holtában új gyönyörűség. Dani hunyorított, megpihentette
                  szemét, aztán újra a lovaira nézett, s érezte az arcába vágó szél
                  szurdosásait.</p>
					<p>Az árok hídjánál gyors fordulással kiért az országútról a mezőre, az úttalan útra,
                  ahol nyoma sem volt a dűlőút csapásának a hó alatt. Repült, farolt a szán a sima
                  havon, amely keményre volt fagyva, hogy a gyors lovak patája nem szakadt bele.</p>
					<p>Nagy, nagy magányosság közepébe csöppentek. Csak a szél csendes suhogását érezte a
                  fülében, meg a szán csikarító éles súrlóhangját, a lovak egyenletes taktusát,
                  fúvását, de a nagy sík mezőn sehol semmi más nesz nem kelt szárnyra. Kékesen
                  villogott a hómező nyugatra, bántóan szúrós, sárga fénnyel keletre. A reggeli nap
                  áttört a laza opálos égen, amely körös-körül éppoly egyforma bágyadtan világító
                  volt, mint a hó. Dani szórakozottan figyelt rá a nyúl csapására; tapsifüles járt
                  erre, még a friss hóban, a mély hóban, s hasig dagasztott benne.</p>
					<p>A két jó ló repült előre, gondolomra, találomra. Itt-ott egy-egy kukoricaszár
                  állott ki s leszakadt szárnyakkal cipelte a rácsapzott havat. Egy távoli tanyáról
                  kutyaugatás hallatszott, különösen, idegenül, de mély csendüléssel.</p>
					<p>Jó félóráig rohantak így. A két ló, mintha ki akarta volna rúgni az istállói
                  zsibbadtságot csülkeiből, nyargalt, mint a szél. Daninak kipirult az arcéle, s
                  egyre fogyott kedvetlen maznasága. Egyenesebbre ült a deszkán, s a guba alatt
                  nyújtóztatva derekát, megropogtatta gerinccsontjait. Magára érzett, s szilajul
                  rántotta össze a szemét. “Gyi, te ló!” Porzik a hó színe. Jólesik a szél. Feljebb
                  tolja sipkáját, hogy telibben érje a levegő, s gyorsabban rándítja a gyeplő
                  szárát. “Gyi, gyi, kutyaló!” Mit törődni az élettel. Mit a bajjal. Ki mit árthat?
                  Ki mit ér? Kire mi gondja az embernek! Sima az út, szalad a szán, álljon elébe,
                  aki mer. Elébb-utóbb mindent elérünk, ha élünk. És mért ne élnénk, mikor élni jó,
                  élni szép, élni mégis érdemes! Ez az egy öröme van az embernek, hogy él és tesz és
                  repül! “Gyi, te ló! Kutyák igyák véreteket. Gyi te hát! Gyi hé! Gyi hé! Gyi
                  hé!”</p>
					<p>Végre szemébe tűnik a nagy körtefa, s erről eszébe jut, hol jár, mit akar.
                  Meglepetve néz körül. Puszta a föld, az ő földje. Sehol nyoma sincs a
                  kórókazalnak; azért jött ki most, hogy hazahordja, míg el nem lopják, s íme csak a
                  moncsalékját, a maszatos, hóba taposott, hóba fagyott helyét hagyták meg a
                  gazdának.</p>
					<p>Dani éktelen haragban tör ki, s a magas egekig hasít a káromkodás, mellyel a
                  tolvajt körülteremti. De hiába, a kóró nincs meg... Nem régen hordták el; most,
                  mióta felfagyott a hó. Ma! itt a friss csizmanyom; a szántalp gyűrte hó olyan
                  friss, mintha ebben a percben járt volna itt a tolvaj.</p>
					<p>Körülnéz s a távolban nagy sötét foltot, egy mozgó boglyát lát meg. Az ő. A
                  tolvaj. Utána.</p>
					<p>Előveszi az ostort, s közévág a lónak. A két tüzes állat idegesen kirúg. Még
                  egyszer végigvág rajtuk. És még egyszer. Kitölti dühét; a véknyába, a hasa alá
                  ereszti az ostorhegyét, hogy a lovakat majd megeszi a fene.</p>
					<p>Aztán megereszti a gyeplőt, s repül a két állat, mint a fütyülő szél. Dani bedugja
                  az ostort a helyére a szánódalba, s ereszti őket. Utána a tolvajnak. Szakadékon
                  repülnek át, le a vájásba, fel belőle. Néha olyanokat ugrik a szán, majd átpattan
                  a lovak felett, néha olyat farol, majd felborítja a kocsist. De csak előre. Semmit
                  sem kerülnek ki.</p>
					<p>Majd jólesik éppen ez a harc, ez a futás. Dani a süveget a búbjára taszítja, s
                  villogó szemmel kémli az üldözött szánat. Az nem sejt semmit. Nyugodtan,
                  egyenletesen poroszkál, s a távolság rohamosan fogy köztük. Dani reméli, hogy míg
                  a fasorba, az országútra beérne a zsivány, rajtaüt akkorra. De jaj keserves lesz.
                  Ha az öregisten vón, se irgalmazna neki. Hátranéz s megbírálja a vasvillát
                  félszemmel. Lesz annak dolga. Mikor csakugyan közelre éri, vissza is fordul s
                  kezébe veszi a villát. Olyan jólesősen fogja a markába, hogy érzi minden inába a
                  férfiúi erőt. Egészen más ember már, mint akinek elindult hazulról. Már nem fáradt
                  és kiállhatatlan, nem közömbös, mit se bánó. Felpezsdült benne a vér.</p>
					<p>Szótlanul folyik a verseny. Nem is verseny, csak üldözés. Az első szán nagy
                  rakodásával nyugodtan halad, tudomást sem vesz arról, hogy nyomában a gazda.
                  Gondosan, csöndesen döcög a szántalp, és óvatosan billen a kóróboglya. Minden
                  akadályt kikerül, s a hófúvásra se ereszkedik, hogy be ne szakadjon. Danit
                  szörnyen bosszantja, sérti ez a nyugalom. Nem is kiált utána a zsiványnak, akiből
                  mit sem lát, még a lovait sem, csak tartogatja az indulatját. Mikor már beérte,
                  megcsöndesíti a lovait s melléje hajtja a kórótolvajnak, rákiált:</p>
					<p>- Állj meg, hé!</p>
					<p>Amaz visszafogja lovait, megáll. Dani leugrik a szánkájáról s vasvillával kezében
                  odalép.</p>
					<p>A következő pillanatban megszégyenülve hőköl vissza.</p>
					<p>Az apja néz rá a szánról...</p>
					<p>Egy ideig hallgattak, s Dani elfelejtve minden haragját, arra gondolt, hogy
                  megvénült az apja. Az arca elborult, s mély ráncok verődtek rajta. Kopott, lapos
                  szemöldöke alól kék szeme élesen néz, s az egész emberből epés keserűség árad.</p>
					<p>Dani, mint az apja előtt mindig, megjuházva néz félre, kikerülve szemét, mintha
                  bűnösnek érezné magát előtte. Pedig egyetlen bűne az volt, hogy ő gazdag lett, s a
                  szülei ma is még a régi nyomorban élnek. Kárára nem volt a családjának, inkább
                  sokkal segítette őket, régebben pénzzel is, vissza nem kapható kölcsönökkel,
                  újabban, mióta gazdagabb s jobban megbecsüli a pénzt, már csak amolyan erkölcsi
                  támogatással. De mindig érzi, hogy adósuk, s ezért, hogy ne kelljen látni az
                  ínséget, elkerüli őket. Az öreg Turinak szavajárása volt, hogy “képen váglak, ha a
                  bajuszodat a füledre tekered is!” De bizony mégis kinőttek a keze alól a fiai,
                  csak ő maradt meg a régi kapás nyomorúságban, pedig isten tudja hol szedte, hanem
                  nagyon úri hajlamai voltak. Nem is szeretett dolgozni, inkább spekulált, jött,
                  ment s apró seftekre költötte, amit össze tudott keresni, vagy a fiaitól ki tudott
                  préselni. Megérezte az öreg, hogy fölibe kerekedett a fiának, s akarattal fokozott
                  keserűséggel ripakodott rá.</p>
					<p>- Nem restelled magad a kutyától...</p>
					<p>Dani gyorsan ráomlott közönyösséggel vont vállat.</p>
					<p>- Szégyen, gyalázat. Az ember felneveli űket, de azért, ha mán kikerül a házból,
                  egy se nyit rá ajtót többet. Ott fagyhatunk rakásra. Bánod te? Egy szekér
                  napraforgót nem hoz: nesztek!... Az anyád dögösködik, tudsz róla? Ej!...</p>
					<p>Közbevágott a lovaknak, azok örültek, hogy pihentek egy kicsit, s óvatosan tovább
                  vitték a szánat, a tűzrevaló napraforgókóróval.</p>
					<p>Dani ottmaradt, utánanézett az apjának, egyet sóhajtott, felült a szánba s egy kis
                  révedezés után újra visszafordította a lovakat a mezőnek. Örült, hogy nem
                  vesztette el teljesen a kedvét, inkább valami csintalanság forgott az eszében, ami
                  egészen felvillanyozta.</p>
					<p>- Majd bolond vagyok - gondolta magában -, hogy kóró nélkül megyek haza. Csak kint
                  van még valakié.</p>
					<p>Nagyon megörült neki, hogy nemsokára napraforgócsomók sátrait látta; s még jobban
                  földerült, mikor kiszámította, hogy a Takács Gyuri kóróját fogja most ellopni.
                  Vidáman nekiállt s fölrakodott erősen, lekötötte jól a terhet a rudallókötéllel, s
                  gondtalanul indult hazafelé.</p>
					<p>Már nem múlik el, nem már a vidámító érzés, amely a pusztai szél danájára
                  lopózkodott be a szívébe. Valami úgy feszítette belülről, olyan jólesően, ahogy
                  már régen nem érezte magát. Nyújtózkodni szeretett volna, s egyre mosolygott, hogy
                  ő most meglopta a Gyuri sógort. A nyár óta titkos, egyre jobban feszülő vetélkedés
                  volt köztük, s nem botlott elő olyan apróság, amivel ki ne igyekezett volna
                  egymást forgatni a két ember a béketűrésből.</p>
					<p>És eszébe jutott Daninak Bora, akiről tudta, hogy Takács Gyuri utána vetette
                  magát. Elmosolyodott, neki csak egyet kén szólani, csak a kis ujját kén
                  mozdítani, csak egyet kacsintani, s a lány rögtön esze nélkül rohanna utána...</p>
					<p>És eszébe jutott, hogy a felesége után is így járt valaha Gyuri. S érte ugrott
                  kútba az Erzsi.</p>
					<p>És eszébe jutott a csúfneve, amit mégis a fülébe hozott a szél.</p>
					<p>Tudta, hogy a sógora ragasztotta rá, s annyi volt az elégtétele e percben, hogy az
                  a szó őneki mégis minden szerelmi sikert, s Gyurinak minden irigységét
                  kifejezi.</p>
					<p>És más egyéb is jutott eszébe, mind csupa olyan dolog, s mind csupán azért, hogy
                  lenézhesse érte Gyurit, aki semmiember, rongyember, sár: egy Turi Dani
                  mellett!</p>
					<p>És mégis, az a húr, amit a felesége emlékének puszta felbukkanása megpendített
                  benne, - tovább rezgett, s fájdalmas, keserű és gyötrelmes érzéseket ébresztett
                  föl.</p>
					<p>Mit ér, ha még százszor olyan nagyra lát is ő maga, Turi Dani létére; mit ér, ha
                  nincs hatalma az asszonyon. Az Erzsi, az asszony ott sorvadt el a szeme láttára,
                  lefogy, mint a hold, leolvad a csontjáról a hús, bőre alól a puhaság, máris olyan,
                  mint a lábon járó halott... Nincs mód, hogy valaha visszatérjen a régi élet, a
                  régi érzés. Csak lehetne legalább gyorsabban végeznie az élettel. De így, együtt
                  élni egy tetemmel, ez több, mint amit egy férfi el bír viselni. Daninak a hideg
                  fut végig a hátán, ahányszor a feleségére pillant s ha rágondol... Hát meghal.
                  Haljon meg. Ha nem akar élni, jobb is. De így élni, hogy minden percben meghal
                  valami benne... Így, hogy magával viszi a sírba az eleven, erős urának az erejét
                  és kedvét, ez borzasztó. Ez a borzasztó. Ha kétségbeesésében a nyáron elemészti
                  magát, s kibúvik ebből a világból, azóta elsiratták, elfelejtették volna. Rendben
                  volna. A gyermekeknek új anyát keresne... S eszébe ötlik Bora, amint ott állott ma
                  is a kiskapuban, hogy nézett férfibámuló szerelmes nézéssel.</p>
					<p>Nagyot sóhajtott.</p>
					<p>A lovak csöndesen, taktusban vitték előre a szánat. Nemsokára itt volt a fasor, s
                  bekanyarodtak az országútra. Megint ott szaladtak előre a pompás fehér
                  álomúton.</p>
					<p>Dani konokul rándította meg a szemöldökét. Ej mit, még ma fölrakja a csengőket a
                  lovakra. Nem ér ez a gyászos élet semmit.</p>
					<p>Magára erőltetett hetykeséggel nézett előre, s egy-két szót dúdolt valami farsangi
                  nótából.</p>
					<p>Egy toprongyos alak ügetett előtte, s félreállott már jó messzire a szán útjából a
                  hóra. Egy vén házalózsidó volt.</p>
					<p>Daninak ötlete támadt.</p>
					<p>- Halt! - kiáltott a zsidóra.</p>
					<p>Ez bámulva s kissé megszeppenve nézett álltából a parasztra, aki megállította
                  lovait s a nagy gubából fenyegetően pillantott felé.</p>
					<p>- Hát mi van a batyuban, Mojse? - rivallt rá Dani.</p>
					<p>- Amit parancsol, kérem alássan.</p>
					<p>- No, egy-kettő, ki vele.</p>
					<p>- De hát...</p>
					<p>- Szaporán, mert a nyakadba sózom ezt az ostort.</p>
					<p>Az öregnek piszkos, szürke szakálla mozgott, de szó nem jött ki a száján. Nem
                  ismerte még ezt a vidéket, nem tudta kivel van dolga, mire lehet számítani. Igen
                  apró, kis ember volt, füles posztósapkájából úgy pislogott ki vereslő szemű vércse
                  arcával, mint a megfogott madár. Horgas, piszkos, remegő ujjaival szaporán s mégis
                  sikertelenül bontogatta a kockás nagy vászonabroszt. Közben okosan leselkedett a
                  paraszt arcába, kémlelve, mifajta emberrel van dolga. Még ma is olyan gyáva volt
                  szegény öreg, mint mikor gyermekkorában szabták ki a nadrágját a parasztok kutyái.
                  De azért vakmerően vágott neki jó emelet batyujával a világnak, hogy minden bokor
                  zörrenésétől megijedjen, nem farkas és nem rabló bukkan-e ki mögüle. Mindig külön
                  hálát adott az Istennek, ha hazaért a családja közé, s alig pihent meg otthon egy
                  kicsit az úri fiai és nagyúri menyei közt, megint csak nyakába vette az országot,
                  s tovább házalt az üvegkalárisokkal, garasos zsebtükrökkel és olcsó
                  selyemkendőkkel.</p>
					<p>- Siess mán, atyus.</p>
					<p>- No, majd nem sietek? Éppen neked nem sietek. Még majd táncolok is. Mi?</p>
					<p>Dani nevetett s kikönyökölve a kóróhegy elől, amely felfogta a hátulról jövő éles
                  szelet, vidáman nézte, hogy huhukkolja az öreg a körmeit, amely kékre gémberedett,
                  míg a batyu kötését tartotta vele. Különben ki volt melegedve az öreg és sovány,
                  vékony bőrű arcélén vörös foltok ütöttek ki.</p>
					<p>A paraszt végigmutogattatta magának az egész raktárt, s egy messzevirító
                  selyemkendőn akadt meg a szeme.</p>
					<p>Az öreg fölnézett, várva, hogy választ-e valamit a paraszt. Igen rosszkedvű volt,
                  nem tudta biztosan, nemcsak komiszkodik-e.</p>
					<p>- Valami selyemkendő kék nekem... - szólt Dani, mintha pénzért adná a szót - olyan
                  jó nagy, nyakba való, jánynak való...</p>
					<p>Az öreg megértette, s mohón, remegő ujjakkal válogatta a holmiját. Egyet
                  kivett.</p>
					<p>- Ez fájn lesz.</p>
					<p>- Ez nem szép! - habozott Dani, aki még sohasem avatkozott effélébe.</p>
					<p>- Ha én mondom, akkor szép.</p>
					<p>Dani nem mert ellene mondani az öreg határozott, fölényes kijelentésének.
                  Forgatta, tapogatta, nézte a kezében a kendőt.</p>
					<p>- Osztán mit kóstálna ez?</p>
					<p>- Tizenöt forint.</p>
					<p>- Ejha! Van lelke ennyit kimondani?</p>
					<p>Az öreg végignézte és várt. Dani alkudni próbált. Leintette.</p>
					<p>- Adja csak vissza, barátom, magának nem szép kendő kell, magának olcsó kendő
                  kell.</p>
					<p>Dani szinte elvörösödött.</p>
					<p>- Nekem bizony szép kendő kell, de ez tíz pengőnél nem ér többet.</p>
					<p>- Tessék menni üzletbe, kérni ilyet, tudni fogja, mi az ára, ha olcsóbban kapja,
                  mint tizenkettő, köphet nékem szembe.</p>
					<p>Odaadta tizenegyért. Daninál mindig volt pénz. Egy tízest meg egy ötöst adott oda.
                  A vén ember aprópénzt adott vissza. Meggondolva számolgatta a hatosokat, “tévedés
                  kizárva”.</p>
					<p>- Nyolc meg kettő, az húsz...</p>
					<p>- H.</p>
					<p>- Azaz tíz...</p>
					<p>Dani nagyon dühös lett a csalási szándékért, azért mordult közbe. De mikor
                  megolvasta a visszakapott pénzt, s látta, hogy semmi sem hiányzik belőle, egy
                  hatost odalökött az öregnek.</p>
					<p>- Ezzel meg akartál csalni, nesze, legyen a tied.</p>
					<p>Az öreg megvetően rúgta félre a pénzt a hóba.</p>
					<p>- Nekem nem kell tüled az ajándék. Add apádnak, hogy éhen ne haljon.</p>
					<p>Dani iszonyú dühbe gurult. Majd hozzávágta a vasvillát a vén zsidóhoz, aki
                  közönyösen csomagolta össze a butyrát. De csak lenyelte a haragját, guba alá vette
                  a selyemkendőt, s a lovak közé csapott. A két ló már dideregni kezdett, s vígan
                  ugrott ki, egy perc múlva messze elhagyták az öreg zsidót, aki pontosan, rendesen
                  rakosgatta csomóba sok dib-dáb holmiját.</p>
					<p>Fütyörészve, mosolyogva nézett maga elé Dani. Nem volt benne biztos, mit csinál a
                  selyemkendővel. Már feltűnt a falu vége, s a kastély havas tornya kilátszott a
                  fák lombja fölött.</p>
					<p>A faluszéli kutyák unalmukban egyet-egyet vakkantottak, ásítva vonítottak. Dani
                  megcsendesítette a lovakat, és lépésben haladt előre a kerékvágásos utca
                  zökögőjén.</p>
					<p>Egyszerre csak látta, hogy Bora kilép azon a kapun, ahol bemenni látta volt. Ez a
                  lány őrá várt, mert sietve jött le az udvaron. Biztosan az ablakon leste őt, s
                  abban a percben jött ki, mikor épp a kapu elé ért a szán. Megint olyan álmélkodva,
                  ábrándosan bámult felé, ahogy meg szokta tenni mindig, ha Danit meglátta; egész
                  lelke mintha bele lett volna téve ebbe a nézésbe. Dani megállította a szánt.</p>
					<p>- Bora.</p>
					<p>- Mi.</p>
					<p>- Gyere csak.</p>
					<p>A lány készségesen odalibegett elébe.</p>
					<p>Daninak megrémlett, hogy vakmerőséget akar. Nem fogja elfogadni a lány a kendőt.
                  Az egész falu szeme láttára! Már nézője is van a harmadik szomszédból. Egy óra
                  múlva az egész falu tudni fogja. Izgatottság gyűlt fel benne, s szinte ködös lett
                  tőle a szeme. Egy percig belenézett a Bora mély dióbarna szemébe, amely gyújtogató
                  hőséggel volt ráfüggesztve, aztán elszánta magát, egy szó nélkül kivette a
                  selyemkendőt, s a lány kezébe adta.</p>
					<p>- Nesze.</p>
					<p>Bora elvette. Egy szóval sem tiltakozott ellene. Dani nagyon meglepődött ezen, s
                  összevonta szemét, fürkészve nézett a lány arcába. Nem talált abban semmi
                  különöset; sem csodálkozást, sem zavart, meglepetést, tiltakozást. Bora nyugodtan,
                  természetesen vette az ajándékot, s ajándéknak vette. Csak épp nagy változás
                  történt a kifejezésében. Az ábrándosság tűnt el az arcáról, a pokoli mélység
                  mintha összehúzódott volna a szemében, s rövidmélyű tisztasággá vált volna. Az
                  izgató, titokzatos odaadás helyett rövid, egyszerű megértés tűnt fel rajta. Az
                  alázatosság helyett fölényesség, a rabszolgaság nyomában a parancsoló nő önérzete.
                  De mind az egész csak egy árnyalat, amit a hirtelen vérszerelembe bomlott férfi
                  nem látott, nem is érzett meg. Danit valami zavarta, s ez önmagától eredt, a saját
                  tettének s helyzetének szokatlan voltától. Fonák volt neki a perc, amelyben
                  mindenki megbámulta. Fonák a tett, amely mintha kifordította volna eddigi
                  életrendjéből.</p>
					<p>Megérezte, hogy nagy hibát követett el. Szinte meglepetve bámult a lány arcába, s
                  ráemlékezett, hogy ezt még sohasem csípte, nem csókolta meg. Ehhez a lányhoz
                  eddig egy ujjal sem ért, meg sem érintette. És a rövid pillanat alatt, amit
                  szemébe függesztett tekintettel, merev, félszájra vonuló mosollyal átélt vele
                  szemben, szinte megbénult öntudattal, akarattal, biztosan tudta, hogy rosszat tőn
                  magának, amikor nem pofonnal kezdte meg a dolgot - hanem ajándékkal.</p>
					<p>Szeretett volna rákiáltani, de restellt. Úgy érezte, hogy a lány okos, ravasz
                  szeme - milyen más ez most, mint az elébb - átlát rajta.</p>
					<p>Megrántotta a gyeplőszárat, s a lovak megindultak.</p>
					<p>És rettenetes izgatottság gyúlt ki benne, amint eltávolodott a lánytól; vissza
                  akart nézni, mit csinál az a cafra. Sorra mutogatja a kendőt? Tán már a vállára is
                  terítette... Az utca túlsó során gyalog jött szembe rá Takács Gyuri. Hm. Ez is
                  látni fogja egy perc múlva...</p>
					<p>Megint mogorván bámult a rúd végére, a ló lába elé odaguruló, havas, piszkos
                  rögökre, s a lelkében egész földindulás reszketett. Nagy akarások és fölgerjedt
                  érzések háborogtak benne; restellte magát, s a szívét szorította valami
                  megalázottság; érezte férfiatlanságát, s jóvá akarta tenni. Dühödött volt, Borára
                  dühöngött, utálta, leköpte, legyúrni, sárba taposni kívánta. S forrott, mint a
                  megbomlott föld mélye, és tüzet vágyott okádni.</p>
					<p>A falubeliek, amint elnézték őt komoran ülve a nagy gubában, szemére nyomott
                  süvegben, nem is gondolták volna, hogy ez a Turi Dani egészen más ember, mint az,
                  aki reggel kihajtott a mezőre.</p>
				</div>
				<div type="chapter">
					<head>2</head>
					<p>Takács Gyuri utánanézett a Dani szekerének.</p>
					<p>- Mit néz, Gyuri bácsi - vetette oda neki a Bora, amint elszaladt mellette.
                  Kötelességből szólott hozzá, s állott meg egy percre a lány, letérve a nagy férfi
                  elől az árokpartig, hogy furcsát ne gondoljon róla.</p>
					<p>- Nézem, milyen kórója van ennek a sógornak.</p>
					<p>- Bizony, magának sincs különb.</p>
					<p>- No, az enyimbe még több az ágaboga... Iszen te ott voltál, te. Emlékszel,
                  mennyit csúfolkodtatok velem, hogy minden napraforgóm hetet fiadzott.</p>
					<p>- Hát ráfér Gyuri bácsira. Ha másképp nem tudja szaporítani a fajtáját.</p>
					<p>A lány ideiglenes mozdulattal állott meg, s már szaladt volna tovább.</p>
					<p>- Te! - szólt utána Gyuri. - Mi van a kendő alatt?</p>
					<p>- Kis malac, nem hallja, hogy visít?</p>
					<p>- Nem kis malac az, hanem kis bárány, kilóg az egyik lába.</p>
					<p>Bora ijedten kapott oda, s följebb emelte a kendő csücskét. Kivörösödött az arca,
                  s elfordult.</p>
					<p>- Vigyázz, mert párt kell azér adni. Megfogják a fekete szőrű kis bárányodat.</p>
					<p>A lány a szeme sarkából felgerjedt nézéssel, odaengedő lánysággal pillantott
                  vissza rá.</p>
					<p>- Hadd fogják. Ócsón nem fogják meg.</p>
					<p>És szemérmetesen elpirult.</p>
					<p>- Ó, te gyalázatos... Én is neked adom érte ezt a gubát. Ne.</p>
					<p>A lány szeme már ködbe volt borulva, belső izgatottságtól, a hang is alig jött ki
                  a torkán, s úgy nézett a vásártevő férfira, mintha már érezné, hogy el is adta
                  magát neki. De az esze azért a helyén maradt.</p>
					<p>- Ó, nem kell olyan fenn kezdeni, mer osztán mi lesz tovább?</p>
					<p>- Elég előre egy selyempruszlik is. Mi?</p>
					<p>- Hát.</p>
					<p>Még egyszer odavágott olvadékonyan a Gyuri szemébe, hogy a férfinak kigyúlt a
                  csókadója, mint a fekély, azzal elszaladt, kacéran riszálva magát, sok ráncú
                  vékony ingerlő szoknyáit.</p>
					<p>Gyuri utána nézett mohón, keményen, s megszíjta a szája sarkát, aztán
                  továbbment.</p>
					<p>- Megállj szép... Turi, azért mégis az enyém lesz a jány.</p>
				</div>
				<div type="chapter">
					<head>3</head>
					<p>Dani behajtott a nyitott kapun. A lovak megállottak, s ő körülnézett a kiskocsis
                  után. A nagy udvar üres volt, senki sem szaladt a gazda, az apa elébe. Daninak
                  keserű nyál gyűlt a szájába.</p>
					<p>Egy percig állt és várt, mielőtt lekászmálódott vón az ülésből. Olyan nehezen
                  mozdult most.</p>
					<p>Nagy kacározást hallott az ól sarkán túl; a kiskocsis, suttyó legényke a
                  szomszédasszony lányával, az Irénnel havazkodik. Dani közönyös, bosszús, érdeklődő
                  szemmel nézett oda. A lány sovány, csirkehúsú volt, de fürge, harsányan kacagó, s
                  torka szakadtából sikoltozva tépázta a fiút. Alig tizennégy esztendős gyerekleány,
                  a fiú se sokkal idősebb. Nagy viháncolásuk közben észre sem vették Dani bácsit. A
                  legényke havat gyömöszölt a lány nyakába, és ez olyan pofonokat adott neki,
                  amilyen egy lánytól kitelik, kapkodó, karmoló, suta mozdulattal. A hangja, az
                  édes, megcsikkanó sikkantása szívig hasított.</p>
					<p>Dani ahelyett, hogy leugrott volna a szekérről, még jobban behúzta magát a gubába,
                  s tűnődve nézte a gyerekeket.</p>
					<p>Irigység harapott a szívébe, a májába.</p>
					<p>És nem haraggal, de elkeseredéssel, kétségbeeséssel érezte meg, hogy mennyire
                  megvénült.</p>
					<p>A minap egy csomó havat csapott ennek a lánynak a nyaka közé, de milyen más volt
                  az. Ő, a bácsi tréfált a gyerekkel, aki játékosan, kissé kacéran, de
                  gyerekengedelmességgel tűrte, s szaladt előle. Most bezzeg tud a kis jérce a kis
                  kakassal, mint maga párjával játszani.</p>
					<p>A lány anyja ezelőtt tizenhat-tizennyolc esztendővel éppen ilyen gyermekpajtása
                  volt neki. Később asszonykorában szeretője.</p>
					<p>Hát már ezek az ő párjai, a megvénült, kiszikkadt bordájúak, akik jajgatnak ölelés
                  közben, hogy fáj az oldaluk, hátuk, csontjuk?</p>
					<p>Daninak iszonyú keserűség, az élet nagy keserűsége gyülemlett föl a lelkében.</p>
					<p>Hát elszaladt már előle az élet, a fiatalság. Hát harmincával nőnek körülötte a
                  lányok, s lesz idő, mikor egyiknek sem dobban meg a szíve, a kívánó szíve, ha
                  meglátja őt... Lesz idő?... Itt is van már!...</p>
					<p>Hiszen ő olyan vén ember már, akit nem lehet magáért szeretni. Ajándékot ád ő már
                  a fiatal lányoknak, hogy azok erőszakot tegyenek az igazi érzésükön.</p>
					<p>És elnézte a két gyereket, akik olyan nagyon civakodtak, hogy alig bírtak elválni
                  egymástól.</p>
					<p>A másik házból kijött a lány anyja, s nagyot kiáltott:</p>
					<p>- Irén!</p>
					<p>A lány ugrott és szaladt, és még egyszer visszakacagott a fiú felé:</p>
					<p>- Megájj, büdös!</p>
					<p>És csucsorította a száját, s huncut fekete szeme kacagott.</p>
					<p>Az anyja megkapta a karját s megrázta, mint a gyereket szokás. Milyen utálatos vén
                  bestia volt így a Dani szemében.</p>
					<p>Elfordult tőle.</p>
					<p>S a másik oldalon, a maga házából a felesége lépett ki a pitvarajtón. Az arca fakó
                  volt, gyűrött, sápadt. Mintha örökké pincében lakna, még hunyorít is a szemével a
                  hóvilág miatt. A ruhája lóg, semmi melle, teste, mint jól-rosszul összeálló
                  darabok lógnak a karjai, lábszára. Ez az a híres lány, a Takács Erzsi? aki után
                  járt, akire vágyott? Mikor egy este, késő ősszel, azt mondta, hogy de jó vón egy
                  kis szilva - ennek vitt ő egy akkora ágat a gróf szilvásából, mint egy ház?...</p>
					<p>Megmozdult, elfordult, s újra áttévedt a szeme a szomszéd udvarba, ahol Irén
                  frissen, üdén szaladt be a kútról egy csupor vízzel. Milyen könnyű a bokája, mint
                  az őzé; milyen formás, fejlő, mint a kihasadó bimbó.</p>
					<p>Dani nagyot sóhajtott.</p>
				</div>
				<div type="chapter">
					<head>4</head>
					<p>A kórót is lerakták, s körülnézett valami munka után.</p>
					<p>Dél volt. Ebédelni hívta a kisfia.</p>
					<p>Dani az ölébe vette a kisgyereket. A fiú odahajolt, odasimult hozzá. Az apát
                  meghatotta ez a gyöngédség, magához szorította a testét, de nem szólt egy szót
                  sem.</p>
					<p>Bement vele a házba.</p>
					<p>A szoba túlságosan meleg volt. A bölcső mellett állott a másik kisfia; egészen
                  pucér volt a gyerek, s hátra volt kötve az inge, úgy csúszkált a szoba földjén.
                  Sáros volt, maszatos a füléig. Valahogy felállott az ingó bölcső végébe
                  kapaszkodva, s most meg se mert mozdulni, mert mindjárt meglódult a rengő bölcső
                  is. Várt valami segítségre.</p>
					<p>Nagy bámész szemeket vetett az apjára. Feléje nyújtotta az egyik kezét, s azt
                  mondta günnyögő szóval:</p>
					<p>- Hej tte! Hej tte!</p>
					<p>Daninak gyöngéd érzés támadt a szívében. Lehajolt, s felvette a csöppséget a másik
                  karjára.</p>
					<p>Úgy állott ott az asztal sarkánál. A felesége a tűzhelyről éppen hozta a tál
                  levest, s egy szomorú mosoly lopta be magát az arcára, mintha a régi, remélt, a
                  hiányzó családi boldogság szélfúvását érezte volna meg.</p>
					<p>Dani maga is megsejtette, hogy ez volna rendjén, ez volna az igazi élet.
                  Felsóhajtott, két hallgatag gyermekét megölelte erősen, s valami imaféle óhajtás
                  kelt a szíve mélyéről. Ha most így mindnyájukat agyonütné egy lesújtó villám, ó,
                  be jót tenne mindannyiukkal. Be sok szenvedéstől mentené meg őket. Ki lát a
                  jövőbe? Egy bizonyos. Jó nem jöhet többet.</p>
					<p>- Na. Helyre boci! Helyre!</p>
					<p>Leültette mindenik gyereket a székére, ő maga is beült az asztal belső oldalán a
                  karos lócára. Az asszony már hónapok óta nem ült le az asztalhoz, most idehozta a
                  tányérját ő is.</p>
					<p>Dani elmélázott. Hogy is volt az, hogyan veszett ki ilyen nagyon életükből a
                  boldogság? Ahányszor a családja meleg körét megérezte, mindig valami sajátságos
                  lankadtság vett erőt rajta, örökös harcot, lappangó, titkos küzdelmet érzett maga
                  és a családi élet között. Oly ellentétet, amely sosem került szóba, de egy percre
                  sem szűnt meg. Úgy rémlett neki, hogy a család a hínárnak ezernyi szálával
                  igyekszik őt körülfogni, lehúzni az iszapba, a lágy, meleg latyakba, ahol heverni
                  kell és hízni, lassan, röfögve, mint a disznónak, míg eljön az idő, a disznóölés
                  napja. És benne valami érthetetlen törekvés dagadozott. Nem engedte magát, ki, ki
                  akart rohanni, szabadulni ebből a csudálatos zsírszagú kényelemből. Ha szárnya
                  van, bizonyosan régen elrepül világtalan világokig. És a legnagyobb baja mégis az
                  volt, hogy nem bírt keményen tenni valamit. Nem bírt szakítani. Nem bírta
                  otthagyni ezt a kiállhatatlan asszonyt, a gyerekeket, a házat, a földjeit, a
                  vagyonát, a népek előtt való tekintélyét, s a biztos jövőt, ami ebből a mából ki
                  fog itt fejlődni. Utált mindent, más életet, magasabbat, merészebbet,
                  tevékenyebbet óhajtott, de nem bírt nekivágni a semminek, hogy újra kezdje a
                  harcot idegenben, ereje frisseségének megfogytával, ruganyos ábrándjainak sok
                  kipukkant hólyagját elveszítve. És élt, s csak sorvadt, érezvén szomorú
                  legyávulását s érezvén erőinek pazarló elpárolgását. Hogy telnek ezek az utálatos
                  napok, gondolta számtalanszor magában, és istenem, mit tudnék én csinálni! csak
                  alkalmam volna rá! Hozzáfogott kukoricát morzsolni, s óraszámra nézte, hogy
                  peregnek ujjai alól, a kisszék kése alól a kukoricaszemek. Ez vagyok én - gondolta
                  -, ez a kisszék, amék itt áll a sarokban egész éven át, csak rozsdásodik a szélibe
                  vert penge. És bírná, hogy éjjel-nappal egész éven át morzsolja a kukoricát.
                  Úristen, mennyit lehetne vele lehántani. Mennyi munkát tudnék én elvégezni!... De
                  csak telt ez a nap is, mint a többi, s ő szomorúan, savanyúan számlálta elveszett
                  napját a többihez. Ha még a reménység sem volna meg, hogy egyszer majd csak
                  elhozza az idő magától a cselekvés idejét, amikor kipótolhatja a hosszú tespedést,
                  akkor igazán tönkrement volna magától, megőrölte volna a szú belülről, mint az
                  öreg hombárt, amelynek kidűlt az oldala, hogy megtöltötték a lemorzsolt új
                  tengerivel.</p>
					<p>És Erzsi, aki szintén reménykedett, hogy talán mégis jó az Isten, s urát csak
                  hozzátöri egyszer a családjához, ha kiforrta, kitombolta magát, szomorúan látta,
                  hogy mióta Dani az egész világtól elvadul, azóta úgy jár-kel, mint akiben nincs
                  lélek. Néha szinte szánni tudta ezt a nagy, erős embert, amint fejetlenül
                  bolyongott a házban heteken át. Jól tudta, hogy ő az oka, s nemegyszer számot
                  vetett a lelkével, nem másként kellene-e őneki viselkednie az urával szemben? De
                  Úristen, hogy? Úgy, hogy ő segítse tán elő az urának családon kívüli vágyait? Élt
                  hát, abban a meggyőződésben, hogy úgy sem tart már soká.</p>
					<p>Mikor az ebédet megették, Dani hátraült s ejtőzött.</p>
					<p>- Nos, öcskös - mondta a fiának -, megyünk estére.</p>
					<p>- Hová, édesapám? - szólt gyorsan, nagy bámész szemmel a fiú.</p>
					<p>- A Zugba, nagyanyádékhoz. Megyünk mindnyájan. Beteg a nyanya. Megyünk hozzá.</p>
					<p>A feleségének szólott a kijelentés. Az asszony már egy éve nem volt a
                  napáéknál.</p>
					<p>Erzsi nem szólt.</p>
					<p>Ő már rég szeretett volna elmenni, de nem akart magában, s nem akarta
                  figyelmeztetni az urát. Nem akart megalázkodónak látszani.</p>
				</div>
				<div type="chapter">
					<head>5</head>
					<p>Délután Dani szokása szerint kint keresett munkát az udvaron, az ólban; a nyár óta
                  csak enni s aludni ment be a házba. Erzsi azonban ki sem nézett a szobából,
                  gyorsan rendbe szedte a konyhát, tett a tűzre, s a vastűzhelyen, amely melegítette
                  is a szobát, csendesen sustorogva főtt egy fazék kukorica, amelynek édes szaga
                  betöltötte az egész szobát. A gyerekek a földön játszottak a csutkával, a
                  kisebbiknek fel volt kötve az inge hátulról, és maszatosan csúszkált a
                  magacsinálta sárfoltokon keresztül.</p>
					<p>Mind a ketten, Dani is, Erzsi is ugyanarról gondolkoztak, a maguk régi, szomorú,
                  unalmas és egy percre is feledhetetlen dolgáról: mért nem teszi őket boldoggá
                  családi életük.</p>
					<p>Dani elfeledkezett Boráról, el minden más asszonyról, folyvást a feleségével
                  foglalkozott.</p>
					<p>- Én nem vagyok az oka! - mondta félhangosan. - Az isten az oka!</p>
					<p>Még egyszer össze akart szedni magában minden érzést, ami az asszonyhoz húzza;
                  hátha jóvá lehetne tenni mindent.</p>
					<p>- Az igaz - gondolta el -, egy asszony se örülne, ha az ura más asszonyokat is
                  megfogdos...</p>
					<p>Kissé elmosolyodott, az ő férfi érzése nem bírta ezt úgy venni, asszonyszívvel.
                  Valahonnan az gyökerezett belé, hogy a férfinak szabad! Minden szabad! S ha az
                  asszony olyan volna, milyennek ő szeretné, vele nevetne úgy szemérmesen,
                  félszájjal, félbosszúsággal, még meg is pofozná érte őt, az urát, mert ez meg az
                  asszonynak szabad. De ilyen halálosan venni! Így elidegenülni! Ezt nem szabad! Az
                  asszony esze úgy járjon, hogy mindig az ura kedvére forduljon. Azt tegye a
                  szerelemben, amit a parancsolója akar, kíván. Az asszony valami élő melegágya
                  legyen a férje minden képességének, amelyben megpihen az ember, s új erőre kap. Ha
                  ilyen volna! Akkor mit nem tenne meg érette!</p>
					<p>Hiszen tudja is ő, mit kíván, csak annyit érez, hogy az asszony nem olyan, amilyennek ő szeretné.</p>
					<p>Ő az asszonyi természetet oly türelmes, lágy, béketermő valaminek szerette volna
                  elképzelni, amely mindig olyan, amilyennek az ura kívánja el. Mikor legelőször
                  hallotta tőle azt a szót, hogy “bizony nem szakítom meg magamat érted”, nem akart
                  hinni a fülének. Mikor legelőször észrevette, hogy az asszony rá akarja
                  kényszeríteni az akaratát őreá, olyan hihetetlennek tűnt fel neki, amire nem
                  számított soha. Mikor tisztán belátta, hogy az asszony és ő két külön akaratú,
                  önálló lény, amely csak akkor tud megélni, ha kölcsönösen, szinte alkudozva
                  egyezik meg valamiben, oly utálatosnak és kitűrhetetlennek érezte az egész
                  világot, hogy szeretett volna szétrobbanni, világgá szaladni belőle.</p>
					<p>Ez már nem neki való sors. Ő elég embernek tudta magát ahhoz, hogy gondot viseljen
                  egy asszonyra s akár egy tucat gyerekre. Egészen fel volt háborodva, s kifordulva
                  magából, eszeveszett módjára dühöngött eleinte, s naponként újabb csalódással
                  gazdagodott, mikor látta, hogy az asszony éppoly konokul őrzi a maga akaratát,
                  amilyen dühödötten akarja rádiktálni ő a sajátját.</p>
					<p>Különösen egy nagy s minden percüket megrontó sérelmes pont volt közöttük; az
                  életük berendezése. Dani a napszámos szegénységéből nőtt ki úrrá. Erzsi a szűkös
                  uraság garasmegtartó tudományát hozta magával. Daniéknál sohasem kellett
                  takarékoskodni, úgysem volt miben, s azok az apró spórolások, amiket megtehettek
                  volna, úgysem nőhettek volna vagyonná. Erzsiéknél a foghoz vert krajcárok
                  mentették meg egyik nemzedékről a másikra a kis vagyont, amelyet a falusi élet
                  szűkös viszonyai között gyarapítani nem lehetett. S mikor Dani oly hihetetlenül
                  ügyes pénzkováccsá lett, akinek az ölébe csak úgy dűltek az ezrek, mind a ketten
                  kifordultak magukból, a férfi még türelmetlenebbül követelte a “jóélést”, a házat,
                  az asszonyt, az életet az urak módja szerint, s idegessé tette a spórolásnak még a
                  neve is, bár hiszen másoknak ő sem adott s nem engedett át ingyen egy fillért sem
                  - tízszeres haszon nélkül. Erzsi viszont érezte, hogy tovább már nincs rendjén az
                  ő régi krajcároskodó életmódja, és ha az ura olyan lett volna hozzá, mint
                  amilyennek lennie kellett volna, meg is tette vón az átmenetet. De így ahelyett,
                  hogy új életfelfogásra rendezkedett volna be, nem tudta, mi lesz tovább.
                  Elvesztette a lába alól a talajt. Folyvást azzal izgatta magát, hogy éppen úgy
                  utálja az ura pénzét, mint az életet, s várta, várta, mikor vész el ebül, az ebül
                  gyűlt vagyon. S Dani lassanként azt vette észre, hogy a nagygazda-lány, aki éppen
                  azzal vonzotta őt, hogy magasabb rangba s társadalmi életmódba tartozott, mint ő,
                  most makacs, szívós, következetes munkával olyan életre akarja őt szorítani, ami
                  csak az apjának, a Tövigszáraz-nak való.</p>
					<p>Nem, ez így nem emberi élet. Mind a ketten tudták. S egész délután mind a ketten
                  az estét várták; Dani is, Erzsi is az öreg Turiék otthonában, a híres jó családi
                  életben akartak számot vetni magukkal, milyennek kellene hát lenni annak a boldog
                  családnak, amely le tudja kötni a házhoz azt a férfilelket.</p>
					<p>És Dani, önkéntelenül visszariadva attól az őrült lépéstől, amit ma tett, Borától
                  és a nagy veszedelmektől, amiknek a kóválygását érezte agyában, még egyszer meg
                  akarta próbálni az élete rendbeszedését. De ha nem lehet! ha így akar ez folyni a
                  világ végéig! akkori roggyon össze még ma.</p>
					<p>Véres és rettenetes indulatok forrását érezte magában, a kezei ökölbe, ütésre
                  szorult, s ott reszketett benne a titok. Ha az kitör, szétrúgja kímélet nélkül,
                  irgalmatlan gázolja szerteszét azt az életet az embereivel együtt, mint a
                  hangyabolyt.</p>
				</div>
				<div type="chapter">
					<head>6</head>
					<p>A gyerekek fel voltak öltöztetve. A nagyobbik a karjára vette a hófehér
                  kosárkendőbe kötött batyut, amelyben egy szál kolbász s más húsféle volt; Erzsi
                  becsomagolta nagy kendőjébe a gyereket, aki ebben a percben rugdosódni s erősen
                  nyafogni kezdett. Muszáj volt kibontani s száraz ruhába tenni a kis lucskost.</p>
					<p>Dani türelmesen várt. A guba már a vállán volt, a kalap a fején, s szórakozottan
                  nézte a családját. Nem volt semmi határozott gondolata, bizonytalan hangulat
                  kóválygott benne. Szomorú volt és lehangolt; félt a szülei otthontól, félt a
                  nyomorúságtól, amit ott látni fog, a szemrehányástól; félt önmagától, félt az
                  egész élettől. Csak állt és várt, amíg a felesége jól bepakolja újra a kicsit,
                  megszidogatja, amiért “ilyen nagy legény” létére “nem tud szólni még most se”, s
                  ölbe veszi nagy kendője alá, félkarra, a másik kezében meg egy nagy csupor tejet
                  cipel, amit kasornyában emel.</p>
					<p>Behúzták maguk után a ház ajtaját. Dani odakiáltott a kiskocsisnak, hogy vigyázzon
                  mindenre, s tűnődő léptekkel ment az asszonya s a gyereke után, akik előtte
                  haladtak ki az utcára. Lesütötte a fejét, s erőseket lépett, mintha minden egyes
                  lépésnél külön kellene előrelódítania magát.</p>
					<p>Gondolt erre is, arra is, de már belefáradt, beleunt a feje a gazdasági terveibe,
                  elhessegette magától a gondolatot. De hát akkor mire gondoljon. Belecsömörlött a
                  pénzcsinálás munkájába; a családja csak fárasztó, lehangoló érzésekkel tölti el; a
                  nyár óta alig volt együtt emberekkel, nem iszik, nem kártyázik, nem dohányoz, nem
                  szerelmeskedik. Danin olyan általános megutáltság vett erőt, hogy legjobban
                  szerette volna felkötni magát.</p>
					<p>Erzsi hasonló lelkiállapotban volt, de őt mégis ébren tartották a gyerekei. Fél
                  szeme folyvást ott volt a kisfián, akit sokat megszólított, hogy vigyázzon, fel ne
                  bukjon, láb alá nézzen, meg hogy nehéz-e a batyu, nem húzza a karját, ne cserélje
                  meg neki? A gyerek csillogó, barna szemével nevetően nézett fel az anyjára, hogy
                  ez minden gondját elfelejtette tőle. Hirtelen meglátta Takács Gyurit, aki az utca
                  közepén valakivel beszélt, s erről eszébe jutott, hogy a nyár óta nem ment végig
                  ezen az utcán, s egyszerre fölémelyedett benne az az egész halálkeserűség, ami
                  akkor eltöltötte. Rápillantott az urára, mintegy kérdve, lesz-e hát valaha
                  másképp?... és megütődve élesedett meg bágyadt tekintete. A férje arcán gyorsan
                  felgyúlt indulatot, szemében kemény szikrázást, arca élén vörös folt kigyulladását
                  látta. A férfi öntudatlanul előbbre lépett, s elhagyta az asszonyt valamivel; az
                  asszony jobban odanézett s látta, hogy Takács Gyuri egy lánnyal, a Kis Pál, a Güzü
                  Kis Pál lányával beszél.</p>
					<p>Asszonyi szívébe rögtön belenyilallt, amit a férje érzéséből megsejtett. És ő is
                  szinte remegni kezdett valami kipattant haragtól. A nyár óta nem vette észre az
                  urán azt a szoknyatébolyt, ami eddig annyit undorította. És minden nagy
                  keserűségük, lelki eltávolodásuk, növekvő idegenségük mellett is megnyugasztalva
                  hatott reá, hogy az ura akármilyen is, most csak az övé. Ha rossz is, ha beteg, ha
                  szenvedő, csak őmiatta az. Néha szinte örömmel és megelégedéssel töltötte el, hogy
                  ő mégis ennyire valakije az urának. Jól ismerte a Dani változó, gyorsan lobbanó s
                  feledő természetét, és mély hatással volt rá, hogy ez a férfi, aki olyan könnyen
                  tudta eldobni a szeretőit, őiránta ilyen hosszan tartó, mélységes és erős érzéssel
                  van odafűzve. Hónapok teltek, s nem változott az ura szíveállapota, s Erzsi néha
                  hálákat adott érte az Istennek.</p>
					<p>Most aztán feltámadt benne a fájdalom féltékenysége. Rettegett és iszonyodott a
                  sejtelemtől, hogy az ura megváltozott, hogy már megint nem a régi, megszokott,
                  szinte megszeretett csendes bolond őkörülötte, - hogy már újra kilépett, mint a
                  varázskörből, s idegen istenek bolondja lesz.</p>
					<p>Nem, nem csalódott. Jól látta ő az ura arcán a szenvedély lihegését. Jól látta az
                  elszánt gyűlöletet, a vad, féktelen megdühödést a másik férfi ellen. És biztos
                  volt benne, hogy többé nem őérte feni fogát Turi Dani Takács Gyurira, hanem
                  másért. Azért a lányért, éppen azért, aki most van közéjük vetve.</p>
					<p>Takács Gyuri meglátta őket, meglátta őt, s elrestellte magát. Egy szóval kiadta az
                  útját a lánynak, aki feléjük pillantott, s aztán lányosan, könnyű, libegő
                  léptekkel elsietett. Távolról még egyszer visszanézett Gyuri felé, s Erzsi látta,
                  hogy az ura ezt a pillantást észrevette, és olyan kemény, komor lett utána, mint
                  egy kőbálvány. És Erzsi az urával érzett, s csudálatosképpen úgy vette észre,
                  hogy ő maga is fel van háborodva, amiért az a taknyos lány a két férfi közül nem
                  az urának a bolondja.</p>
					<p>Takács Gyuri odaköszönt nekik, de egyikük sem fogadta. Dani elnézett maga elé,
                  mintha levegő volna neki a versenytársa. Erzsi pedig úgy intézte, hogy abban a
                  percben lehajolt a kisfiához, s aztán úgy ment tovább, hogy nem is láthatott oda
                  Gyurira.</p>
					<p>Ez mind a kettőt megértette. Úgy gondolta, hogy Dani a Bora miatt, Erzsi saját
                  maga miatt nem köszön; nehezellik, amit láttak! s mosolygott. Pedig csalódott.
                  Erzsi Bora miatt indult föl ellene, magára nem is gondolt, hisz az csak
                  természetes, hogy neki nem tartozik semmivel, így jó, éppen így. Dani viszont a
                  felesége miatt bőszült föl. Ismerte Gyurinak Erzsi iránt régi érzéseit, s ő
                  követelte azt, hogy hűséges legyen az az ember, azzal a titkos, rendíthetetlen
                  hűséggel, amit évek óta szeretett és tisztelt benne. Már eddig is bántotta valami,
                  a lelke mélyén, valami rendellenes a Gyuri viselkedésében, de csak most jött rá
                  tisztán, mi az. Ez a cudar megszegte azt a hűséget, amit az ő feleségének kellett,
                  hogy tartson. És Dani Takács Gyurinak nem engedte, meg, hogy éppen úgy
                  megcsalhassa az ő feleségét, mint ő.</p>
				</div>
				<div type="chapter">
					<head>7</head>
					<p>Csak mikor jól elhaladtak, akkor csöndesült ez a fölszínes érzése, s akkor nőtt ki
                  alóla az igazi, a Boráért való féltékenység. Ebben már nem Takács Gyuri ellen volt
                  kifogása; a Bora viselkedésében vett észre rendkívüli és érthetetlen változást.
                  Hol van az az áhítatos, rajongó csodálat, ami a lány egész valóságából úgy
                  sugárzott még tegnap meg a múlt héten meg a nyáron, mikor a grófnővel voltak
                  együtt, mikor a grófi kapuból utánanézett, s mikor ma reggel ájuldozott a szekere
                  után? Mi történt ezzel a lánnyal? Megveti őt az ajándék óta? Az ajándékért
                  megutálta? Visszanéz és milyen szemtelenül néz vissza Takács Gyurira, s őrá csak
                  egy közönyös, vagy tán éppen csúfondáros pillantást vet? Hiszen ha a kezébe kapja,
                  összetöri a nyavalyást!</p>
					<p>Beharapta a szája szélit.</p>
					<p>Befordultak a Zugba; a sikátor végén laktak a szülei, éppen szemben az utcával. Az
                  ő kapujok zárta be a zugutcát.</p>
					<p>Ahogy Dani kinyitotta a vesszőből font kiskaput, amely gúzstengelyén csak úgy
                  fordult, ha egészen fölemelték, s beléptek, az anyjuk, aki az udvaron volt,
                  felkiáltott:</p>
					<p>- Ó, Istenem, Istenem!</p>
					<p>Összecsapta a kezét, s otthagyta a napraforgókórót, amit a tűzre tördelt, és
                  elébük jött.</p>
					<p>Már egészen sötét volt. Dani kutatva nézett az anyja arcába, s kedvetlenül látta,
                  hogy még öregebb, szegényebb, mézeskedőbb, mint tavaly. Az öregasszony szája már
                  egészen beesett, a fogatlanság jobban megvénítette, mint az idő. Barna, zsíros,
                  füstszagú bőre, amint rátapasztotta fonnyadt száját a fia kövér, duzzadó kemény
                  ajkára, a férfiban kétségbeesett érzést keltett. Az öregasszony, mintha megérezte
                  volna a fia elkedvetlenedését, félve simogatta meg a vállán a gubát.</p>
					<p>- Óh fiam, óh fiam! - és sóhajtott.</p>
					<p>A menyével egy kis ideig egymásra néztek, aztán Erzsi odahajolt hozzá, s erősen
                  megcsókolták egymás száját.</p>
					<p>A gyerek kezet csókolt a nagyanyjának, aki lehajolt hozzá, s össze-vissza
                  csókolgatta. A fiú félrehúzódott és a kabátja ujjával törülgette le a csókok
                  helyét.</p>
					<p>- Ó, drágaságaim! - kiáltott a nagyanya, s a kisebbik gyereket átvette az ölébe;
                  majd megfojtotta boldogságában. De a gyerek egy kis ideig szepegve, ijedten
                  hallgatott, aztán rákezdte az ordítást, az anyjának vissza kellett vennie, hogy
                  elhallgattassa.</p>
					<p>- Ó, te, hát félsz nagyanyádtól? Persze ritkán lát... még csak egyszer látott a
                  szentem.</p>
					<p>Mindnyájan érezték a fájdalmat a szóban; hallgattak. Erzsi az anyóka kezébe adta a
                  fazék tejet, hogy a gyerekekkel foglalkozhasson.</p>
					<p>- Egy kis édes tej! - mondta. Az öreg asszonykicsinylően, nembánóan biggyesztette
                  meg a száját. Erzsi elrestellte magát az ajándéka miatt, s még kedvetlenebb
                  lett.</p>
					<p>- No, de gyerünk be, gyerünk csak be! no, apátok fog örülni! Az fog.</p>
					<p>Bementek a sötét pitvarba, s az öregasszony előre furakodva, fürgén nyitotta ki az
                  ajtót, madzaghúzójánál fogva. Az alacsony szobából erős savanyúkáposzta-szag
                  tódult ki; az asztal mellett ott ült az öreg Turi, s valami könyvet olvasott, igen
                  messze tartva azt magától. Feléjük nézett, s leeresztette a könyvet. Nem kiáltott
                  fel, mint régen szokott, nagy hűhóval; komolyan felállt s megrázta elébb a fia
                  kezét, azután a menyéét.</p>
					<p>- Látod, eljöttek! - mondta édeskedve az urának az öregasszony.</p>
					<p>- Felőlem otthon is maradhattak vón. Három esztendeje nem jöttek, ma se vót
                  muszáj. Mit nézik az én búsulásomat.</p>
					<p>- Én is búsulok eleget! - mondta komoran Dani.</p>
					<p>A felesége ránézett, s azt gondolta magában:</p>
					<p>- Úgy, úgy, csak panaszkodj, hogy nem tesz boldoggá az asszonyod! Az kell itt
                  csak. Azt szívesen hallják!</p>
					<p>Mindnyájan nagyon, nagyon rosszul érezték magukat. Lepakolóztak, leültek az asztal
                  körül. Az öreg megrándította a száját.</p>
					<p>- Mit olvas? - kérdezte Erzsi.</p>
					<p>- Tudja a fene. Minden bolondságot kitalálnak. Én meg csak olvasom, nincs más
                  dógom... Ha még soká tart ez a tél, meg kell bolondulni.</p>
					<p>- Csinálhatna nekem egy szánat! - mondta a fia.</p>
					<p>- Lehet! - felelt az öreg, és mindjárt megélénkült a kifejezése.</p>
					<p>- Hát a fiúk? - kérdezte Erzsi.</p>
					<p>- Aj, egyik olyan, mint a másik! - mondta az öreg Turi. - Mindet a szoknya után
                  eszi a fene.</p>
					<p>Nevetett rajta s végigsimította az arcát.</p>
					<p>- Még az a nyavalyatörős is odavan valahon, a Béni.</p>
					<p>- Annyit féltem - szólt bele az anyjok -, egyszer valami baj éri.</p>
					<p>- Bár kitörné a nyakát, akkor járna jó.</p>
					<p>- Óh, ugyan, hogy mondhatsz ilyet - szólt rá nyávogósan a felesége. - Ne légy
                  olyan pogány.</p>
					<p>- Hát nincs igazam? Hát élet az? Még az egészségesé se élet.</p>
					<p>- Hát Miskáék? - kérdezte Dani, fiatal házas öccsére célozva, akik itt laktak a
                  szomszédban.</p>
					<p>- Bolondok, hát bolondok - mondta az apja. - Marakodnak, mint a görény. Kiverik
                  egymás szemit. Hun az asszony karmolja össze az urát, hun az ember a feleségit.
                  Meg kén fogni őket, aztán fejjel mártogatni meg a Tiszába, a lék alá. Akkor nem
                  vónának ilyen tüzesek.</p>
					<p>Nevettek mindnyájan, de zavartan, kínosan. Nem tudtak mit szólani. Ha nincsen
                  dicsekedni valója az embernek, jobb, ha nem is látja egymást. Dani tapintatosan
                  visszatért a szánra.</p>
					<p>- Elhozhatnám azt a tőkét, négy szántalp is kikerülne belőle.</p>
					<p>- Aki a kapu előtt van?</p>
					<p>- Azt!</p>
					<p>- Jó.</p>
					<p>- De akkor min ültök a nyáron - mondta tréfálva az anyjuk.</p>
					<p>- Ennek mindig az ülésen az esze. Köpj egyet, ülj rá! - vetette oda neki goromba
                  tréfával a vén Turi, s ezen újra nevettek.</p>
					<p>- Gyere hozzám, kisfiam - szólt a nagyanya az Erzsi ölében nagy szemeket meresztve
                  üldögélő gyerekhez. De ez rögtön kézzel-lábbal kapálva, ijedten bújt az anyja
                  kebelébe.</p>
					<p>- Á, nem megy az hozzád, mert nincs fogad - kiáltott a vén Turi, aki már egész
                  visszakapta régi hangját -, csak énhozzám. Gyere hozzám, te! Gyere ide, te
                  betyárkölyök, te!</p>
					<p>Elvette az anyjától, s a gyerek engedte magát; csakugyan egész otthon volt a
                  nagyapja ölében; kapkodott az asztalon levő könyv felé.</p>
					<p>- Diák lesz ebbül! - kiáltott az öreg. - Fiskális legyél te büdös, osztán nyúzd
                  meg az egész világot!</p>
					<p>Tiszta szívükből nevettek rajta, egy percre el is felejtették a nehéz
                  hangulatot.</p>
					<p>Ez kell hát a boldog családi élethez - gondolta Erzsi -, hogy az ember ne vegyen
                  komolyan semmit. Tán az öregek nem gyilkolhatták volna egymást rakásra már
                  százszor. De fel sem veszik egymástól a megbántást. Élnek. Az ember kiveszekedi,
                  az asszony kisírja magát, s megvan. Elnézte a napát, leánykorában csuda szép volt.
                  De nagyon szegény lány; ott a kis tulipántos láda a kemence mellett, az is csak
                  félig volt a menyasszony holmijával. Ma már nagyon elhagyta magát, az egész
                  falunak Borcsa nénije; tud ráolvasást a kígyómarásra, s tanácsot ad mindenféle
                  bajban. Jól van mindenkivel, csak a menyével nincs. Fél tucat gyereket nevelt föl,
                  s agyondolgozta magát értük. Erzsi látta egyszer, mikor a nagylánya ott ült
                  kényesen az asztalnál, és ő sepergette a szobát; ő mosott rájuk, ő szaladt,
                  fázott, betegeskedett, szenvedett értük. A gyerekei, ez volt az ő világa, s nem
                  bánta, ha a föld alól, vagy a templom perselyéből került is ki, de mindennek meg
                  kellett lenni, amire azoknak szükségük volt. Mind a kettőjükben volt jó csomó
                  könnyelműség, különösen a pénzzel szemben. De az ura tulajdonságaira mégis
                  ráismert bennük Erzsi, vegyesen.</p>
					<p>Dani odatekintett a feleségére, s látta, milyen gondolkozó éles szemmel nézegeti
                  ez a szüleit. Ő is elkomolyodott, eszébe jutottak délutáni gondolatai, s míg az
                  öreg pár, az apja meg az anyja, az ő gyerekével játszottak, elgondolta, hogy is
                  volna, ha ő még egyszer gyerek vón idehaza?</p>
					<p>Hirtelen nagy izgatottság fogta el. Szeretett volna felugrani s kiszaladni a
                  világból. Türelmetlenség lepte meg. Haragudott a szüleire, akik sokban okai
                  voltak, hogy a feleségével idáig jutott, mert számtalan éket vertek közéjük.
                  Amilyen mindent megbocsátók voltak egymással szemben a család keretében, olyan
                  követelők, tűrhetetlenek voltak a gyerekekkel szemben, mikor ezek kiszakadtak
                  közülök. Mindent kapni, semmit sem adni, s ezzel halálig elkeserítették a
                  menyeiket és vejeiket. Számtalan összetűzés. Pénzbajok. A harácsoló öregek, akik a
                  gyerekeiket úgy akarták kiélni, mint a méhet, mindjárt kiszedni, ha valami gyűlt a
                  köpűbe. S az ingerült feleség, akinek a kotlós módjára kellett megvédeni a magáét,
                  a csirkéiét.</p>
					<p>Nincsen okos apám, okos anyám - gondolta Dani -, akik el tudtak volna valaha
                  valamit simítani, pedig sokat segíthettek volna rajtam egy kis jósággal...</p>
					<p>És megint úgy érzett a feleségével szemben, mint régen, mikor még szerelmét semmi
                  sem rendítette meg. Mindent megbocsátott neki, s mindent megértett nála. Szigorú
                  volt az anyjához miatta, s kárhoztatta az egész világot érette. Az a férji szív
                  áradt meg benne, amely az egyéniséget megkettősíti s a fontosabb részévé az
                  asszonyt teszi, akit oltározva tart előtérben, a saját lelkét áldozó papjának
                  állítva s az egész világtól bálványozó hódolatot követelve számára. Most még
                  egyszer tisztán érezte ezt. Éppen a szülei, a régi családja ellenére. Mert a régi
                  bálványt ledöntötte volt magában, s az új számára attól is ugyanazt az imádatot
                  követelte, ami őbenne volt, vagy még többet, sokkal többet. És megérezte magában
                  Dani még fokozottabb mértékben azt az érzést, ami ma este Takács Gyurival szemben
                  elfogta. Ő tehet a feleségével akárhogy, akármit, de mástól megköveteli, hogy úgy
                  tiszteljék, ahogy ő kívánja. És a szüleitől legjobban!</p>
					<p>Szigorú szemmel, emelkedett arccal nézett körül. Senki sem ügyelt rá, a két
                  gyermek mindenkit lefoglalt.</p>
					<p>És elhitette magával, hogy az akaraton múlik minden, az ő akaratán meg a
                  feleségéén meg a szüleién meg a világén, és minden úgy lesz, ahogy volt, jobban!
                  ahogy kell lennie.</p>
					<p>S úgy tetszett neki, hogy ezt most csak ki kellene mondania, s meg is
                  valósulna!</p>
					<p>És ez a hit egyszerre boldog békességet idézett a lelkébe. Régen, nagyon régen nem
                  érezte magát ilyen nyugodtnak, reménykedőnek, mint ma este.</p>
					<p>Itt, ennyied magával nem tud szólani. De ha hazamennek, szólani fog. Megmondja,
                  kiönti a szívét. És már látta, hogy borul a keblére a felesége, s meleg
                  pillantásokkal simogatta meg az asszonyát, aki a túlfűtött szobában kipirult, s a
                  gyerekei vidámságától régi lányos, nyájas kedvességéből kapott vissza valamit.</p>
				</div>
				<div type="chapter">
					<head>8</head>
					<p>Később átjött a báró, a szomszéd paraszt, aki egy Báró nevű kutyájáról kapta a
                  nevét. Az öreg Turi közösen vállalt vele nádvágást, s most alaposan hozzáfogtak
                  megbeszélni, mennyi lehet azon az éren, ahol a napokban kezdik meg az aratást.</p>
					<p>A báró hallgatag fekete paraszt volt. Magányosan élt, mert a feleségét vagy húsz
                  évvel ezelőtt elkergette magától a gyerekeivel együtt. Az öreg Turi mindig
                  kötekedett vele, heccelte, de csak szőrmentiben, mert a báró nagyon kemény volt, s
                  igen goromba tudott lenni, ha megbántották. Különben is nem értett tréfát. A
                  nevéhez már hozzászokott ugyan, de azt sem akárkitől fogadta el.</p>
					<p>- No, báró, hun van az unokád? - kérdezte tőle Turi, a saját unokájával
                  kevélykedve.</p>
					<p>A vénember egyet mordult, s megrántotta a vállát. </p>
					<p>- Látod! ezt a kis kölyköt nem adnám az egész életedért. Élet az, úgy élni, mint a
                  kutya.</p>
					<p>- Dugd az orrod a magadéba! - mordult rá a vad paraszt, aki nem válogatta a
                  szót.</p>
					<p>Az öreg Turi nagyot kacagott.</p>
					<p>- Hej, báró. Irigykedsz.</p>
					<p>- No, van mit. Nem tom hányszor fog még a tetves nagyapja ölébe ülni, míg él.</p>
					<p>A durva vágás, amely mindnyájuknak a sebét véresre tépte, kínos csöndet idézett
                  elő.</p>
					<p>- Úgy füstöl ez a vizes kóró - mondta az öreg Turiné.</p>
					<p>- Hadd füstöljön. Inkább itt füstöljön, mint másutt - szólt az ura, hogy
                  kedvetlenségét egy odavetett tréfával leplezze. De csak ketten értették, ő meg a
                  fia.</p>
					<p>- Nem vagy álmos? - kérdezte Erzsi a kis fiától, lehajolva hozzá.</p>
					<p>Dani felállott.</p>
					<p>- Jó lesz, ha indulunk.</p>
					<p>- Ha sietős, bizony jó lesz - mondta az apja.</p>
					<p>Az öregasszony, aki a padkán gubbaszkodott, megszólalt, csitítva.</p>
					<p>- No, kártyázzatok egyet. Hová sietnétek. Mán az étel is meleg...</p>
					<p>De Erzsi tűrhetetlennek érezte a levegőt, s határozottan készült. Öltöztette a
                  gyereket.</p>
					<p>Dani is rosszul érezte magát, szabadra vágyott már...</p>
					<p>Keserves hangulattal mentek ki. Az anyjuk ugyan váltig biztatta őket, hogy a
                  gyerekek is jönnek már haza a fonóból, de csak elmentek.</p>
					<p>Ahogy kiértek az utcára, Dani komoran kopogott előre. Elgondolta, hogy most
                  hazamennek, lefeküsznek. Átalusszák ezt a hosszú éjszakát. Reggelre megfájul a
                  feje a sok alvástól, holnap jön az új nap, új semittevés. Elkezdett az esze járni,
                  hol frissíthetné meg magát egy kicsit. Emberek közé vágyott. Ásított; egyet, s
                  eszébe jutott, miket gondolt egy órával ezelőtt a feleségével való kibékülésről.
                  Már nem volt szájíze ehhez sem. Nem megy az úgy...</p>
					<p>- Bemegyek a tanítóhoz egy kicsit - mondta, és újra ásított.</p>
					<p>Erzsi nem szólt, de igen rosszul esett neki. Ő is úgy várt valamit, maga sem tudta
                  mit. Azt, hogy valami isteni csoda fog közbejönni. Valami el fog köztük múlni, s
                  ma már minden úgy lesz, ahogy volt. Úgy érezte, az ura az ő kedvéért húzódott most
                  el a szüleitől, a folytatását várta... Mint valami leszakadt eső, úgy fáztatta
                  végig az ura szava. De mit tegyen. Nem szólt. Hátha a halált váltaná meg egy
                  szava.</p>
					<p>De mikor az ura csakugyan elvált tőlük, s átment a másik oldalra, a tanító háza
                  felé, csaknem keserves zokogásba tört ki. Úgy fájt a szíve, mint azon a nyári
                  éjszakán, mikor félmeztelenül szaladt itt a két gyerekével.</p>
				</div>
				<div type="chapter">
					<head>9</head>
					<p>- Bora!</p>
					<p>A leány megállt.</p>
					<p>Turi Daninak hőség csapott a fejébe. A nyelve elakadt a hangokban.</p>
					<p>- Hát te mindig az utcán tekeregsz?</p>
					<p>- Én? Ó! Minek tekeregnék?</p>
					<p>- Minden percben találkozni kell veled?</p>
					<p>- Hát csak innen jövök! Papéknál fontunk.</p>
					<p>El akart menni.</p>
					<p>- Várj csak!</p>
					<p>A lány féllábra nehezedve, megállt.</p>
					<p>- Mi bajod van? - kérdezte Dani.</p>
					<p>- Nekem?</p>
					<p>- Na.</p>
					<p>- Nekem? Semmi - s kuncogva nevetett. - Mér vóna?</p>
					<p>Dani sohasem érezte ezt a fojtó, tikkadt hőséget. Meg akarta fogni a lányt, s
                  reszketett a keze. Az meg olyan fel sem vevően nézett rá. Nem tudta, mit mondjon
                  neki. Szégyellte bevallani az érzést, a gyerekes reszketést. Tudta, hogy csak egy
                  szó, s elveszti a leány előtt örökre a becsületét.</p>
					<p>- Nagyon különös vagy máma - mormogta.</p>
					<p>- Én?</p>
					<p>Dani nagyot lélegzett.</p>
					<p>Egy percig szótlanul állottak. Dani érezte, hogy vörös az arca. Úgy van evvel a
                  gyerekjánnyal, mintha ő is gyereklegény volna. Pirult miatta.</p>
					<p>- Te.</p>
					<p>- Tessék.</p>
					<p>Dani egyet nyelt, s a torkán reszketve, rendületlenül tolakodtak fel a hangok.</p>
					<p>- Mondd meg az apádnak, jöjjön el holnap hozzám. Neki adom a tiszafarki
                  káposztást.</p>
					<p>A lány egész közel hajtotta hozzá az arcát, és a szemébe nézett, mintha egyenesen
                  csókot akart vón neki kínálni a nagy ajándékért: bérbe egy földet, nekik!</p>
					<p>- Köszönöm, Dani bácsi, édös!</p>
					<p>Mire Dani kóválygó esze odáig tisztult, hogy átkapja a lányt, ez már el is
                  szaladt. Olyan boldogan szaladt, repült, mint a madár. Sohasem hitte volna, hogy
                  ilyen szerencsét csináljon! Soha ilyet. Hogy Dani bácsi
                  fizesse meg! Istenem, jó most okos lenni!</p>
					<p>És Turi Dani csak állott, állott, a vére lüktetett, pezsgett, forrt. Azt hitte,
                  mindjárt elszédül s felbukik. De csak állott, s utánanézett a havas út fehér
                  homályába hersegő cipővel elszaladó lánynak.</p>
					<p>A szíve elszorult, és szégyellte magát halálosan.</p>
				</div>
				<div type="chapter">
					<head>10</head>
					<p>Mikor benyitott a tanítóhoz, még akkor is reszketett; a szíve szorult, szédülése
                  volt, s titkos lányravágyakozás gerjedezett benne.</p>
					<p>A tanító ott volt a gyerekektől lármás első szobában, s kihallatszott a sötét
                  konyhába, amint a gyerekekre kiabált, tréfásan ingerkedve velük; az volt a
                  passziója, hogy folyton egymás ellen uszította őket.</p>
					<p>Ahogy Dani benyitotta az ajtót, a nagy sovány ember borzasztóan piszkos, ócska
                  szalonkabátjában meglepő fürgeséggel ugrott fel, s nagy lármával sietett a vendég
                  elé.</p>
					<p>- Isten hozott! Isten hozott, kedves bratyesz! - kiáltotta neki; a szakálla vagy
                  inkább borostás álla tele volt dohányporral, ami ráhullott a cigarettából, amelyet
                  éppen most nyálazott össze. Tegeződött az első parasztgazdákkal, mert ez kölcsönös
                  megtiszteltetés volt mindkettőjükre. - Hohó, hát még nem kezdett ki a rozsda!
                  Haha, én már azt hittem, hogy már legalábbis alispán lettél, vagy megyei huszár,
                  hogy így kerülöd a szegény ember házát! Pusztuljatok! - kiáltott a lánykáira, akik
                  ott sereglettek körülöttük, s bámészkodva nézték Danit. Az apjuk szavára meg se
                  mozdultak, de ez nagyot kurjantott:</p>
					<p>- Hol a pipaszár! A meggyfa pipaszár!</p>
					<p>Nem törődött tovább velük, mintha nem is volnának, s hosszú lábaival átlépte őket,
                  ha beleakadt valamelyikbe.</p>
					<p>Dani mindig úgy nézett rá, mikor találkozott vele, mintha azt kérdezné a szemével:
                  Nem vagy bolond, pajtás?</p>
					<p>Nem volt bolond a tanító, s nagy hahotái, szórakozott, kapkodó modora, erőltetett
                  közvetlensége mind csak csinált takarói voltak rettenetes életnyomorának.</p>
					<p>Előjött a mellékszobából a felesége is.</p>
					<p>- Jaj, de odavan, komámasszony! - mondta neki Dani.</p>
					<p>A sovány, petyhüdt bőrű asszony úgy járt-kelt, mintha a sírból lépett volna ki, a
                  hangja is olyan gyomorhang volt, mintha mindig éhes volna, s nem bírna beszélni,
                  nagy sötét szemei szórakozottan csapódtak ide-oda. Kissé mosolygott a Dani
                  szavára, aztán a gyerekeinek szólt, hogy menjenek odább a vendég elől, de azok
                  neki éppúgy nem fogadtak szót, mint az apjuknak.</p>
					<p>Daninak megesett rajtuk a szíve; körülnézett a lánykák csapatán. Öten voltak;
                  csupa nagyszemű, sápadt és szemtelen kis teremtés, feltűnően hasonlítottak az
                  apjukhoz, egyikük gyönyörű szép volt, ez volt a Dani keresztlánya; ölébe is kapta
                  az ötéves lánykát, ahogy székre ült, s magához ölelte. A lányka hajából, amely a
                  válláig lógott, valami illatos olaj szaga érzett, s Dani érezte, hogy már most is
                  lány ez, vékony testecskéje, sápadt arcocskája s tüzes fekete szemei már most is
                  valami férfiveszejtő titkot őriznek. Szinte beleszédült ebbe az érzésbe, kissé
                  megölelte a gyermeket, aztán átfogta két tenyérrel a bordáin s letette az
                  öléből.</p>
					<p>Ekkor jött be a legnagyobb lány, ez már tizennégy-tizenöt éves volt, s amint
                  rögtön kitűnt, rokkant apja-anyja helyett ő tartotta már a kezében a házirend
                  gyeplőjét.</p>
					<p>- Mars kifelé! - kiáltott a húgaira. Azok nyelvet nyújtottak rá, de ő egyiket
                  hajánál fogva cibálta meg, másikat hátba csapta, s hamarosan valamennyit kipofozta
                  a szobából, át a benyílóba.</p>
					<p>- Hahaha! - kacagott nagyokat a tanító - hej ez a Mariska, jó feleség lesz,
                  megálljatok, ez még megtáncoltatja az urát.</p>
					<p>Rágyújtott a vékony cigarettára, s néhány óriás szippantással elszíjta, addig nem
                  is szólott, s újra egészen elfelejtkezett a gyerekeiről. Az asszony ott ült a
                  kemence padkáján, s kétségbeesetten, beteg szomorúsággal nézett rájuk.</p>
					<p>Dani, aki már elszokott innen, nem tudta elgondolni, hogy lehet ez a szomorú, ez a
                  nagyon gyászos ház a korhelység vidám tanyája!... Mert hisz itt minden este folyt
                  a dáridó meg a kártya.</p>
					<p>A tanító nem szólott, míg a cigarettájával nem végzett; a füstöt folyton az orrán
                  bocsátotta ki. Dani szólalt meg:</p>
					<p>- Hogyan vannak, komámasszony?</p>
					<p>- Megvagyunk.</p>
					<p>Dani bólogatott szórakozottan, mintha igent intett volna egy tucatszor egymás
                  után.</p>
					<p>- Hát jobb lesz már az új házban, ugye? Szépen épül az új iskola!</p>
					<p>Az asszony kétségbeesetten legyintett.</p>
					<p>- Az új ház! - hahotázott fel a tanító. - Annak lűttek. Megvan az első vallási
                  sérelem. Barátom, tudod, hogy kinevezték az elsőtanítót, a főtanítót! Mi?</p>
					<p>- Nem tudom.</p>
					<p>- Nem? - hunyorított vidám-nevetve a tanító, mint aki jó viccet akar mondani: -
                  éspedig pápistát!</p>
					<p>Dani összekapta a szemét, s az arca elvörösödött a dühtől. Úgy állott a dolog,
                  hogy az iskolát államosították, eddig a református felekezet tartotta fenn egy
                  tanítóval, aki százhúsz gyereket tanított. Most átvette az állam, azzal az
                  ígérettel, hogy a két tanító közül az első mindig református lesz, éspedig kántora
                  lesz az egyháznak. Úgy gondolták, hogy a mostani tanítót átveszi az állam, ez
                  természetes volt, s az egész falu örült, hogy a szerencsétlen, sorsüldözött család
                  végre révbe jut. Ámde a kormánynak ősi, nemzedékről nemzedékre szálló politikája,
                  amely a vallási erőszakosságokkal és tapintatlanságokkal századok óta bőven
                  táplálja a jogos érzékenykedések keserűségét, most ismét elkövetett egy durva
                  merényletet.</p>
					<p>Dani dühösen hallgatta, majd káromkodott s fenyegetőzött, de a tanító hangosan
                  kacagott, mintha mit se törődne a dologgal, bár a szemében könny csillogott, amely
                  véres eres, véraláfutásos, gyűrött szemealját is elöntötte.</p>
					<p>- Megyünk a Dunántúlra. Már be is adtam a pályázatomat.</p>
					<p>- Mégy a fenébe - mondta Dani.</p>
					<p>- Mit! én? aki megcsináltam nektek az egész dolgot! aki hat esztendeje prédikálom,
                  hogy ne kínlódjatok, adjátok át az államnak az iskolát, akkor legalább én is kapok
                  emberi lakást és kondíciót, én legyek most egy főtanító
                  úrnak a lábakapcája! Egye meg a fene, valahon egy paraszt van a világon, egy se
                  ütteti az magát agyon értem! Megyünk a Dunántúlra, nektek meg lesz két pápista
                  uratok! Slussz!</p>
					<p>Fütyülni kezdett, újra cigarettát sodort, s míg el nem szívta, megint nem beszélt.
                  A szobában nyomott hangulat volt, csönd, csak a másik szobából hallatszott a
                  gyerekek pokoli lármája, s mindannyit túlhasította a Mariska sivítása, aki csendet
                  igyekezett csinálni.</p>
					<p>Egyszer kinyílt az ajtó, mire még telibben rohant be a lárma, s annak közepette
                  egy parányi, harmadféléves kisfiúcska.</p>
					<p>A tanító, ahogy meglátta a kisfiút, nagyot hahotázott s rákiáltott:</p>
					<p>- Hó, te kölyök! gyere csak te babszem! Gyere, fiam, egyem meg a lelked!</p>
					<p>Felállott, lehajolt érte, felemelte a padlásig. Kabátjának fényes könyöke
                  gyászosan csillogott a füstölgő lámpa világán.</p>
					<p>- Hány fiú vagy?</p>
					<p>- Hat! - kiáltotta odafenn a mestergerendáról a csöppség; tudniillik ő a hatodik gyerek, a fiú.</p>
					<p>- Hány lesz még?</p>
					<p>- Hat! - kiáltotta újra a gyerek.</p>
					<p>- Akkor jó! - harsogott rekedt, elivott hangján a tanító, s az asztal közepére
                  állította a fiát. Aztán kacagott neki.</p>
					<p>- Hat? Mind olyan legyen, mint apátok! Mind hagyja ott a teológiát az utolsó
                  vizsga előtt, házasodjon meg, rúgassa ki magát minden faluból, végig
                  Magyarországon, csináljon hat gyereket, oszt dögöljön meg az árokba!</p>
					<p>Dani ránézett a tanítóra, aki úgy hahotázott, ahogy bírt, hogy elfojtsa a
                  zokogását.</p>
				</div>
				<div type="chapter">
					<head>11</head>
					<p>- No, sebaj - mondta később a tanító -, mért él az ember? Megérdemli egy rongyos
                  emberélet? annyi munkát, amennyit az ember dolgozni tud? Mi vagyok én? hernyó?
                  hogy csak a magam bendőjének dolgozzak! Nem azért teremtett az Isten két lábra,
                  egyenes gerinccel, fölemelt fővel, égre tekintő szemekkel, hogy ne magamnak, hanem
                  másnak szenteljem a szellememet? Nohát én másoknak szenteltem, én gondoskodtam
                  százakról, nekem jó hely jut odafenn, ott majd én leszek a főtanító! Ott majd én
                  pofozok vissza papot, parasztot, minisztert! Aj, de nehezen is várom.</p>
					<p>Egy percre mintha kimerült volna, aztán borzas szőke haját hátrasúrolta,
                  rendetlen, rágott bajuszát szétdörzsölte tenyerével, amelybe belefektette
                  eldurvult bőrű arcát, s Danira nézett.</p>
					<p>- A te dolgodat is úgy megcsináltam komám, hogy fel se éred ököllel: hogy! Úgy
                  megírtam én azt a folyamodványt a grófnéhoz, hogy ha annyi szíve van, mint egy
                  tyúknak - pedig az ilyen perverzus grófnéknak van ám, nem úgy, mint az egészséges
                  naiv, falusi asszonyságoknak -, hát akkor biztos, hogy nem a zsidónak adja el a
                  Karay-birtokot, hanem nektek! Csakhát persze jusson a kezébe az írás! Már azt
                  osztán nem tudom, meglesz-é!</p>
					<p>Dani azért jött be éppen. De oly régen ment el az a folyamodvány, hogy már egészen
                  letett a reménységről is, hogy valami sikere legyen. Nem volt kedve szólani a
                  tanító beszédére, bár felizgatta őt, s új reménykedésre ösztönözte.</p>
					<p>Az ablak alatt kopogás volt, nagy csizmák tappogtak a fagyon. Várták ki jön.
                  Nemsokára nyílt az ajtó, s gubában jöttek Takács Gyuri meg Vincellér, egy másik
                  nagygazda.</p>
					<p>Erős hűhó kezdődött, kemény kézfogások, nagy lármájú beszéd.</p>
					<p>Takács Gyuri, aki vakmerő csipkelődésekkel szokta bosszantani az embereket, azt
                  mondta a tanítónak:</p>
					<p>- Hun van még Gyertyaszentelő! mit csalogatod ki a medvét?</p>
					<p>- Kigyün a magától is - mondta bámulatosan rekedt hangon Vincellér, s vastag
                  fekete mutatóujjával, amin meglátszott, hogy most hányta ki a trágyát,
                  szétigazította egyforma kurtára kopott, kifakult végű barna csutkájú bajuszát. -
                  Ugye, Turi?</p>
					<p>Daninak semmi íze sem volt a tréfához. Nagyot nyújtózott, s úgy tett, mintha nem
                  törődne velük, akármit beszélnek.</p>
					<p>A kisszobában valamelyik gyerek elkezdett visítani, mintha nyúznák. A tanítóné,
                  aki ülve fogott kezet az emberekkel, most felállott, bement oda, de a megjelenése
                  semmivel sem csitította a lármát.</p>
					<p>- Na, üljetek le, oszt ne povedáljatok, bratyekovszkik - mondta a tanító.</p>
					<p>Lelökték a gubát, s leültek. Mindjárt utánuk jött még két paraszt, egy Kása nevű
                  szótalan, röhögő fiatal gazda, meg egy Kis nevű öregember, aki a szemét is
                  kiszúratná egy kis italért.</p>
					<p>Beszélgettek, hol ez, hol az vetett fel valamit; a tanító, aki iszonyúan unta
                  őket, végre felkiáltott, hahotázó módján gorombáskodva velük.</p>
					<p>- No, mi lesz? Hun az a pájinkás üveg?</p>
					<p>Felállott, a rozoga lábú sublódhoz ment, amely téglával volt feltámasztva, s
                  felvett róla egy zöld üveget, megkotyogtatta.</p>
					<p>- Üres! - mondta.</p>
					<p>Nagyobb biztosság okáért kivette a papirosdugóját, megszagolta, s felhajtotta azt
                  a csöppet, ami még volt benne.</p>
					<p>- Mondom, hogy üres.</p>
					<p>- Egyen meg a fene, ha megiszod, hogyne vón üres! - mondta Takács Gyuri.</p>
					<p>- Egyen meg benneteket, mért nem ütitek agyon a zsidót, ha nem ád a főtanító úrnak
                  mán hitelbe. Ilyen koszos falu, ahun a főtanítónak sincs hitele.</p>
					<p>- Főtanító! - röhögött a repedthangú Vincellér.</p>
					<p>- Hát biz annak befűtött a miniszter! - mondta Takács Gyuri. - Neked is jobb vóna
                  rektor, ha mán eccer magadnak kaparnál ki valamit a tűzből.</p>
					<p>- No, ne karattyoljatok, egyen meg benneteket a fene, komisz büdös parasztok -
                  lármázott könnyes, részeg szemmel a tanító -, hát mi lesz? Mék vájja ki a
                  fenekibül azt a pengőt egy kulacs borra?</p>
					<p>- Borra? - mondta Takács Gyuri. - Bundapájinka nem jó hascsikarástul, abba a rossz
                  bendődbe?</p>
					<p>Turi Dani ma nagyon rosszul érezte itt magát. A belső zsebéből kivette a
                  katonakori bugyellárist, és abból egy ötöst; odaadta a tanítónak.</p>
					<p>A tanító elvette. Dani most látta, hogy a keze állandóan úgy reszket, mintha a
                  hideg lelné.</p>
					<p>- Mariska! Mariska! Gyere csak. Szaladj át a zsidóhoz, hozd tele az üveget
                  borral... Te! hozzál egy kenyeret is, érted, meg egy fél kiló szalonnát.</p>
					<p>- Há, a kánya, hogy kap a pénzen! - röhögött Vincellér.</p>
					<p>- Ne egy fél kilót! - mondta heccelve Takács Gyuri - hozzál legalább egy fél oldal
                  szalonnát.</p>
					<p>A lányka nevetett, az ő érzéke is el volt tompulva a cudar életben.</p>
					<p>- Hozzál, hozzál lányom az egészér kenyeret meg szalonnát; nesze itt a borra még
                  egy forint - mondta Dani.</p>
					<p>- Hej a kutya Turi Daniját! - kiáltotta Takács Gyuri - mán ilyen kis lányokat is
                  megfizet!</p>
					<p>Daninak az arcába szökött a vér. Tudta, hogy Borára céloz a sógora. De nem szólt.
                  Egyáltalán ma oly fásult s kedvetlen volt, hogy nem bírt szólani, pedig máskor
                  könnyen állott nála a felelet s az ütés. Megzavarta az élet nyomorúsága, amely
                  ebben a házban meglepte minden piszkával, lármájával, becstelenségével és savanyú
                  szagával.</p>
					<p>A hatforintos ajándék a többi parasztot valósággal föllázította, s még a szótlan
                  Kása sem bírta megállani, hogy szót ne vesztegessen rá.</p>
					<p>- No, ha annyi pénzed van, sógor - mondta Takács Gyuri, aki egészen
                  nekiszilajodott, s minél csöndesebb maradt Dani, annál kihívóbb és kötekedőbb lett
                  vele szemben -, hát akkor lássunk dologhoz. Rektor, hol a biblia?</p>
					<p>A rektor gyomrából hahotázva vette elő a piszkos, zsíros kártyát az asztalfiókból,
                  kenyérhulladékok és tisztátalan, csorba evőeszközök közül.</p>
					<p>- Huszonegy vagy harmincegy - mondta.</p>
					<p>- Huszonegy! - kiáltott Gyuri, s felkönyökölt az asztalra. - Az az igazi. Semmi
                  teketória. Egy, kettő - nyertem.</p>
					<p>Ridegen hahotáztak.</p>
					<p>Az alacsony, tágas, kevés bútorú, rosszul meszelt, alig megvilágított szobában
                  egyszerre valami bűnbarlangszerű hangulat áradt szét. Ott ült az asztalfőn Takács
                  Gyuri, az arcán lázas, kapzsi feszültség volt, a szeme villogott; a többiek is
                  mohón vetették bele magukat a kártya örvényébe. Máris alig várták, hogy sor
                  kerüljön rá. Minden este össze szoktak ők itt gyűlni, hogy éjfélig, néha
                  félhajnalig elüljenek a legprimitívebb játék ostoba szeszélyeit lesve. Rendesen
                  kis tételekben játszottak, csak a tanító hazardírozott, mert ő szabadon tehette,
                  úgy sem fizetett senkinek, csak adós maradt, s azzal adott elégtételt, hogy
                  megitta a parasztok borát, s részegen engedte, hogy akár szántsanak is a
                  hátán.</p>
					<p>Dani kedvetlenül nézte a többieket. Szeretett volna elmenni, de lenyűgözte a
                  közhangulat, s mégsem akart kártyához nyúlni.</p>
					<p>- Nem értek én ahhoz! - mondta.</p>
					<p>- Hát iszen nagy tudomány! - szólt a sógora. - Aki ért hozzá, hordóba sózhatják a
                  fejit... Mit teszel rá sógor?</p>
					<p>Dani ímmel-ámmal fölvette a lapját. Disznó volt, tökász.</p>
					<p>- Egy koronát! - mondta.</p>
					<p>- Óhó - szörnyedtek el a többiek, akik krajcáros tételekkel reggelig piszmogtak -,
                  amán nem járja! Koronával kezdeni! Még ilyen nem vót! Végezni is sok avval!</p>
					<p>- Nem baj, tartom a bankot! - mondta Takács Gyuri. - Úgyis ritkán jut hozzá az
                  ember egy kis friss zsírhoz, most olvasszuk a hájat.</p>
					<p>Kiosztotta a másik kártyát. Dani fölvette, s mellé tette a másiknak, ez is ász
                  volt.</p>
					<p>Takács Gyuri magának is vett - egy lapot, kettőt, hármat -, akkor habozott, s
                  merészen még egyet vett. Felragyogott az arca, s elkiáltotta magát:</p>
					<p>- Huszonegy, sógor!</p>
					<p>- Ez még több! - mondta Dani, s kiterítette a két kártyát, amely mindennél
                  erősebb: a két ász.</p>
					<p>Nagy volt az elszörnyedés. Mindenki érezte, hogy ma este vészes felhők jelentek
                  meg fölöttük.</p>
					<p>Takács Gyuri magányos, rideg életében, amelynek semmi igazi célja és alapja nem
                  volt, éppolyan szenvedélyesen vetette magát neki a kártyázásnak, mint a tanító,
                  aki páratlanul peches volt ebben is, mint minden egyébben az életen át.</p>
					<p>Jött Mariska a borral. Töltöttek, koccintottak, fenékig itták.</p>
					<p>Aztán nekidűltek a kártyázásnak. Dani az első szerencse után óvatos volt, s egy
                  óráig is elhúzták az időt, hogy csak gyakorolták az idegeiket és nézegették,
                  próbálták a szerencse járását. A második órában, már közel az éjfélhez, Dani egyre
                  merészebb lett, s mikor úgy érezte, hogy most végleg hozzá szegődött a szerencse,
                  mind szilajabban, keményebben nézett bele a Takács Gyuri szemébe, aki már
                  meglehetősen be is volt borozva, s a ragadós apró lapokkal kezükben veszett
                  párbajba kezdtek, amelyből a többiek, akiknek nem volt okuk, hogy elveszítsék a
                  fejüket, hirtelen kimaradtak.</p>
					<p>Nehéz lett a lélegzet, és sóvár az arckifejezés, és rohanva nőttek a tétek, mint a
                  lavina. Ezek a parasztok, akik nehéz, keserves munkával keresik a garast, most
                  dühöngve, agyfájdítóan vágták az asztalra a nekik szokatlan nagy summákat.</p>
					<p>- Írjad, rektor! - kiáltott Gyuri, mikor elfogyott a pénze. - Tartom a bankot!</p>
					<p>A bankban éppen benne volt az egész summa, amit valamennyien magukkal hoztak,
                  hetvennégy forint. Veszített.</p>
					<p>- Újra tartom.</p>
					<p>Újra veszített.</p>
					<p>- Újra az egészet.</p>
					<p>Nyert.</p>
					<p>Dani sápadt lett, s a keze megreszketett. A szokatlan izgalomtól iszonyúan
                  megfájdult a feje. Áttolta a pénzt, Gyuri átvette a bankot, a kártyát, s
                  elkeverte.</p>
					<p>Dani gőgösen, vadul nézett a sógora szemébe. Mind a kettőnek ki volt kelve az
                  arca, és izzadtságcsöppek folytak a homlokukról. Dani jobban lihegett, mint a
                  nyári kaszáláskor, de kipirult arca megszépült, és valami hősiesség volt rajta.
                  Gyuri vad volt és durva, nyakra-főre dobálta az ocsmány szókat, s válogatatlan
                  trágárságokat csapkodott ki. Szerencse, hogy a másik szobában aludtak már a
                  leánygyerekek. A lámpa már egészen kormos volt, s alig világította meg az asztal
                  lapját. Senki se szólt tovább, a bor ott állott a poharakban, s meleg volt és
                  utálatos a rossz lőre; csak az ivott, aki meg akarta nedvesíteni kiszáradt
                  torkát.</p>
					<p>Dani érezte, hogy a lábán forró hullámok futnak végig, s olyanforma kéjes, gyötrő
                  izgatottságot érez, mint az este, mikor Borával beszélt.</p>
					<p>Végre elült a tagok mozgolódása, a testek remegése.</p>
					<p>- Mi a bank? - mondta Dani, s fölvette az első kártyát. Meghallotta, hogy a hangja
                  fulladt.</p>
					<p>- Ezer forint - szólt Takács Gyuri.</p>
					<p>- Tartom.</p>
					<p>Gyuri újra kínosan összeszorított foggal szedegette a kártyát. Dani még mindig a
                  gyerek játékos maradt, aki felborítja a lapokat, nem öregbíti izgalmát azzal, hogy
                  lassan csúsztasssa ki egyiket a másik mögül, amit a paraszt kártyás sohasem
                  mulaszt el, hogy teljesen átreszkesse az izgatottságot.</p>
					<p>Gyuri újra gőgös lett, s előre kivágta a huszonegyét, bár nem volt köteles
                  vele.</p>
					<p>Dani lecsapta rá a maga két lapját, újra két ász!</p>
					<p>Nyert. Besöpörte a pénzt. Az emberek szeme szinte kiugrott.</p>
					<p>Dani vissza akarta venni a bankot.</p>
					<p>- Nem adom! - kiáltott Gyuri - disznó kutya! - utálatosan szitkozódott. - Tartom
                  tovább! - s újra keverte a kártyát.</p>
					<p>- Mi a bank?</p>
					<p>- Ezer forint!</p>
					<p>- Tartom.</p>
					<p>A harmadik kártyájánál, bár a lapok összege csak tizenhét volt, Dani
                  megállott.</p>
					<p>Gyuri a szemébe nézett, de lihegő izgatottságában semmit sem tudott kiolvasni
                  belőle. Kapkodta a kártyát, s mikor tizennyolc volt a kezében, még egyet vett.</p>
					<p>- Pász! - mondta fakón, rekedten s mikor meglátta, hogy Daninak csak tizenhete
                  van, csaknem megütötte a guta.</p>
					<p>- Még egy bank! - ordította, hogy a másik szobában felsírt valamelyik gyerek.</p>
					<p>- Mi a bank?</p>
					<p>- Az apai jussom!</p>
					<p>Dani megtorpadt s ránézett.</p>
					<p>- Ne bolondozz, Gyuri - mondta neki.</p>
					<p>- Gyáva paraszt, pfi, leköplek! Meghátrálsz, te sár, te sár!</p>
					<p>Dani hallgatott.</p>
					<p>- Az apai jussom; minden főd, ami az apámtól maradt. A Malomalján, a Rekettyésen,
                  a nádas, a tiszafarki káposztás, a Hatöles föld.</p>
					<p>- Tartom.</p>
					<p>Amint fölvette s megnézte a kártyát, valami sejtelem lepte meg. Ász volt! Ez ma az
                  ő szerencsekártyája.</p>
					<p>- Takács Gyuri! - mondta, s az ajka remegett, a keze is, benne a kártyalap. De
                  azért kimondta: - ne mondd, hogy semmi ember vagyok, felteszem az apai jussod
                  ellen mindenféle vagyonomat, amim csak van az anyaszült meztelen testemen
                  kívül.</p>
					<p>Gyurinak ömlött az arcáról a tajték, s a melle fújt, mint a kovácsfújtató.
                  Irtózatos volt és utálatos.</p>
					<p>Dani felvette a kiosztott második kártyát.</p>
					<p>Ránézett, felsóhajtott, s az ég felé pillantott.</p>
					<p>Aztán újra jóság és békesség, és nagy nyugalom volt a szívében.</p>
					<p>Ismét ászt kapott. Két ász volt a kezében, azt le nem veri semmi, csak ha a
                  másiknál is az van.</p>
					<p>De annál nincs, mert új kártyát vesz, harmadikat, aztán negyediket, ötödiket,
                  hatodikat, és mégis összesen megint tizennyolc a kártyái értéke.</p>
					<p>Iszonyatosan gyötrődik. Látja a Dani arcán a nyugalmat, és ekkor úgy érzi, hogy
                  elveszi az isten az eszét, s még egy hetedik kártyát vesz fel. IX-es volt,
                  kilencet érő.</p>
					<p>- Pász.</p>
					<p>Kiejti a kezéből a kártyát.</p>
					<p>S aztán, mikor meglátja a Dani csudáját, a két ászt, azt hiszi rögtön megtébolyul,
                  s a nyála megered száraz ínye közt az elbágyadástól, s lefolyik az állára, mint a
                  haldoklóé.</p>
					<p>Csönd van egy darabig.</p>
					<p>Dani feláll, hogy elmenjen.</p>
					<p>- Megállj csak, hé! - ordít utána Takács Gyuri, s a részeg tehetetlenségével
                  felállva, ütőeszköz után kapkod réveteg kezeivel.</p>
					<p>- Szöksz, tolvaj! Elszöksz, zsivány! Útonálló, pribék, bujnyik. Elszöknél. Hé!</p>
					<p>Dani megáll s ránéz.</p>
					<p>Nyugodtan, csöndesen mondja.</p>
					<p>- Mi legyen a bank?</p>
					<p>Felveszi a kártyacsomót s elkeveri.</p>
					<p>- Mi? Mi? Megmondom! Megmondom, kutya. Az, ami a legbecstelenebb a házadban, ami a
                  legkisebb előtted...</p>
					<p>- Mi az? - mondja Dani feszülten.</p>
					<p>- A feleséged!</p>
					<p>Dani megszédül, mint a bunkócsapástól.</p>
					<p>- És mit teszel ellene, Takács? - szólt fakóan, hörögve.</p>
					<p>- Azt, ami a legkívánatosabb neked ezen a világon.</p>
					<p>- Mi vón az?</p>
					<p>- Bora!</p>
					<p>Dani úgy áll, mint a szélütött.</p>
					<p>Aztán dermedt kezeiből kiejti a kártyát, s az széthull a földre.</p>
					<p>- Nincs bank! - mondja.</p>
					<p>Nem tudja, mikor tér magához, mintha álomban hallaná a saját hangját, megfigyeli,
                  hogy a szája mozog:</p>
					<p>- Tanító úr, vegyen csak elő két árkus papírt, írjon.</p>
					<p>A foga összekattan, mint valami géprész. S mikor ködlő szemén úgy látja, hogy a
                  tanító írásra készen vár, diktál.</p>
					<p>- Én, alantisírott Turi Dániel az alantírott tanúk előtt elnyertem Takács György
                  sógoromtól kétezer forintot, amit örökös ajándékul adok a Vásárhelyi Pál tanító
                  gyermekeinek, azzal a kikötéssel, hogy a pénzt az árvaszék kezelje.</p>
					<p>Az írást aláírta, s látta, hogy a keze, ez az idegen szerszám nem reszket, hanem a
                  rendes ismert kacskaringós T betűt írja.</p>
					<p>Mikor a két tanú is aláírta, Dani újra diktált. Egy csöppet sem ocsúdott lázas
                  önkívületéből.</p>
					<p>- Én, alantisírott Turi Dániel, az alantírott tanúk előtt elnyertem Takács György
                  sógoromtól az apai örökségét, vagyis a Malomalján tizenhat köblös földjét, a
                  Rekettyésen harminc holdját, négy hold nádas illetőségét, a hat vékás tiszafarki
                  káposztását meg a Hatöles földet, amely tizenhét hold. Ezt az egész vagyont, józan
                  ésszel ajándékozom örökösen azokért a szívességekért, amiket nekem tett...</p>
					<p>Megállott, hogy bevárja, amíg a tanító befejezi a szókat. Akkor kimondta a
                  rettenetes süvöltő igét:</p>
					<p>- Ajándékozom Kis Borának, a Kis Pál uram hajadon lányának.</p>
					<p>Mindenki úgy érezte magát, mintha rettenetes dolgoknak, világpusztulásnak lenne
                  tanúja.</p>
					<p>Takács Gyuri nem szólott, ült megsemmisülve. És Dani még egyszer látta, hogy írja
                  le gyilkos keze a Turi Dániel gazda becsületes nevét.</p>
					<p>Mikor a tanúk aláírták, egyik írást magához vette; a másikat a tanítónak adta;
                  szédelegve fölvette a gubáját s elment.</p>
					<p>Senki sem szólt hozzá egy szót sem, csak néztek utána, s még mikor elment is, úgy
                  bámultak egymásra, reszketve, mint a szélütöttek, mint a földrengés rémeinek
                  tanúi.</p>
					<p>Dani pedig nyugodtan figyelte magát, ahogy kiment, kivitte a lába a kiskapun. S
                  aztán odakint nem balra fordult, az úton, amely hazavitte volna, hanem jobbra. És
                  egyszer csak ott találta magát a Kis Pál, a Güzü Kis Pál udvarán. Látta, hogy a
                  keze megzörgette az ablakot. A lányt látta, aki mezítláb ajtót nyitott és
                  reszketett a hidegben. És ő a kezébe adta az írást, és tisztán, értelmesen, csak
                  néha dadogva elmondta, hogy mi van benne.</p>
					<p>És a lány a nyakába ugrott, a guba alá bújt, s ott állva, mezítláb, a hidegtől
                  reszketve ölelte át és csókolta őt.</p>
					<p>És behúzta a házba, a sötét meleg szobába, s aztán ott járt-kelt, s valakinek
                  suttogott, és a fekete sötétben valakik fölkeltek és kimentek. Az ólba ment aludni
                  Güzü Kis Pál meg a felesége, mert hogy nem volt több szobájuk.</p>
					<p>És neki valaki levette a gubát a válláról. Lehúzta a csizmát a lábáról. És ő
                  tudta, ki teszi azt.</p>
					<p>És mikor a meleg ágyban feküdt, s magához ölelte a szűz asszonyi testet, tudta,
                  hogy nem a feleségét öleli.</p>
					<p>És a szíve úgy fájt, úgy fájt, azt hitte rögtön megszakad.</p>
				</div>
				<div type="chapter">
					<head>12</head>
					<p>Alig ment ki Dani a kapun, Takács Gyuri felugrott, kapta a gubáját s utánasietett.
                  A másik két paraszt (a harmadik, az öreg Kis már elment) abban a percben, ahogy a
                  két nagygazda nem ült az asztalnál, az ottfelejtettek kényelmetlenségével
                  feszengett a széken. Gyerünk, no gyerünk mi is - noszogatták egymást.</p>
					<p>- Ereggyetek hát - szólt a tanító -, nem látjátok, hogy ez késelni akar!</p>
					<p>- A lehet! - nevetett ráncos tokájába Vincellér - azt jó lesz látni!</p>
					<p>- Azt jó! - mondta a másik is, és elmentek.</p>
					<p>- Forduljatok fel mindnyájan reggelre - morogta magában a tanító, aki torkig volt
                  a parasztokkal, a parasztsággal, megutálta az utálatot, s valami emelkedett
                  hangulatot érzett magában. Valami szokatlant, szépet, nagyot akart tenni.
                  Körülnézett bágyadt fényű szemével, piszkos körmével belekapart a szakállába, s
                  átérezte helyzete fonákságát, át azt a lehetetlenséget, hogy ő itt valaha
                  valahogyan hozzájusson emberi méltóságához illő egyetlen mozdulathoz. Füst volt
                  ott és borbűz, és köpések és kimondott trágárságok undora, amely szinte beleévedt
                  a rozoga bútorokba s vastaggá tette a levegőt. A lógó lábú lámpa azt izzadja ki
                  üvegén, attól növeszti a hamvát, még ennek is az fogyasztja el a lángját. Hát az
                  ember, az Isten képére teremtett, az élet, a társadalom, az öröklött és szerzett
                  és rátukmált gyarlóságok embere, akit az alkohol vitt félre útra, s aki az
                  alkoholtól várta a szabadulást, hiába - ez a gyarlandó ember hogyne állana
                  szédülve remegő inain, s hogyne izzadná itt a jótehetetlenség elernyesztő
                  csöppjeit.</p>
					<p>És egyszerre fellobbant benne az isteni szikra, az ész, az emberi dicsőség. S
                  csaknem felbukik álltában, amint hirtelen tettre lódítja az ötlet, a szép és jó és
                  nagy tett ötlete:</p>
					<p>
                  Kinyitja az ablakot.
               </p>
					<p>S amint betódul a tiszta éles, szabad levegő, amint berohan s körülszalad az első
                  jeges szélroham, a lámpa rémületében nagyot lobban, elalszik, az ember pedig
                  összerázkódik, s vékony ruhájában reszket. De nem omlik össze és nem teszi be az
                  ablakot, hanem örül az isteni szikrának, amely még ott pislog az agyában, és állva
                  a hideg, a fagyasztóan tiszta éjszakában, rezegni, sugározni kezdenek a csillagok
                  a szem nedves tükrén, s egyszerre csak újabb nagy és szép és jó tettre tör ki
                  egész lénye:</p>
					<p>
                  Zokogni kezd.
               </p>
				</div>
				<div type="chapter">
					<head>13</head>
					<p>Takács Gyuri a kapuban állott, s lefelé nézett a falun. Ahogy a két ember
                  utolérte, megfordult, s így szólt:</p>
					<p>- Látjátok ezt a bitangot? Megyen a jányhoz - kis idő múlva ismételte -, a jányhoz
                  megy!</p>
					<p>- Hát te meg eriggy az asszonyhoz! - mondta neki egy kis röhejjel Vincellér.</p>
					<p>Gyurit agyba vágta, hogy lassan forró gondolatát ilyen nyilvánosan dobták a
                  szemébe.</p>
					<p>- El is megyek! - morogta.</p>
					<p>- El hát. Ű a jányhoz megy, te meg eriggy az asszonyhoz.</p>
					<p>- Az a! - mondta a másik is. - Úgy dukál.</p>
					<p>Takács Gyuri mogorván fordult meg, s elnézett a Dani háza irányába. Egészen
                  elvette a kedvét, s lehűtötte őt ez a megszégyenítő tanácsolgatás. Magától ha
                  rájött volna, ha úgy tör ki belőle az elhatározás, önként, akkor hősiességet érez
                  s tűzzel-vassal meg is teszi. Így pedig csak állott mogorva konoksággal.
                  Vincellér, a fakó hangú paraszt, azt hitte, hogy noszogatnia kell, s egyre
                  ismételte:</p>
					<p>- Eriggy az asszonyhoz. Ű el mert menni a jányhoz, te is menj el az
                  asszonyhoz.</p>
					<p>A kisebbik paraszt azt hitte, kitalálja a Gyuri habozásának az okát.</p>
					<p>- De hátha visszagyün Dani, hogy hát csak odaadja a lánynak az írást, oszt ű
                  visszagyün.</p>
					<p>- Ha visszagyünne! - kiáltott Gyuri, s a hangjában benne volt, hogy azt szeretné,
                  állana elébe.</p>
					<p>- Gyün fenét - morogta Vincellér -, dehogyis gyün. Tán bolond. Éppen Turi Dani az
                  a bolond, aki szűzen hagyja ott a jányt.</p>
					<p>- Lehet a! - mondta a kis paraszt.</p>
					<p>A szavuk, ritkán, fojtott hangon elejtegetett szavuk a hideg, fagyos téli
                  éjszakában titkosan, fázósan, kísértetiesen hangzott.</p>
					<p>Gyuri lassan megindult. Nem szólt.</p>
					<p>A másik kettő vele mozdult.</p>
					<p>A hó sercegve csikorgott a lábuk alatt, süvegüket szemükre nyomva, nehéz léptekkel
                  mentek előre. Nem tudták, mi lesz még ma.</p>
					<p>- Ami igazság, az az igazság - mondogatta Vincellér -, ha ű a jányhoz megy, te
                  eriggy az asszonyhoz.</p>
					<p>- Szakaggyon rá az ég... - morogta Gyuri komor keserűséggel -, meg egy darab
                  isten!</p>
					<p>Tovább mentek, de akármilyen csendesen lépkedtek is, nemsokára odaértek a Daniék
                  kapujába. Közel ahhoz megálltak az utca közepén. Elöl állott Gyuri, s rögtön
                  mögötte a két ember.</p>
					<p>- Eriggy csak be bátran - mondta Vincellér a maga módján -, te csak eriggy be. Ha
                  ű elment a jányhoz, neked itt a helyed.</p>
					<p>- De mit mond a menyecske! - bökte ki a kisebbik paraszt azt a gondolatot, ami
                  mindnyájukat szorította.</p>
					<p>- Mit mondana - dünnyögte Vincellér -, nemigen haragusznak az asszonyok azért, ha
                  olyankor megy látogatóba hozzájuk valaki, mikor nincs otthon a gazda... Osztán, ha
                  valamit mond, meg kell neki felelni. Azér van az embernek nyelve, hogy asszonynak
                  meg tudjon felelni. Osztán, ha a se elég, nem sokat kell teketóriázni,
                  hanem...</p>
					<p>Gyuri habozó lépést tett, menjen-e vagy se. Visszanézett az úton, mintha azon
                  töprenkedne, eljön-e Dani?</p>
					<p>- Nem jön az el onnan reggelig - mondta a kis paraszt -, a nem jön el, nem kell
                  attól félni!</p>
					<p>Gyurit vágta a szó. Nem félt, vágyott, kegyetlenül vágyott a veszedelemre, csak
                  úgy feszítette a vágy.</p>
					<p>Hirtelen megmozdult, s egyetlen szó nélkül otthagyta a két embert, bement a
                  kiskapun. A parasztok a helyükön maradtak s utánanéztek.</p>
					<p>- Bemegy! - mondta a kis paraszt. A másik csak rábólintott fejjel.</p>
					<p>- Hej, hogy fog onnan repülni kifelé... - kuncogta a kis ember.</p>
					<p>Vártak, nem volt semmi nesz. A feszült várakozásban roppant hosszúnak tetszett
                  minden pillanat.</p>
					<p>- Má nem lesz baj!</p>
					<p>- Minek lenne? - mondta vállat vonva a másik - nem kell űket félteni, jól ismerik
                  űk egymást. Már legénykorában is nagyon körülte volt ez a Gyuri annak a jánynak.
                  Ki tudja, mi alszik a hamu alatt!</p>
					<p>Pár percig vártak, hideg volt, dermesztő; s megnyugodva elmentek.</p>
				</div>
				<div type="chapter">
					<head>14</head>
					<p>Erzsi nem feküdt le, mikor hazajött, hanem hozzáfogott varrni, mihelyt a gyereket
                  elaltatta. Amint telt az idő, és Dani csak nem jött, sírdogálni kezdett. Sorra
                  elismételte magában minden keserűségét, és szíve szerint kisírta magát. Szinte
                  megkönnyebbült a zokogástól és visszaemlékezett arra a fogadalmára, hogy bármit is
                  mér rá a sors, zúgolódás nélkül fogja elviselni. Még vigasztalást is talált
                  magának a bajban. Istenem, hiszen olyan régóta nem volt már semmi igazi
                  szenvedése, nem lehet büntetlenül maradnia azért, hogy ezeket a békés napokat is
                  olyan bűnös könnyelműséggel engedte elmúlni. Csak most látta, milyen hiábavalóan
                  szalasztotta el azokat a perceket, amelyekben az ura szívéhez közel férkőzhetett
                  volna. Hiszen itt volt előtte az ember, puhán, jó szívvel és erős bizonyságát adta
                  annak, hogy igazán szereti a feleségét. Fél esztendeje sehova sem ment, semmi
                  olyat nem tett, ami ellen valami kifogás lehetett volna. De ő pogány volt hozzá, s
                  nem hajolt, pedig mégiscsak az asszonynak kell a gyöngébbnek, a békülőnek
                  lenni...</p>
					<p>Erzsi most, hogy nem volt a szeme előtt az ura, annyi, de annyi mentséget tudott a
                  védelmére, amennyi kifogása volt ellene, mihelyt meglátta.</p>
					<p>Amint patakzó könnyeit kissé felszárította, eltette a varrást, amely úgyis hiába
                  hevert az ölében, és erősebb munkát talált, hirtelen elhatározással hozzáfogott
                  kovászolni, reggel kenyeret süt...</p>
					<p>Éjfélig eltöltötte az időt, akkor megijedt. Hol maradhat ilyen sokáig az ura.</p>
					<p>Újra csak megvigasztalta magát. Olyan régen nem volt kinn az ember a házból, hogy
                  akár a komákhoz ment, akár a tanítóhoz, nem eresztik el.</p>
					<p>Majd hazajön reggelre! S hozzáfogott egy kis kalácsnak való tésztát keverni a
                  gyerekeknek. A nagy fatál tele volt híg tésztával. Erzsi meghintette a tetejét
                  liszttel, keresztet vetett rá, aztán megmosta a kezét, lerakta maga elől a
                  kötényt, rendbeszedte magát, a tűzhelyen egy kis tüzet is rakott, mert igen hideg
                  kezdett lenni, pedig meleg kell a tésztának s a gyerekeknek.</p>
					<p>Ezt is elvégezte; mikor készen volt, újra felfakadt szemében a könny, s újra
                  átengedte magát a keserűségnek.</p>
					<p>Ki tudja, mióta sírt, sírdogált így, mikor csak hallja, hogy nyílik a kiskapu,
                  nemsokára rá az ajtó, s idegen léptek hallatszanak a pitvarban.</p>
					<p>Fölegyenesedett ültében. Az első pillanatban zagyva ijedtség ült ki a szemébe, a
                  következőben már tiszta volt előtte, hogy az urával történt valami.</p>
					<p>A vér mind átfutott a szívébe.</p>
					<p>Amire ma egész este nem gondolt, most egy szemrebbenés idő alatt tiszta
                  bizonysággal rémedt fel.</p>
					<p>Az ura összeakadt Gyurival, s baj lett belőle, amiatt a jány
                     miatt.</p>
					<p>Még egy átok sem nőhetett ki a nyelvén, mikor nyílt az ajtó és előtte állott maga
                  Gyuri.</p>
					<p>Egy percig úgy néztek egymásra. Egyik sem tudott szót szólni. Egymásra néztek,
                  mint kísértetnézők.</p>
					<p>Végre Gyuri erőre kapott, s elébe lépett. Ez a mozdulat magához térítette
                  Erzsit.</p>
					<p>- Mit akarsz itt? - kiáltott rá a férfira s felállott.</p>
					<p>- Mit? Veled akarok hálni!</p>
					<p>Erzsi úgy megrémült, majd összeesett.</p>
					<p>Gyuri előrelépett egy tapodtányit, de ott megállott, s kidülledő szemekkel nézett
                  az asszonyra.</p>
					<p>- Azt hát! - kiáltotta újra - meg akarom már én is próbálni, hogy milyen az urad
                  mestersége!... Hát csak Turi Daninak szabad minden? Hát csak ű gázolhat keresztül
                  mindenkinek az asszonyán? Hadd tanulja meg ű is, mi a!</p>
					<p>- Megbolondultál?</p>
					<p>- Dehogy bolondultam! Inkább most jött meg az eszem!... Elnyertelek kártyán az
                  uradtól, hát az enyém vagy.</p>
					<p>- Hazudsz! - kiáltotta Erzsi.</p>
					<p>- Én?</p>
					<p>- Te hát! Akkor nem is jönnél a szemem elibe, mint egy bujnyik! Az nem igaz, az én
                  uram nem tett fel engem egy kártyára.</p>
					<p>- Hogy ismeri! - mondta Gyuri - hogy ismeri! Jól van, nem tett fel a kártyára.
                  Hanem mikor elnyerte mindenemet, az apjai jussomat, a pénzemet, mikor kódussá
                  tett, akkor megszökött!</p>
					<p>- Asse igaz ám!</p>
					<p>- Aszontam neki: most megszöksz? Hát megszökött!</p>
					<p>- Hazudsz!</p>
					<p>- Aszontam neki, tegye fel ami a legkisebb, a legbecstelenebb a házába!...
                  téged!... én meg felteszem neki, ami a legkívánatosabb a bűnös lelkének, - azt a
                  jányt!</p>
					<p>Erzsi sápadozva hallgatott.</p>
					<p>- Hát osztán, hát osztán!</p>
					<p>- Megszökött a bitang! Nincs bank! aszongya, nincs bank!</p>
					<p>Erzsi leült és keresztet vetett.</p>
					<p>- Mária, szűz anyám!...</p>
					<p>- Csak imádkozz, jól imádkozzál! Hun az urad? Ha szeret, itthon a helye! Mi! Hun
                  az urad? Jól megbecsül... No! Minek vagyok én itt? Hogy kerülök én ide? Én vagyok
                  az urad?</p>
					<p>Erzsi hallgatott, de szilárd lélekkel, már nem mondhatott neki rosszat ez az ember
                  az uráról. Olyan méltóságos érzéssel volt eltelve, hogy az élet minden megváltását
                  elfeledte azért a szóért, hogy nincs bank.</p>
					<p>
                  - De az enyém leszel ma! - folytatta lihegve az ember, s
                  erősen nézte az asszonyt, aki gúnyosan méregette őt.</p>
					<p>Hallgattak, gyötrelmes csöndben.</p>
					<p>- Hun az urad, jó asszony? - kezdte újra Takács Gyuri, és komiszkodott vele,
                  mintha bosszút akarna állani az uráért, azért a nagy hitért, amit az urára
                  tékozolt, azért a nagy eltaszításért, amiben az ő hosszútűrő szerelmét fogadta. -
                  Mondd meg na, hun a híres! Há, ha tudnád! Megmondanád, ha tudnád! - És cudarkodva
                  nézett a szegény asszonyra.</p>
					<p>Erzsi konokul, szilajon nézett maga elé.</p>
					<p>- Jó is vóna azt tudni egy asszonynak, egy hűséges asszonynak, hogy hun jár az ura
                  éjfél után két órakor. Úgyi, nem tudod?</p>
					<p>- De tudom! - kiáltotta Erzsi.</p>
					<p>- No, ki vele, ha tudod! Csak halljuk, hogyha tudod! Mondd ki csak no, ne félj,
                  megmondom, jót gondolsz-e!</p>
					<p>- Ott van, ahun te szeretnél lenni, isten gyávája. Azért jössz ide nekem fecsegni,
                  mert tele van a májad irigységgel. Szégyen, hogy egy Takács Gyuri egy olyan
                  lánnyal se bír el. Fí, sírni jössz a kötőm mellé, panaszkodni, hogy az uram, ember
                  létére kedvesebb a jányoknál, mint egy vén legény. No hiszen majd megpirongatom az
                  uramat, hogy máskor a kisöcsém lekváros kenyerét ne vegye el. Szégyelld magad,
                  ilyen maflaszent, jobb lesz, ha mégy az anyádhoz szopni, mit neked jányok után
                  járni! Hát van olyan jány, aki a te szódra füleljen!</p>
					<p>Gyuri hunyorítva hallgatta a húga beszédét. Érezte a Takácsfajta éles nyelvét, s
                  szinte tetszett neki. Nem haragudott meg érte, csaknem vidáman felelt rá.</p>
					<p>- Elmehetek én már szopni az anyámhoz. Abba igazad van, úgy sincs más nekem a
                  világon. Leszedte előlem Turi Dani a virágot, az én pénzemért vette meg, ne félj!
                  A Takács-vagyonból telik ki neki az a csók, amit most nyal fel... Tudod-e, hogy
                  azt az egész birtokot, amit tőlem elnyert, az apai jussomat, odaprezentelte az én
                  truccomra Kis Borának, a Kis Pál jányának!</p>
					<p>- Mit beszélsz? Megőrültél! - sikoltozott fel Erzsi. - A Takács-földeket merted
                  elkártyázni!</p>
					<p>- Te is csak most veszed észre, mikor azt hallod, hogy nem a tied, hanem a
                  másé...</p>
					<p>- Persze, hogy most! nekem csak van jussom hozzá.</p>
					<p>Gyuri elmosolyodva legyintett.</p>
					<p>De az asszony könnyel csukló hangon pörölt, zokogott.</p>
					<p>- Bitang vagy, kutya vagy, még te mertél rám szemet vetni, te senki, te semmi. Te
                  isten gyávája, te idétlen szülött. Te rontottad meg az életemet, mert te nélküled
                  sose jutott volna az uramnak eszébe, amit ma tett. Ó, te boldogtalan nyomorék, te
                  világ zsiványja, te!...</p>
					<p>Gyuri elkomorodott, és bosszús mogorván vetett rá szigorú pillantásokat.</p>
					<p>- Elhallgass már, szerencsétlen. Ahelyett hogy a maga bajára gondolna!... Énrám
                  haragudsz?... az uradra, aki most más jány ágyába hever, arra nem?</p>
					<p>- Semmi közöd hozzá! A magad dolgával gondolj! Én elvégzem a magamét.</p>
					<p>- Na hát én is el a magamét! - kiáltotta Gyuri, hirtelen előre lépett, a gubát
                  ledobta, s körülölelte Erzsit.</p>
					<p>- Coki! - kiáltotta fojtva az asszony, s minden erejét összeszedte, hogy
                  kiszabadítsa magát.</p>
					<p>- Ezért jöttem - lihegte a férfi, s ölelte az asszonyt, és csókolta az arcát, a
                  vállát, a ruháját, ahol érte.</p>
					<p>Olyan hirtelen, olyan váratlan jött ez a rárohanás, hogy Erzsi elvesztette fejét a
                  meglepetéstől. Tehetetlennek érezte magát az erős férfi karja közt, s az agyát
                  elöntötte a vér a birokban.</p>
					<p>- Majd megtanítalak én - lihegte Gyuri -, majd segítek én rajtad, ha a te szamár
                  eszed nem engedi, hogy egyszer boldog légy az életben. Te őrült asszony, te marha
                  asszony, az urad esztendőkön keresztül mindennap megcsal, te egyszer se űtet! Csak
                  szenvedsz itt nekem, eszed magad? Hiszen lerothadt már a csontodról a hús,
                  leszopta a bánat, a keserűség! Azt hiszed, nem tudom, mennyit szenvedsz? mennyit
                  sírsz, te boldogtalan, mi lett belőled? Mit csinált veled a gazember? De még ő is
                  megfizet érte, mert nem hal meg szépen, azt az egyet tudom, hogy nem viszi el ezt
                  a kutya életet szárazon! Én ontom ki a bélit, én. De csak érted! Nem ma kellett
                  volna ezt tennem veled, hanem régen, legalább három esztendeje... Minek adta az
                  Úristen, hogy szeresselek, ha nem azért, hogy azt tegyem veled, amit azzal kell
                  tenni, akit szeretünk. Úgy sincs már semmi keresnivalóm ezen a világon, még annyit
                  megteszek, hogy ma téged megszeretlek, holnap meg az uradat agyonverem. Mind a
                  kettőt megadja nekem az én istenem, de csak egymás után. Az enyém leszel, Erzsi,
                  egyszer ebbe az életbe. Csak rugódozz, csak rajta! Tudod, az a természetem, hogy
                  annál tüzesebb vagyok, minél jobban ellenkezik az asszony. Ha nem így vóna, hogy
                  tudtam vón ennyi ideig utánad esenkedni? Mi!</p>
					<p>Erzsi borzadva hallgatott, s jeges hullámok szaladgáltak végig, végig a testén.
                  Valami ölő szerszám után keresett gondolatban, de emlékezett rá, hogy minden kést
                  berakott este az asztal fiába. Ha most a kezébe kerül egy, megtenné.</p>
					<p>- Haha - sustorogta Gyuri tovább az asszony fülébe -, elébb kellett vóna, mikor
                  még szebb asszony voltál...</p>
					<p>- Sssz! - szisszent fel az asszony, beleharapott a férfi arcába, ahol érte, éppen
                  az ajkába, s elharapta a fél alsó ajkát.</p>
					<p>Gyuri a fájdalomtól felordított, s vére kiszökött, s teljes erővel ellökte az
                  asszonyt, hogy az hanyatt esett egy széken keresztül..</p>
					<p>Velőt rázó gyereksikoltás iszonyata csapott beléjük.</p>
					<p>Erzsi felugrott, mint egy anyatigris. A fia állott az ágyon, s az őrület
                  rettegésével, egész testében rázkódva, meredt az anyja gyilkosára.</p>
					<p>Gyuri mozdulatot tett, hogy azért is, ha az egész világ összeomlik is, megteszi,
                  amit akar, de Erzsi kapta az asztalról a fateknőt s bevágta a tésztát az
                  arcába.</p>
					<p>A tészta beborította az ember arcát, hogy lélegzethez sem tudott jutni, míg le nem
                  vájta magáról. A teknő leesett a földre, az ember némi tétova után halálos
                  elkeseredéssel és gyilkos szégyennel tapogatta, kereste s amint megtalálta,
                  kitámolygott az ajtón.</p>
					<p>Erzsi a fiához rohant, de az nem volt eszénél többé. Hanyatt bukott az ágyon, s a
                  teste vitustáncban rángatózott, a szeme felfordult, s nemsokára egy kis hab
                  bugyogott ki szegény eltorzult szájaszélén.</p>
					<p>- Mennybéli Úristen! - sikoltott az egekig az anya hangja - fiam! fiam! fiam!</p>
				</div>
				<div type="chapter">
					<head>15</head>
					<p>Bora virradat előtt kiment az ólba, odaadta az apjának az ajándékozásról való
                  írást, és megmondta neki, hogy menjen vele rögtön a városba, az ügyvédhez. A
                  szeplős Güzü megértette a lányát, s úgy iszkolt a papirossal, mint a kutya a
                  lopott csonttal.</p>
					<p>Akkor bement a lány. A szobában egészen sötét volt, s amint Bora belépett, mégis
                  megérezte, hogy itt a férfi. Itt volt a szaga, a melege, itt az emléke. És Bora,
                  elintézvén a dolgát, a lelkiismeretét olyan nyugodtnak, olyan tisztának és olyan
                  melegnek érezte, mint a fiatal asszonyok az első reggelen.</p>
					<p>Odaült az ura ágyának a szélére, és sokáig hallgatta a férfi lélegzetét. Az arca
                  ellágyult, a szemében nedvesség szivárgott, s nagyon jólesett neki maga mellett
                  érezni azt a híres nagy embert, akit annyit bámult, mint gyereklány.
                  Elmosolyodott, a nyáron mennyi gerjedelmes vággyal marta, törte magát éjszakákban,
                  gondolatban odaadogatva magát neki. Megsimította a férfi haját, de hogy meg ne
                  érezze, hogy fel ne érezzen rá.</p>
					<p>Azután lelökte a csizmát, s felkuporodott mellé az ágy melegébe. A férfi
                  megmozdult álmában, s helyet csinált, mint a feleségének. A lány szívét nagy
                  boldogság töltötte be, és úgy maradt ülve, mélázva, félkönyökre dűlve.</p>
					<p>Sokáig ült így, s már nem is gondolkozott, csak engedte, hogy a szíve
                  dobogjon.</p>
					<p>Olyan nagyon asszonynak érezte magát! anya a gyermeke bölcsője felett... De hiszen
                  ő becstelen személy... eladta magát... elmosolyodott: hiszen szereti!... Akkor nem
                  adta volna el magát, ha feleségül megy hozzá? Akkor tán jobban szeretné? vagy ha
                  ingyen adja oda magát, szamárul, cédául egy perc miatt? Akkor különb volna? Nem
                  jobb így mindkettőjüknek? Nem követel tőle többet semmit... És ha elmegy a férfi,
                  tud reá várni, tud tűrni, imádkozni, tud gyereket nevelni... Ha nem lesz semmi
                  gondja, meg tudja neki őrizni a hűségét, a tisztaságát, a nevét...</p>
					<p>Jóleső boldogsággal ült ott magának. Összekuporodva, mintegy macska, s dorombolva
                  is.</p>
					<p>Hiszen ennyire nem lett volna senki másé, mert így nem szeret senki mást a
                  világon... Hiszen ha nem Danitól kapja meg ezt a vagyont, hanem a másiktól, a
                  Gyuritól, akkor istenem, akkor milyen rohadt lenne az élete, micsoda szívfájás
                  lenne egy párnán feküdni azzal, akit nem szeret... Milyen jó az Isten,
                  meghallgatta egy szegény lány szíve vágyakozását s nem tette halállá az
                  életét.</p>
					<p>- Te jól imádkoztál!... - mondja magában félhangon.</p>
					<p>Akkor arra gondol, micsoda nagyot tett ő vele ez a férfi, az ő Danija. Mit adott
                  neki azért a semmiségért, amit ő adhatott és adhat ennek az embernek. Olyan
                  valamit, amit akármelyik házban, akármelyik asszonyszemélytől megkapott Turi Dani,
                  ha rászomjazott, csak intenie kellett, s kínálva vitték neki a kantát... Hát mivel
                  érdemelte meg ő, hogy éppen ő az a kiválasztott, akinek ilyen jóval hálálta
                  meg...</p>
					<p>És olyan jó kislánynak érzi magát, amilyen sohasem volt még életében. S hirtelen
                  szenvedély önti el a szívét, s ráomlik, ráborul a férfi arcára, a szájára és
                  mohón, mohón, odaadással szívja, szívja, csókolja asszonyosan, feleség csókjával
                  csókolgatja.</p>
					<p>Dani felriad, tűri, hagyja. A lány csókján valami idegent érez meg, valami puhát,
                  odatapadót, mintha a felesége volna mellette, a régi, a hajadonkori felesége, aki
                  olyan régen semmilyen se már hozzá, és kikoplalt férfiszíve megélemedik s elveszi,
                  elfogadja, leszakítja a ráhulló örömet...</p>
					<p>Aztán, aztán annál nagyobb fáradtság, lankadtság vesz erőt rajta.</p>
					<p>Az asszonyi testet eltaszítja magától, s a hideg falnak veti hátát. A rosszul
                  fűtött szoba vályogfala mint a jég. Jólesik a hideg. Keresztülszaladgál a
                  testén.</p>
					<p>A felesége... Az nem feküdt le egész éjjel... Tudja, hogy az ablakot
                  lefüggönyözte, senki se lássa, hogy virraszt. Mert az ő felesége a legkülönb
                  asszony, olyan nincs több... azért teheti meg vele ezt a komiszságot meg a többit,
                  amit tett s amit még tenni fog.</p>
					<p>Az idegen ágyban hirtelen úgy érezte magát, mintha az istállóban feküdne a hidlás
                  alatt a meleg trágyalében. Hányni tudott volna, ökröndözött, a feje szédült, az
                  esti rossz bor hasogatta. Testi-lelki nyomorúság vett erőt rajta.</p>
					<p>A személy egyet-egyet mozdult, s feléje nyújtotta nedves tapintású kezét. Mintha
                  valami állatot érintett volna meg, hüllőt, borzadva húzódott előle, befordult s
                  elaludt. Hova menjen? Megtisztálkodni. Mielőtt a felesége szeme elé kerül.</p>
					<p>- Köpedelem - undorodott -, ffi, mi lett belőlem!</p>
					<p>Minden pillanatban felriadt.</p>
					<p>Mennyivel különb ember nála a felesége... Lehet azt olyan rongynak elképzelni,
                  amilyen ő? s más asszony? Mennyit kell annak tűrni... Úristen... hova rothadt az
                  életük e néhány esztendő alatt, amit együtt töltöttek.</p>
					<p>Mintha az Isten számolószéke elé került volna... De hogy el is van bizakodva az
                  ember a maga életének bőségében, mennyire nem gondol a rossz napokra, mikor
                  ezeknek a magvát elveti... “Bűnös vagyok én?... vagy csak szerencsétlen? -
                  vigasztalta magát - ki szalasztja el a jót, ami magától kínálkozik az ember
                  szájának?”</p>
					<p>Eszébe jutott az esküvője, a nagy lagzi, meg az első éjszaka... Hogy nőhetett egy
                  olyan asszonynak ilyen szűz lánya?... Micsoda halálos rémület fogta el szegényt,
                  mikor megértette, mi az, ami rávár... hogy védekezett, mint egy vadmacska... az
                  éjjeli harc, mely máris elválással fenyegette... s akkor is nem a vérénél fogta
                  meg, hanem a szívénél: a könyörületes szíve esett meg a kínjában gyötrődő és
                  elesett urán... aki “annyira szenved érte, hogy őt bírja... hát legyen neki
                  öröme...” Olyan szent az égben sincs, amilyen az volt. Az ő felesége.</p>
					<p>De mit! ő nem volt szent, nem is akart az lenni. Ki tehet róla, ha nem telt az
                  asszonynak öröme a szerelemben, s nem bírta el az ura csókját! Jól emlékezett az
                  első hűtlenségére, az is olyan ocsmány volt, mint ez a mai. Harmadnapos házas
                  volt... S a felesége rögtön rajtakapta.</p>
					<p>Ne bocsátott volna meg! Tanította volna becsületre, törte volna meg őt... De hogy?
                  Olyan ember ő, akit becsületre lehet tanítani? Mi lett volna abból? Gyilkolás! Más
                  nem is.</p>
					<p>A feje csontjai majdnem szétpattantak.</p>
					<p>A szíve szorult, mintha mázsás teher volna rajta.</p>
					<p>Fel akart ugrani és kirohanni, de nem bírt, hanem elgondolta, hogy milyen
                  rettenetesen messze van a lépés a gondolattól.</p>
					<p>Ott maradt, amint volt, s megint nem bírt gondolkodni, hanem valami esztelen
                  kétségbeesés fogta el, s attól rezgett a nyakán a vastag ér, mintha a bitófára
                  vinnék...</p>
					<p>Minden, minden ellene esküdött, egész életében, hogy ne is lehessen boldog. Mi
                  boldogság az, amit a sok percnyi siker adott, asszonyok ölén meg a pénzszerzésben,
                  ha hiányzik az egészséges, csendes jó boldogság. Mit kap az otthonától, és mit
                  teremt az asszonyának?... Van-e annak a szegény asszonynak a két gyermekén kívül
                  valakije, akivel csak szót is válthasson? És ki az oka? Erzsi? Hát ő nem tudott
                  volna úgy élni, hogy mindenki tisztelje és irigyelje? Hiszen Erzsiben azt
                  szerette, hogy még ilyen állapotban is, ahogy ő mellette élt, nem lett rajta
                  nevetség, mint más asszonyon lett volna, nem sopánkodtak felette, nem gúnyolták
                  ki, hanem megbecsülték, s azt mondták, a saját füle hallatára, hogy derék asszony!
                  Nem érdemli meg az a komisz Turi! Az ebfaj Turi!</p>
					<p>És erről eszébe jutnak szülei meg az asszonya szülei; az egész zavaros láp, mely
                  az életük mögött terjengett.</p>
					<p>Igaza van, igaza szegénynek - döntötte el a pört, amely a felesége és az anyja
                  között kezdettől fogva folyt -, nem lehetett másképp... Eszébe jutott, hogy
                  eleinte olyan szeretettel, olyan lelkesen járt a felesége az ő anyjához, mintha
                  igazi lánya volna; hogy megrémült, mikor először hallotta, hogy nincsen ennivaló a
                  házuknál, hogy vitt neki, hogy adott, lisztet vitt és zsírt, meg pénzt adott, meg
                  a gyermekeknek ruhára, meg a zsidónak adósságot is fizetett értük... És
                  kölcsönadott, és nem kapta meg... Dani akkor csak nevetett a kölcsönön. Kivált meg
                  olyan nagy kölcsönön. Tíz forint! Hogy azt ők megadják! Ekkor meg akkor! Egy
                  summában megadni tíz forintot. Azt nem teszi meg a napszámos paraszt. Azt csak az
                  a jó gazda teszi meg, akin be lehet hajtani, s aki ád valamit a becsületére. De a
                  szegényember? “Hát hiszen megadná, ha vóna, de ha nincs!” És soha sincs. Még akkor
                  sem, ha van. Mert nincs benne a lelkében az, hogy van. Mert nincs biztos jövője,
                  nem tudja, mi lesz holnap? S mert abba nőtt bele, mióta él, hogy ő szegény ember,
                  akire minden ráfér, s aki úgy szerez, ahogy tud. Emlékszik a felesége szelíd
                  méltatlankodására, azokon csak nevetett, aztán a haragos kifakadásokra, amiken ő
                  dühbe jött. S azokra az apró sértésekre, amelyek, mint a raj, következtek el
                  egymás után. Az adós ember megharagszik arra, akinek tartozik. Még ha meg nem
                  kért, akkor is nehezen tudja elfelejteni neki a kölcsönt, de hát még ha nem engedi
                  el! Akkor valósággal meggyűlöli, s türelmetlenül sértegeti. Hát még ha a menyével
                  kerül ilyen viszonyba. Itt is vége lett hamar minden jó viszonynak, s Dani
                  emlegette mint számtalanszor: nincs okos apám, anyám! ahelyett hogy segítettek
                  volna a házasság nehéz dolgában rajtam; rontottak, de mennyit rontottak benne!
                  Hideg verejték ütött ki a homlokán.</p>
					<p>Elvetette magát és várt, mintha a világ végét várná. Nem jó ezeken gondolkozni! És
                  elaludt.</p>
					<p>Mikor felébredt, már világos volt. Bora tett-vett a szobában, s gyöngéden és
                  örömmel köszöntötte, mint anya a gyerekét. Édesgetve, babusgatva szólt hozzá, de
                  Dani mogorva volt és elfordította a szemét.</p>
					<p>Csaknem a guta ütötte, mikor látta, hogy nappal van, s most már fel kell kelni,
                  fel kell öltözni, ki kell menni a szobából, ki az utcára, az emberek szeme elé, a
                  világ szeme elé, hogy levonja a tanulságot, és álljon azért, amit tett.</p>
					<p>Bizony vétek volt, hogy nem kelt föl idején, sötétben, s nem lopta ki magát, mint
                  a tolvaj, míg be volt hunyva a világ szeme. Most már szökhet a szégyenével, messze
                  fog az kiabálni, előre süvít, amerre jár, hogy a gyerekek is azt viszik az utcáról
                  az iskolába.</p>
					<p>Egyelőre nem is törődött egyébbel, csak ennyivel, míg nagy mogorván felült, s
                  lábát lelógatta az ágyról, és álmos szemekkel meredve nézett körül a csizmája
                  után, egy percre megállott.</p>
					<p>És Bora ebben a percben nagy szerelmétől elragadtatva leborult eléje, s ráhajolt a
                  lábára, hófehér bőrű, szép formájú lábfejére, amely soha nem volt mezítláb, mint
                  más parasztoké, és megcsókolta, átölelte, és sűrűn csókolta.</p>
					<p>- Hagyj békét - mondta Dani, s dühösen rúgta el a leányt, hogy hanyatt bukott, s a
                  kemence lábáig esett, s a ruhája szemérmetlenül borult fel. Dani ahogy veszett
                  medve módra utána nézett, meglátta, mielőtt a lány összekaphatta volna magát, s
                  odaköpött rá. Leköpte, beleköpött.</p>
					<p>Bora halálosan megrettenve kuporodott össze a földön, a sarokban és egész testében
                  reszketve, lángban égő arccal leskelt fel a gazdájára, mint a megkorbácsolt eb,
                  aki mégsem álmodik hűtlenségről, bosszúról a gazdájával szemben; annak minden
                  szabad!</p>
					<p>Dani elfordította a szemét róla, s nem gondolt rá, mintha nem is volna. Szíjta a
                  fogát, és szerette volna magát főbe verni az ostobaságáért, hogy reggel újra
                  elaludt.</p>
					<p>Felöltözött. Mikor mosdásra került a sor, Bora felállott és levette a falról a
                  legszebb tálat, vizet öntött bele az asztal alatt levő korsóból s egy székre
                  tette. Szegény teremtés, úgy félt, hogy nem fogja elfogadni a szolgálatát a férfi.
                  Boldog lett, mikor Dani egy szó nélkül hozzáfogott nagy erővel mosdani.
                  Előkészített tiszta törülközővel várta. Dani olyan közömbösen vette el a kendőt,
                  mintha a fogasról akasztaná le.</p>
					<p>Kissé felfrissült a hideg víztől.</p>
					<p>Bora elővette a maga fésűjét, s míg ő törülközött, megtörülgette. Aztán gyáván,
                  félve odakínálta neki, s szeppenve meg is mondta:</p>
					<p>- Az én fűsűm...</p>
					<p>Dani elvette. A lánynak könny szökött a szemébe a meghatottságtól, hogy hát mégsem
                  utálja.</p>
					<p>Már készen volt a férfi, indulni akart. De megállott s elővette a pipát,
                  kikotorta, megtömte, töltötte az időt, csakhogy várjon; nem tudta, mit
                  csináljon.</p>
					<p>Bora fájó szívvel nézte. Nem mert közeledni hozzá. Félt tőle és féltette. Tudta,
                  mi történik az ember lelkében, tudta, hogy az megutálta őt, és soha többet nem
                  lesz találkozásuk. És nem bírta elviselni ennek a gondolatát, nem tudta, mit kell
                  tennie, hogy csak egy percig megállásra bírja, hogy még egyszer egy szót kapjon
                  tőle ebben az életben.</p>
					<p>Hirtelen nagy öröm érte. Valami jutott eszébe. De hogy is feledkezhetett meg
                  erről!</p>
					<p>- Dani! - szólalt meg, s maga is meghökkent a bizalmas hangtól. A férfiba is
                  beleütött a szó.</p>
					<p>Hallgattak. Az ember tömködte a pipáját, s nem látszott rajta semmi
                  érdeklődés.</p>
					<p>- Emlékszik-e, hogy az este valamit ígértem... - mondta csendesen, a szókat
                  tördelve Bora, mert nem tudta, mit hogy mondjon neki.</p>
					<p>A férfi úgy nem szólt rá semmit, mint a kő.</p>
					<p>- Valamit ígértem... kelmednek...</p>
					<p>Kinyögte a szót, s nem magázta, mint idegen korában, hanem kelmednek mondta,
                  mintha felesége volna, s ellenállhatatlan vágyat érzett, hogy tegezze, mint az
                  éjszaka.</p>
					<p>- Azt megmondanám most... - folytatta kínos zavarral, hogy az ember olyan
                  bálványképpel áll. Jó ideig hallgattak.</p>
					<p>Kívülről kiáltás hallatszott. Majd ökörbőgés, a szomszédban kútgém nyikorgott, az
                  ablakot megrázta valami szél. És ők ott állottak, s egyik sem szólott sokáig.</p>
					<p>Csönd volt, még az ember motozó ujja is megállott.</p>
					<p>Akkor megszólalt Bora.</p>
					<p>- Itt van a grófné!</p>
					<p>Mintha villám csapott volna le mellette, Dani úgy fordult feléje. Az arca kikelt
                  magából, s elmeredt, háborodott lett, rémült, indulattalan.</p>
					<p>- Hogy tudod? - kérdezte, kifakadt, száradt hangon.</p>
					<p>Bora tudta, hogy most már meghalt reá, de nem bánta. Örült, hogy ő mondhatja meg
                  az emberének. Lopni ment volna neki és ölni és tömlöcöt ülni, csak kelljen
                  neki.</p>
					<p>- Azt nem tudja más - suttogta -, csak én. Mert nekem megizente tegnap, levelet
                  hozott nekem a kasznár, akibe minden benne van...</p>
					<p>- Hol az a levél? - lihegte az ember.</p>
					<p>De a lány maga akarta elmondani, nem akarta elveszteni a szerencséjét, s gyorsan
                  tovább mondta:</p>
					<p>- Benne vót a levélbe, hogy a grófné máma itt lesz, oszt hogy én mondjam meg
                  kendnek, hogy máma okvetlen ott legyen a kastélyban a főd miatt, mert hogy a
                  fődeket oda fogja adni kendnek a grófné, hát hogy amiatt...</p>
					<p>- Hun a levél?</p>
					<p>- De nem amiatt kell ott lenni kendnek, nem amiatt - zuhogott a szó a lány
                  szájából -, hanem a grófné miatt, a grófné asszony miatt, mer azt a nyavaja töri
                  kendért...</p>
					<p>- Hun a levél! - s az ember megragadta a lányt. - Hun a levél, te szajha, te
                  ringyó, te!</p>
					<p>- Itt van, itt van - nyögte a lány, s a homlokán, az arcán verejték verődött ki. -
                  Itt van édes uram, édes uram.</p>
					<p>Az ágy sarkából húzta ki, ahol háltak.</p>
					<p>Dani elkapta tőle, elolvasta, újra elolvasta, és olvasás alatt az arca
                  megnyugodott és megkeményedett.</p>
					<p>Azután a zsebébe tette az összehajtogatott levelet, gyufát vett elő a lajbija
                  zsebéből, meggyújtotta, s míg a kénesgyújtó lassan sustorogva lángra kapott, a
                  foga közé vette a pipacsutorát, s rágyújtott.</p>
					<p>Csak a szeme volt összehúzódva kicsire, s amint elment, nyugodtan biztos
                  léptekkel, egyenesen ki az utcára, az emberek szeme láttára, az asszonyok
                  bámészkodása közben, vissza sem nézve, soha többet ez életben vissza sem gondolva
                  ide: a lány, az asszonylány nem mert egyetlen szót vetni feléje, utána, az
                  útjába...</p>
					<p>S csak hadd menjen, ha őt semmivé tette, hadd tegyen más asszonyt is, hadd a
                  grófnét... hadd éljen, hadd örüljön, hadd gázoljon térdig a virágban az ember.</p>
					<p>Úgy nézett utána könnyes szemmel, zagyva, szomorú, örvendező, lesújtott, felemelt,
                  beteg és ujjongóan egészséges szívvel.</p>
				</div>
				<div type="chapter">
					<head>16</head>
					<p>Dani belevágott a vasárnapló faluba, mintha a Tiszába vágtatott volna bele a
                  lovával. Szinte hallotta, hogy csapódik szerteszét a kíváncsiság vize, s az arcába
                  freccsen a szemek éles sugara.</p>
					<p>De ő olyan keményen és kevélyen haladt előre, senkire sem nézve, semmire sem
                  ügyelve, mintha pocsolyában gázolna. Az arca hideg volt, elszánt és lelkesült,
                  nagy eltökélés lett úrrá benne. Egyformán kész volt arra, hogy teljes erővel
                  evezzen, s arra is, hogy vitesse magát az árral.</p>
					<p>Emberek, asszonyok, gyerekek ácsorogtak mindenfelé az udvarokon és a kapuk előtt,
                  mindenki tudta, honnan jön, mi történt, s Dani nem gondolta, hogy még többet is
                  tudnak, mint ő, hogy pletykát már nemcsak róla fújnak, hanem ellene is.</p>
					<p>Senki sem merte megszólítani, senki sem mert útjába állani. Bátran, keményen ment
                  be a kapun. Fel az udvaron. Be az ajtón, be a tiszta szobába.</p>
					<p>Hideg volt ott, de meg sem érezte. Előszedte a borotválkozó szerszámát, megfente a
                  borotvát a nadrágszíjához, amelyet az ablak fordítójára akasztott, azután vizet
                  öntött egy tálba a korsóból; nekivetkezett, habot vert, s tisztára aratta az
                  arcát.</p>
					<p>Mikor a gégéje felett járt a késsel azt gondolta magában, jobb volna, ha
                  kettévágná a torkát, minthogy szépíti magát.</p>
					<p>Öntelten elmosolyodott, s míg újra megfente a kést a karján, hogy még élesebb
                  legyen, hátraszegte a fejét, félig lehunyta a szempilláját, s úgy tetszett neki,
                  mintha a szeme előtt valami ködös képben feltűnt volna a grófnő, ahogy a nyáron
                  látta. Amint az ablakban állt s átvilágított rajta a napfény.</p>
					<p>A szeme nagyot lobbant, a kép eltűnt, s ő nyugodtan tovább sikárolta az arca másik
                  felét.</p>
					<p>- No - mondta magában -, vagy voltál valaha valaki, vagy se, ma nyalka legénynek
                  húzd ki magad.</p>
					<p>A ruhája, a fehérneműje, mind ott állott abban a szobában; s míg előkereste,
                  felhányta értük a két sifont, eszébe sem jutott a felesége, sem ellenségeskedést,
                  sem ragaszkodó gyöngédséget nem érzett iránta. Mintha a legidegenebb asszony, egy
                  cseléd volna a másik szobában, akihez semmi köze, akinek a szívéhez nincs köze.
                  Tele van a grófnéval. Nincs már a számára sem élet, sem halál, nincsen a faluja,
                  az ismerősei, a felesége, a szülei, az eddigi élete, az ezentúli boldogsága, nincs
                  neki e világon több cél, csak egy: menni, menni, utánarohanni s megkapni, ölbe
                  kapni!...</p>
					<p>Nem siet, nem kapkod, pontosan, rendesen végzi a dolgát. Nem fog elkésni, s nem
                  fog hamarább helybe érni, mint kell. Ragyogóra tisztítja a ráncosszárú csizmáját,
                  ahogy katona korában tanulta. S mikor fel van öltözve patyolatfehér ingbe,
                  gatyába, azt gondolja:</p>
					<p>- Így nem tud mosni egy asszony se a faluban, mint ez az én göthös feleségem.</p>
					<p>Készen van. Leakasztja, vállára veti a drága, százötven pengős fürtös gubát,
                  megrázza magán, s most tudja, hogy nincsen nála különb legény hetedhét
                  vármegyében.</p>
					<p>Báránybőrsüveget nyom a fejébe. Árpád daliái közt most vón helyén igazán!</p>
					<p>Megindul, mint a hegy. S most már fel nem tartóztathatja senki, semmi.</p>
					<p>Ahogy kilép az első szobából, nyílik a másik szoba ajtaja is. A felesége jön
                  ki.</p>
					<p>Dani rávet egy nyugodt, fagyott, természetes pillantást, s mikor meglátja az
                  asszony halálos sápadt arcát, nem ébred bűntudatra, s ma nem haragszik meg érte.
                  Ebben a percben olyan idegen, mintha ezer mérföldre lenne tőle.</p>
					<p>Erzsi megáll félig az ajtóban. Szólani akart, de hogy így látta meg az urát, a szó
                  bennrekedt a mellében a fájdalmas, keserű felindulástól, s csodálkozva és csodálva
                  bámult rá. A következő pillanatban már minden elkésett, Dani elment, fényesen,
                  hidegen, vészt hordva magával, mint üstökös, akit csak egyszer lát az életben az
                  ember.</p>
				</div>
				<div type="chapter">
					<head>17</head>
					<p>A grófné a túlfűtött szobájában az ablaknál ült.</p>
					<p>Már nem volt olyan szép, mint a nyáron. Arcáról lefogyott a gyengéd puhaság, a
                  harmatos teliség, időközben testi-lelki betegségen ment keresztül. Aranyos szőke
                  hajkoronája alatt túlságosan fehér, szinte sápadt volt az arca. A szőke nők kora
                  megvénülésének nyomai látszottak rajta. Kék szemei beestek, s a bőr megpetyhüdött
                  alatta, megjelentek azok a finom ráncok, amelyek jobban kétségbeejtették, mint
                  maga a halál.</p>
					<p>Kinézett az ablakon, elgondolkozva, elfeledkezve.</p>
					<p>Kinn nagy fák állottak az ablak alatt, s vastagon borította minden águkat a hó, a
                  zúzmara. A nap opálos fénnyel csillogott rajtuk, s a kis szellőre meg-megrezgő
                  hókristályok szivárványos fényt szikráztak a szemébe.</p>
					<p>Bent nagy volt a hőség, mert a grófné ugyanabban a zöld selyempongyolában volt,
                  amelyben a nyáron...</p>
					<p>Összeomolva ült, mintha elvesztette volna az akaratát. Félig nyitott szeme
                  meg-megrebbent, s maga sem tudta eléggé elgondolni, hogy került ide. Volt valami
                  több, mint emberileg érthető ebben az egész dologban. S amint parányi,
                  lesoványodott, fehér kezével végigsimította homlokát, láz és keserűség fogta el.
                  Egy percig restellte magát, és hideglelés borzongatta meg; arra gondolt, ha
                  teljesen ki fog ábrándulni! Összébb húzódott és betegnek érezte magát. Szeretett
                  volna ágyban feküdni, pehelyvánkos alá bújni, szeretett volna keserű orvosságot
                  szedni, émelyítő orvosságot, mint gyerekkorában. Szerette volna, ha valaki az ágya
                  mellé ül, akit szeret, akit jólesik látni, hallani... Úgy félt most minden
                  idegentől és ismerőstől.</p>
					<p>S elomolva a puha nagy székben, az ablakon át beszivárgó hidegtől megborzongva,
                  elernyedten hunyta le szemét, s Danira gondolt.</p>
					<p>Oly sokat foglalkozott vele azóta.</p>
					<p>Nem emlékezett rá tisztán, hiszen csak pár pillanaton át látta, s akkor is
                  elveszett előtte az ember, aki színes, nagyszerű fantommá bomlott. Mennyit
                  táplálkozott azóta abból a pár pillanatból a lelke. A csömör, a társaságba, az
                  emberekbe, a világba, az életbe való belecsömörlés hozta ide. Szeretné, ha valaki
                  durva volna hozzá, olyan valaki, akinek szabad az, aki arravaló. S míg erre
                  vágyott, sokszorosan érezte a legkisebb gyöngédtelenséget, s fájt az élet
                  legparányibb durvasága neki, és legjobban fájt a László gróf sebkímélő
                  gyöngédsége, amely már tűrhetetlenül vette körül, mint a beteget a rászakadó
                  levegő.</p>
					<p>Hirtelen elhatározás volt, mikor elszánta magát erre a vakmerő útra, de lassan
                  érett meg. A nyár óta nem is élt normális emberi életet. Egyik túlzásból a másikba
                  szédült, míg aztán a végletekig volt feszítve az üres, oktalan és céltalan
                  élettől. Ekkor kapta véletlenül kézbe a Turi Dani folyamodványát, azt, amelyet a
                  tanító írt. A különös írás felizgatta és fellelkesítette; keríttetett magának egy
                  fiatal plebejust, akivel utánajáratott a történelemben a Karay-család múltjának, s
                  boldog volt, hogy a fiatal diák, aki hazafias gyűlölettel tárgyalta az összes
                  Karayak történetét, még nagyobb s még lelkesebb gyűlölködésre izgatta. A
                  fiatalember az ifjúság lángolásával szentet látott benne, s honleányi tettre
                  sarkallta: vigye ki a grófnál, hogy adja vissza a parasztoknak a földjeiket,
                  pénzért, parcelláztatva. A grófnő beszélt az ügyészével, aki felvilágosította,
                  hogy nem lehet a földbirtokhoz nyúlni, mert hitbizomány. Lassan mégis rájöttek,
                  hogy éppen a Turi Dani esetében kivételt lehet tenni, mert ezek a földek ki vannak
                  véve az egész vagyontömegből. A grófnő erre megcsináltatta a szerződést, amely
                  szerint egyik birtokát, a Pallagot Turi Dani veszi meg készpénzért, a másikat a
                  község egyetemlegesen; ez a szerződés is úgy volt szerkesztve, hogy Turi Daninak
                  kellett egyedül aláírni a község nevében.</p>
					<p>Ki volt téve az írás az asztalra, s a grófnő, amint bágyadtan ült az ablakban,
                  rápillantott.</p>
					<p>Elmosolyodott.</p>
					<p>Sosem gondolta volna, hogy ő is megfizesse a paraszt Don Juant, akit meg szoktak
                  fizetni az asszonyok.</p>
					<p>Már rég a paraszt hatalmában érezte magát. Az ismeretlen parasztéban, aki talán
                  nem is gondol azóta rá, aki oly nyugodtan él a maga világában, mint azelőtt.</p>
					<p>A grófnő kipillantott erre a világra, amely ott terült el a gyönyörű fák mögött,
                  az apró viskókban.</p>
					<p>Valami meggyőződés derengett benne, hogy ő sem lehetett közönyös a parasztnak, a
                  férfinak, s felömlött benne a láz.</p>
					<p>Összekuporodott a székben, s titokzatosan, elszántan, cinikusan mosolygott bele a
                  tükörbe!</p>
					<p>Abban a pillanatban kimondott egy rövid kis mondatot. Nem hallucinált, nem
                  vizionált, egyszerűen, váratlanul kimondott gondolatban egy kicsi kis mondatot,
                  tisztán, hanggal, hangsúllyal, idegen hanggal és idegen hanglejtéssel. A
                  Boráéval.</p>
					<p>Kimondta azt az ártatlan kis mondást, amit a nyáron Bora súgott a fülébe. És
                  elmosolyodott és meghökkent, és bizsergés futott végig, erkölcsi izgalom a lelkén
                  és testi gerjedelem a testén.</p>
					<p>Lassan, ki-kirohanó izgalmakkal ébresztette fel ez a szoba mindazt a gyalázatos,
                  édes, kínos, elpirító vérverődést, amin keresztül ment a nyáron.</p>
					<p>És nevetve, összeszorított foggal, buján, cudarul mondta ki a paraszt Don Juan
                  gúnynevét, és látja azt a különös, becstelen lányt, aki maga is meredt nyihogással
                  s durva bájjal mondta ki.</p>
					<p>Pillanatokig tartotta így fogacskáit, az ajkát, amely kéjgörcsben úgy
                  maradt...</p>
					<p>És újra kimondta a szót.</p>
					<p>Amint fölnézett, előtte állott a belépő Turi Dani.</p>
				</div>
				<div type="chapter">
					<head>18</head>
					<p>A grófnőben lehűlt a hőség a paraszt láttára.</p>
					<p>Egy pillanat alatt kiábrándult.</p>
					<p>Nyugodt lett, s fesztelen tartással ült tovább. Hideg lett a pillantása, s
                  gúnyosan nézett az emberre, aki mint valami nagyon közönséges, szelídített medve
                  állott előtte nagy szőrgubájában.</p>
					<p>Megbosszantotta a neveletlensége, s régi, rossz érzést idézett fel, hogy a süvegét
                  most sem vette le.</p>
					<p>Hallgatott, várt; várta, hogy megszólaljon a paraszt, és esetlen szava teljesen
                  kirázza előbbi borzasztó izgatottságának utolsó maradványából is.</p>
					<p>Közönségességében akarta látni a parasztot, hogy ezzel megbüntesse magát. Akarta,
                  hogy olyannak lássa, mint a suta félállatot, aki semmi, semmi, és egy pillantást
                  sem érdemel.</p>
					<p>És kicsinyelve, nem is gyűlölve, nem is utálva, közönyösen nézte a szőrsüveget, a
                  szőrgubát, a csizmát. Mikor erre nézett, megakadt a szeme rajta. A csizma szép
                  formájú volt, karcsú, hegyes, fényes.</p>
					<p>Elmosolyodott, s az arcára nézett. Az sem volt csúnya. Ismét feltűnt neki,
                  mennyire hasonlít László grófhoz.</p>
					<p>- Ez hát az egész - mondta magában, s csúfondárosan húzta el a száját egy
                  árnyalatnyira.</p>
					<p>A paraszt állott; könnyedén és biztosan állott. Nem szólt.</p>
					<p>Kínosan sokáig tartott a csönd.</p>
					<p>A grófnő végül úgy vette észre, hogy már nem nézi le a parasztot, s nem is
                  közönyös, nem is jóakaratú iránta. Úgy rémlett neki, mintha valami tréfáról volna
                  szó, valami tréfáról önmagával szemben.</p>
					<p>Olyan nyugodt volt már, olyan magaura s olyan fölényes, mintha a leégett templomra
                  kéregető parasztot látna.</p>
					<p>Megjött a hangja, s könnyedén szólalt meg, s a hangja oly fesztelen volt, olyan
                  természetes, mint a szél susogása a gazban.</p>
					<p>- Megkaptam a kérvényüket...</p>
					<p>De a paraszt nem szólott. Úgy állott, mint a szobor. Az arca meg se mozdult.
                  Pillája sem rezdült. Nyugodtan állott a süveg a fején.</p>
					<p>A grófnőt bosszantotta a paraszt parasztsága.</p>
					<p>Kellemetlenebb lett a hangja.</p>
					<p>- Elintéztem a kérésüket. Ott van az asztalon a két szerződés. A gróf mindeniket
                  aláírta...</p>
					<p>A paraszt nem szólalt meg, nem mozdult meg. Állott. A grófnőt felháborította ez a
                  butaság.</p>
					<p>- Ott van a tinta, toll az asztalon, írja alá.</p>
					<p>Várta, mi lesz.</p>
					<p>A paraszt a nyakát hátraszegte. Örülni kezdett a grófnő, hogy úriasság tört ki
                  belőle, s visszadobja az ajánlatot.</p>
					<p>De nem. A paraszt félvállra vetette a gubát s az asztalhoz lépett.</p>
					<p>Felvette az egyik szerződést, s a tiszta írást nyugodtan végigolvasta.</p>
					<p>A községnek szóló szerződés volt. Azok a föltételek, amiket ők ajánlottak.</p>
					<p>Fogta a tollat, s ráhajolva a papirosra, aláírta.</p>
					<p>Felvette a másik ívet.</p>
					<p>Olvasás közben megütődött. A Pallagról szóló szerződés volt. Az őneki eladandó
                  birtokról. Azon hökkent meg, hogy a vételár felényire volt szabva, mint amit ő
                  ajánlott, viszont a részletek helyett rögtöni fizetésről szólt az írás.</p>
					<p>Egy percig, csak egy jó másodpercig habozott, akkor a szeme kigyúlt, s egy könnyű
                  mozdulattal hátrább tolta a süvegét, hogy egy fürthaj kiborult a homlokára,
                  lehajolt, s ezt is aláírta. Kap ő pénzt arra a birtokra még ma!</p>
					<p>A grófnő oly tisztán olvasta az arcát, mint a könyvet, csak az utolsó gondolatát
                  nem sejtette.</p>
					<p>Kis ideig elnézte a parasztot, aki most festői szép pózban állt előtte. Tetszett
                  neki. Mint egy kép.</p>
					<p>A paraszt letette az írást, s oldalra fordítva fejét, szótlanul odanézett a
                  grófnéra.</p>
					<p>Ez pedig fölállott, s megindult, hogy megtegye.</p>
					<p>Fölvette a tollat, tintába mártotta és sietve odaírta a szerződés végére, a Turi
                  Dániel gyatra, nevetséges betűi alá, hogy:</p>
					<p>“Az egész összeget átvettem.” És a nevét.</p>
					<p>Turi Dániel nem látta, mit ír az asszony, mert egyebet látott.</p>
					<p>A lehajló asszony teljes magamegfeledkezésében állt előtte, s meglátta az egész
                  asszonyt.</p>
					<p>Minden vér a fejébe tódult, úgyhogy fekete lett az arca a vérömléstől.</p>
					<p>Megértette az asszony titkát. Lehet már a hangja akármilyen; megértette, mit szánt
                  neki, mit vár tőle a nőstény.</p>
					<p>Pedig a grófnő gúnyosan, megvetéssel szólt:</p>
					<p>- No, Turi Dániel!... A kiskaraiaknak nem lehet többet panaszuk a
                  hazaárulóra!...</p>
					<p>Felsóhajtott: másképp remélte ezt a jelenetet!</p>
					<p>Letette a papírt az asztalra, s rápillantott a férfi arcára.</p>
					<p>És megrémült.</p>
					<p>A paraszt olyan szemmel nézett rá, irtóztatóbb nem lehet a vérebé, a téli
                  farkasé...</p>
					<p>Az asszony megdermedve állott. Ruhájához akart kapni, hogy összefogja; megérezte,
                  egész testében érezte a megbőszült fenevadat.</p>
					<p>Nem bírta fölemelni a kezét, ott állott védtelenül, kiszolgáltatva a tajtékzó
                  kannak.</p>
					<p>És ez fölemelte a karját, kinyújtotta, torkon ragadta őt, a ruháját, s egyetlen
                  moccanással lábujjhegyig szakasztotta rajta a zöld selyemleplet.</p>
				</div>
				<div type="chapter">
					<head>19</head>
					<p>Valami távoli dörrenésre, kettős dörrenésre felpattantak a szempillái. A hosszú
                  pillák alól bágyadtan, megtört fénnyel csillant ki az okos két szem. Aztán úgy
                  maradt nyitva, sokáig nem domborodott ki a ványadt szaruhártyákon az élet ruganyos
                  csilláma.</p>
					<p>Végre öntudat verődött az agyvelő belsejében.</p>
					<p>S rájött a grófnő, hogy hihetetlenül gyönge...</p>
					<p>Nincs semmi fájdalma, de nem bírja megemelni a kezét... Lába lecsüng a
                  díványról... jobb lába valahol messze lóg az űrben, s nincs hatalom, hogy közelebb
                  vonja magához. Milyen jó, hogy a karja nem esett le, milyen jó, hogy az legalább
                  itt fekszik mellette a pamlag puha bársonyán.</p>
					<p>Az öntudat új szünete.</p>
					<p>Azután valami apró nesz, valami egyhangú, egyenletes nesz...</p>
					<p>Csöpp, csöpp, csöpp.</p>
					<p>Nagyon jó így elterülni, ily kényelmesen, ilyen teljesen.</p>
					<p>Csak a jobb lábafejét húzza valami súly... Szeretné elereszteni, térdízületben
                  elbocsátani, hadd essen le, ahová kívánkozik...</p>
					<p>Az ember még a saját testének sem ura. Mért nem lehet lebocsátani azt a lábat.
                  Mért van az odanőve térdben. Milyen jó annak, akinek falába van. Az lecsatolhatja,
                  mikor így lóg le az űrbe...</p>
					<p>Elmosolyodik... Azt hiszi, elmosolyodott erre a naiv gondolatra. Tréfál... azt
                  hiszi tréfál önmagával... Milyen jó, milyen nagyon jó lenne, ha sehol sem
                  függnének össze oly nagyon a tagjai. Csak úgy feküdnének egymás mellett. Az volna
                  a tökéletes boldogság...</p>
					<p>Aztán sokáig, egy évezredig, két ezredévig némán fekszik, mit sem tud
                  önmagáról.</p>
					<p>Majd egész tisztán felvillan előtte, hogy ő ruhátlanul hever a díványon.</p>
					<p>Aztán mindent tud.</p>
					<p>Elmered az arca, s elmosolyodik. Azt hiszi, elmosolyodott, pedig merev az
                  arca...</p>
					<p>S újabb ezredévek jönnek, mennek... Milyen soká él az ember.</p>
					<p>Valami új nesz.</p>
					<p>Csöpp, csöpp, csöpp...</p>
					<p>Milyen boldog volt ma... Most. Milyen nagyon, nagyon boldog.</p>
					<p>Ez jó volt. Ezért érdemes meghalni. Ez jó volt...</p>
					<p>Valami megszakadt benne, s most elfolyik a vére. Nem baj... Jó...</p>
					<p>Honnan tudja, hogy az ő vére csöpög?</p>
					<p>Csöpp, csöpp, csöpp...</p>
					<p>Ezért érdemes meghalni. Ez jó volt. Ez jó volt.</p>
					<p>Ki mondta meg, hogy az ő vére csöpög?</p>
					<p>Nincs semmi fájdalma. Olyan kellemesen gyönge; nagyon jó gyöngének, ilyen nagyon
                  gyöngének lenni.</p>
					<p>Nagyon jó ilyen puhán feküdni. Meleg folyadékban feküdni; nagyon, nagyon jó a
                  saját vérében feküdni.</p>
					<p>Ki mondta meg, hogy a saját vére csöpög?</p>
					<p>A komornának nem szabad bejönni, míg nem csenget. Milyen jó, hogy annak nem szabad
                  bejönni, míg ő meg nem hal. Ez nagyon jó, nagyon helyes.</p>
					<p>Szegény paraszt... Szegényke...</p>
					<p>Borzasztó súly van rárakva az ember testére.</p>
					<p>Miért csöpög az embernek a vére.</p>
					<p>Szegény paraszt. Szép... Erős!... Szerelem! Szerelem!... Ez a szerelem...</p>
					<p>Istenem Uram... legyen áldott a te neved... nagyon jó így feküdni... Istenem, de
                  jó...</p>
					<p>Csöpp, csöpp, csöpp...</p>
				</div>
				<div type="chapter">
					<head>20</head>
					<p>A süvege kissé félre volt csapva, a guba könnyen, félvállon lógott, s az arcán
                  nagy, torkigjóllakott érzés tündöklött. Fúlásig volt a megelégedéssel, s olyan
                  elteltnek érezte gyomrát, száját, szívét, hogy nem vágyott többet semmire! Mit
                  neki már étel-ital, asszony! Mi jöhet azután, ami volt.</p>
					<p>Megállott a lépcső felső fokán s körülnézett a kápráztatóan fehér világon. Nem is
                  hunyorított, inkább kitágult a szeme a déli napsütéses fehér fehérségtől. Vakuljon
                  meg, aki nem akar többet látni.</p>
					<p>Megrázta a fejét, s ökölbe szorítva kivágta a karját.</p>
					<p>Hogy mint egy isten roskassza meg ezt a világot.</p>
					<p>Aztán megindult s lement a lépcsőn.</p>
					<p>Ment, nem maradhatott. Mennie kellett. De hová? Miért? Miért?</p>
					<p>Olyan semminek látszott előtte az élet, olyan üresnek. Mit csináljon ő már ezután?
                  Egyszerre kicsi lett előtte a falu, hóbafúlt szemétdomb. És ő maga olyan nagy
                  lett, hatalmas, erős, szerencsés, kevély.</p>
					<p>Úgy ment előre, a hersegő havon, mintha most vágna neki istenigazában a vak
                  sorsnak. S bizony a Végzet roppant elébe.</p>
					<p>Amint a vasveretű nagy kapu elé ért, nyílt a belesarkalt kis ajtó, s László gróf
                  állott szembe vele.</p>
					<p>Mind a ketten halálig meghökkentek.</p>
					<p>A gróf a puskájához kapott, s az első pillanatban lövésre emelte. Belesajgott a
                  lelkébe, hogy a paraszt arcáról teljes bizonyossággal lerikolt minden, amitől fél,
                  ami ellen torlásra indult.</p>
					<p>De az elcivilizált ember nem engedett az állati ösztönnek, s megállott az ujja a
                  fegyver ravaszán.</p>
					<p>Szembe néztek, s szeme nem bírta követni, részleteiben meglátni a becstelen
                  átalakulást, amelyen a másik ember arca e pillanat kis része alatt átment. Csak
                  egy szemrándulás, és egy egészen új ember állott előtte. Egy hazug őszinte arc
                  torpant a szeme előtt, amely minden pszichológiai igazságot megcsúfolt.</p>
					<p>Az átélt hősiesség vagy gazság vagy szerencse gyönyörétől sugárzott előbb a
                  paraszt ábrázata.</p>
					<p>És lett belőle egy közönséges, ravasz kicsinyes parasztpofa, amely elbámészkodik a
                  ráemelt puskán, s aki nem érti, mit akar vele az úr, s aki bárgyúan kíváncsi, nem
                  bolond-e ez, aki kikezd vele.</p>
					<p>A gróf már nem tudta, nem káprázik-e a szeme. Megremegett kezében a fegyver, s
                  szégyenkezés kezdte környékezni.</p>
					<p>Ez a paraszt! Ez a barom!</p>
					<p>És pirult a grófnő helyett és a grófnőért.</p>
					<p>Ha igazán találkoztak, jóisten, micsoda kiábrándulás érhette azt a szegény
                  asszonyt. Hiszen őbenne is nagyra nőtt a távolban az asszony szuggesztiójára ez a
                  paraszt. Túlnőtt a paraszton, el az emberig, túl az emberen, fel a ködökig.</p>
					<p>S itt van előtte egy kicsinyes, ravasz, komisz kutya. Fegyvert erre?</p>
					<p>Korbácsot! Végigvágni a képén! Pofon ütni kétszer és kirúgatni a huszárral.
                  Leeresztette a fegyvert.</p>
					<p>- Mit akarsz itt?</p>
					<p>És a paraszt lenyelte a hangsúlyt, mint nagyapja a huszonötöt a deresen.</p>
					<p>A gróf föllélegzett, s egész megenyhült az arca.</p>
					<p>Pillanatokig hallgatott, és érezte, élvezte a megkönnyebbülést.</p>
					<p>Aztán ridegen kiáltott rá a parasztra:</p>
					<p>- Mars!</p>
					<p>A fegyvert leeresztve tartotta, de fenyegetően; nem gondolt többé arra, hogy
                  használja, de jelezte, hogy kész volna rá, s már csak külsőleg volt haragos, csak
                  a vonásai fenyegettek, a lelke szórakozott volt, és szeretett volna rohanni az
                  asszonyához, és rettegetten gondolt rá, hogy rögtön látni fogja.</p>
					<p>Ebben a pillanatban, mikor szórakozottabb volt, mint valaha, úgy tűnt fel neki,
                  mintha szörnyet villámlott volna. Sötéten és zölden villámlott meg a másik ember
                  szeme, s leütött a mennykő is.</p>
					<p>Turi Dani lángot vetett, az arcába ugrott, szembe, vadul, vicsorgón, s mint az
                  éhfarkas ragadta torkon s tiporta a hóba.</p>
					<p>Arccal vágta le a testét és arccal gyúrta bele a hóba, és vasmarokkal szorította a
                  torkát, és a boldogtalan tetemet hagyta, hogy gyászosan vonagoljon, rugdosson,
                  vergődjön, kinyúljon. És irtózatosan rövid volt a küzdelem. A büszke emberállat,
                  olyan rövid ideig tombolt a markában, mint egy tyúk a gazdaasszony kezében. S a
                  paraszt, aki a vértolulásos szenvedély irgalmatlanságában is tisztán figyelte a
                  nagy test vonaglását, türelmetlenségében már meglazította ujjai kapcsát. S ahogy
                  újra megmozdult és újra kapálni kezdett sarkával az égre, eleresztette a jobb
                  tenyérrel, hogy balba fogja a nyakát, a jól megfogható gégéjét, és a jobb öklével
                  üthesse-vághassa, és ütötte-vágta, ütötte-vágta.</p>
					<p>És olyan volt, mintha megbomlottak volna az izmai, és szabályosan kezdett sújtani
                  a csontos bunkóval a puha, szakállas és véres és szétlapított fejre, és
                  ütötte-vágta, és cafatokban verte le róla a húst, és mállasztotta le a lógó
                  porcogóst. És ütötte-vágta, és amikor ez is kevés volt, felugrott, két karba kapta
                  a lábszáraknál fogva és úgy csapta a kapuállványhoz a fejét, hogy szétment és újra
                  kanyarított a nyomorult tetemmel és paskolta vele a kőfalat, mintha az volna az
                  ősi ellenség, amit egy hitvány húsostorral, nyavalyás szétfolyó húsoszloppal
                  kellett volna szétvernie.</p>
					<p>És mikor már rongy volt, alaktalan, haszontalan tömeg volt csak a kezében, és
                  mikor eldobta a hóba, hát keveselte a munkáját, ökölbe szorította az öklét, és
                  fújt és toporzékolt és nem bírta kilihegni a vad tüzet.</p>
					<p>Felkapta a puskát, s kezébe szorította a csövét, s haptákba állott mint a katona,
                  és őrt állott meredten, mint egy véres akasztófa.</p>
					<p>A karja ki volt rúgva, mint egy acélrúd, és az arca dermedt volt, és isteni
                  dühödés tüzében égett.</p>
					<p>És most érezte a legfőbb gyönyört, amit ember érezhet. Egyszerre érezte minden
                  erejének tűzokádását.</p>
					<p>Megbánás, szánalom, emberi erkölcs holmi párája, sisteregtek el a levegőbe.</p>
					<p>Égett, messzelövellő hősugarakkal szinte felolvasztotta a hóba fagyott világot.
                  Átment a legfelsőbb emberi izzáson: Gyilkolt.</p>
					<p>És százszorosan érezte azt az emberin felüli lelkiállapotot, amely már ott a
                  lépcső csúcsán elfogta. Mi keresnivalója van még ezen a földön?</p>
					<p>S agyában oly tisztán szikrázott ki a gondolat, mint az isteni kijelentés a Sinai
                  hegyen. Faltam, öleltem, öltem.</p>
					<p>S azzal a gőggel mosolygott, amivel a földön csak neki volt joga elnézni az élet
                  és az emberek és önmaga fölött. Csak neki, aki annyit rabolt az élettől, amennyit
                  embereknek ezrei nem is álmodnak meg.</p>
					<p>És amint ott állott a nyitott kapuban, mint az örökítélet kielégítetlen, új
                  pokolra szomjazó, vérivó arkangyala, egy szegény, lihegve rohanó ember támadt
                  eléje. A sógor, Gyuri sógor, aki egész nap az ő lépteit leste, és tudta, hogy a
                  grófnénál van, a magányos grófnénál, és meghallotta, hogy jött a gróf, és rögtön
                  szaladt, hogy ott legyen, hogy a sógor ellen legyen, a grófnak segéljen, a
                  kíváncsiságát, bosszúját, maga érdekét hajtsa. És amint szembe került a véres
                  emberi roncson vérbeborultan őrt álló, izgalomra szaglászó bőszült fenevaddal,
                  megállt, visszatorpant, halotti sápadtság és színtelen verejték öntötte el az
                  egész testét.</p>
					<p>Turi Dani nyugodtan nézte.</p>
					<p>Elnézte és nem mozdult. Nem mozdult, de mint a tenger vihara háborodott fel a
                  lelke mélyén, fel a lenyugodott burok belsejében a vér és a szenvedély és titáni
                  cudarság gyönyöre.</p>
					<p>A másik úgy meg volt dermedve a tekintete előtt, mint a madár, ha kígyó szemébe
                  néz.</p>
					<p>És Turi Dani fölemelte a fegyverét. Szabályosan, katonamódra a katonafegyvert.</p>
					<p>Lőtt.</p>
					<p>S a boldogtalan, kettészakadt gerinccel csuklott össze, meg sem lassítva a
                  messzesüvöltő golyót puha akadállyal.</p>
					<p>És Turi Dani újra lövésre kapta a fegyvert.</p>
					<p>És újra lőtt. Vakon, rögtön, mert le kellett lőnie még valamit, valami életet
                  kellett még elpusztítania. Boldog életet, nyugodt létet, amihez semmi köze, ami
                  útjában áll túláradt egyetlen önös életérzésének, az istent megtipró erejének.</p>
					<p>S egy lassú keringéssel arra szálló fekete varjú pukkanva ment szét a
                  levegőben.</p>
					<p>A fekete tollak keringve szállottak, rezegve hullottak lefelé.</p>
				</div>
				<div type="chapter">
					<head>21</head>
					<p>Pillanatok szűntek el, de mintha végtelenségek múltak volna.</p>
					<p>Valahonnan a mélyről, mint a fenékről felszálló tengeráramlást, megérezte a
                  helyzet mélységét. Percenetekre megszakadt az öntudata, s csak állott egy helyen,
                  mint előbbi valójának üres jelszobra.</p>
					<p>Hirtelen, átfutóan, mint mikor vihar előtt egy szemhunyásig sebes szélforgó
                  jelenik meg, elkapta a rémület, hogy valami kegyetlen veszély fenyegeti.</p>
					<p>Nem tudta, túl van-e, innen van-e valamin, s a szeme megüvegesedett s révetegen
                  járt körül a levegőben.</p>
					<p>Akkor visszatért az öntudata. Tudta, hogy megölte a grófot, s tudta, hogy lelőtte
                  a sógorát. Még a lehullott madárról is tudott. Mindent tudott és semmit sem bánt,
                  mindennek megvolt az oka, s kimondta az okot: dühömbe!...</p>
					<p>Ebben a percben fölemelte kezét; idegen érzést érzett rajta s megnézte.</p>
					<p>Elsápadt tőle, a szeme összehúzódott kicsire s ellenségesen, riadtan nézett a
                  kezére; az orrából hánytató inger folyt vissza le a gyomrába, s undorodás és
                  kétségbeesés fogta el; azt hitte, ledobban. A keze csupa vér volt. Friss vér.
                  Embervér. Halálosan megrémült tőle.</p>
					<p>Pedig tisztán tudta, hogy nem bánja, nem sajnálja, örül neki, bánná, ha meg nem
                  tette volna, amit tett, de azért, elkezdett reszketni, és minden porcikája külön
                  reszketett, s nem volt annyi önuralma, hogy idébb vagy odább bírta volna mozdítani
                  kezét. Ott tartotta azt a szeme előtt, és látta, hogy reszket, mintha villanyáram
                  rázná a kaszárnyai fürdőben. S félt, rettegett, iszonyodott. Odavolt. Ha valaki
                  meglátta! ha egyszer csak rábukkan itt valaki. Ha egy gyermek meglátná s árulója
                  lenne.</p>
					<p>Elkezdett vele forogni a föld, érezte, hogy rögtön felbukik álltában, s mintha le
                  volna fagyva a lába, nem bírja a meredt oszlopokat.</p>
					<p>Behunyta a szemét, a sötétben fölfordult, előrebukott s a térdeire könyökölt, úgy
                  maradt leguggolva, reszketve, két talpán inogva. Nagy részegség fogta el; agyát,
                  testét elárasztotta az ijedtség mámora, amely rácsapott, mintha a levegővel
                  lélegzette volna be.</p>
					<p>Káromkodást próbált kinyögni, az istent szidta, de csak keservesen bírta vacogó
                  fogait összeszorítani.</p>
					<p>Kétszer-háromszor rájött rohamban a buta és a jóvátehetetlen reszketés. Sápadt
                  volt, mint a viaszk, s a szíve úgy szorult, hogy néha fel kellett tátani a száját,
                  hogy lélegzetet kapjon, mintha vízbe fúlna.</p>
					<p>Hosszú időnek kellett eltelnie, míg a teste keresztül ment az első vad rémület
                  lázán. Hideg verejték verte ki a homlokát, a testét, s nem volt mozdultányi
                  ereje.</p>
					<p>Mikor végre annyira bírt, hogy gondolatok verődtek az agyában; percről percre
                  rémítőbb ötletei támadtak: ha meghallotta valaki a lövést! ha utánajönnek
                  Gyurinak! ha ez eljött, más is jöhet! ha valaki elmegy az úton s benéz! legalább a
                  kapu volna becsukva! a testeket eltakarítani!... Menekülni, menekülni innen!
                  rohanni neki a mezőnek, hajadonfővel neki a hónak, át a vízen, át a világon!
                  Másutt új életet lehet kezdeni. De itt minden perc halál! Amerikába!</p>
					<p>Valami idegen, ismeretlen, gyáva szellem költözött belé, az beszélt belőlről
                  kifelé, s a rendes, okos, erős, magabízó lelke ott gubbasztott a felső rácson, s
                  megkötözve, de gúnyosan figyelt arra, ami körülötte történik odabent az emberi
                  burok kalickájában.</p>
					<p>Megint érezte azt a kettős lelket, amely benne tanyáz, de most ez az idegen lélek
                  még váratlanabbul támadt rá, mint a tegnap esti. S megint új volt és erős, de
                  csak őrajta, mert őt tönkretette, s minden erejét elvette másokkal szemben.
                  Gyávábbá tette a gyermeknél, s alacsonyabbá a földön csúszó féregnél.</p>
					<p>És hirtelen fölforrott benne az indulat. Mért nem jött előbb ez a buta gyávaság?
                  Honnan került elő a pokolból, hogy tönkretegye azt, akihez semmi köze, aki soha
                  nem ismerte az életben. Ökölbe szorította a kezét, s habozott egy percig, hova
                  vágjon magán, hol fészkel ez a bitang idegen? Aztán teljes erővel megfeszítve
                  izmait, csak éppen megrázta magát.</p>
					<p>Nagyot lélegzett utána, kétszer-háromszor mélyet, teli a tüdőt. S úgy tetszett
                  neki, hogy csakugyan emberebbnek érzi magát. Most már legalább van benne dac, és
                  szembe mer szállani a fenyegető sorssal.</p>
					<p>Felhasználta a percnyi erejét, felkapta a gubát a hóból s vállára vetette, fel a
                  süveget, amit mélyen benyomott a homlokába, s gyilkos nekibuzdulással, vissza sem
                  nézve, kiment az udvarról.</p>
					<p>Komor volt, elszánt, és kevélység fojtogatta, hogy magamagát le tudta győzni.
                  Ámbár érezte, hogyha megállana, összerogyna, ha magára maradna, megsemmisülne, ha
                  nem vívna ilyen kemény harcot, végigmenvén vérbeborulva, végig a nyílt utcán,
                  vonaglana a földön, és még sírni sem volna ereje.</p>
					<p>Csak ment előre, s minden lelkierejét lefoglalta, hogy embernek látsszék, s emberi
                  módra viselje magát. Egy gyerek állott a legelső kapuban, szótlanul bámult rá s
                  utána fordult. Dani rápillantott s majdnem összerogyott a rémülettől. A gyermek
                  nézésében ott látta a véres csizmán való nagy csodálkozást.
                  És a lábát ettől kezdve mintha valami meleg, kövér égő lében tartotta volna.
                  Kapkodta, hogy kivonja belőle, de lehetetlen volt; egyre jobban izzott a lábán a
                  kapca, az égő csizma befelé perzselt. S a lelkét még jobban perzselte a kis
                  gyereknek elkapott pillantása. Rettenetesnek, bírójának ismerte el a gyermeket,
                  akinek joga van rábámulni, megcsodálni őt és elítélni, és aki előtt neki föld alá
                  kell süllyedni a rémülettől.</p>
					<p>Rezzenve nézett körül, mint az üldözött vad. Rést keresett a szeme, ahol
                  kimeneküljön a világból, és szűkölni tudott vón, mint a kutya a bot előtt. De csak
                  állati vad rémülete árulta el így az embert, akinek esze élt és okoskodott:</p>
					<p>- Hát hova akkor? Ha ilyen gyáva, cudar vagyok? Akkor mi lesz? Mit akarok? Hova
                  megyek?</p>
					<p>És csak ment, ment. S a szeme előtt megvillant a gyermek csodálkozó pillantása, s
                  végigsajgott benne.</p>
					<p>Az ő fia is így fog ránézni?</p>
					<p>Rettenetes nagy, mohó ásítás fogta el: haza! Otthon nincs semmi baj! S
                  meggyorsította lépteit, rémülten, rettegve, üldözéstől irtózva, s behúzta a
                  derekát és a farkcsigolyáit, s kínos bizserélést érzett bennük, amely üldözte,
                  előre kergette, mintha ostorcsapás érte volna. Egyre jobban állattá lett; az
                  agyában megszűnt az ész működése, s előre nézve, se jobbra, se balra nem ügyelve,
                  mintha ellenző volna a szemén, mint a lónak, úgy igyekezett, gépies menéssel
                  előre; mint a falu végén megriasztott állat, amely hanyatt-homlok rohan haza.</p>
					<p>Oda, oda akart menni, haza. Haza. Bebújni a vacokba, amelyről már csak annyit tud,
                  hogy ott a helye. Oda el kell jutni. Ott otthon van. Ott
                  majd számot tud vetni magával, s onnan bátran kiugat majd az üldözőkre.</p>
					<p>Egy-egy pillanatra mégis tiszta elme berzen föl agyában. Hisz olyan hosszú, olyan
                  hihetetlenül, pogányul hosszú a falu rövid utcája... Észreveszi, hogy nagyon
                  rohan. Ez gyanút kelthet, s meglassítja lépteit. Később megijed, hogy nagyon is
                  kétségbeesett az arca, aki ránéz, rögtön kitalál valamit! S derültebbre,
                  mosolygóra vonja az ábrázatát, de merev, farkasnevetésre torzul el az akarat.
                  Nemsokára eszébe jut, hogy aki nevetni látja most, később majd elemlegeti, hogy
                  kacagott, mikor a gyilkosságról jött. Erre ijedtté és halálosan csüggedtté válik
                  az arc kifejezése, s megint nincs több vágya tovább, csak menni, menni, hazaérni,
                  elbújni és elereszteni magát, s reszketni, mint az imént ott... S már előre érzi a
                  reszketést az inaiban, s hihetetlen gyötrelmet szenved el.</p>
					<p>Mindenféle emberek, asszonyok ácsorognak, kapuban, utcaközépen, minden szem rá van
                  fordítva, és ő halálraváltan rettegi, hogy megszólítsák. Tudja, hogy csak egy hang
                  szóljon hozzá, szét kell omlania, porrá, mint a mesében az életre boszorkányozott
                  halottnak.</p>
					<p>Az állkapcsai megmerednek és elernyednek, a szemei megüvegesednek, és a szíve
                  rendületlenül ver, irtózatos gyötrelmei vannak, s vastagon izzadja ki a jéghideg
                  verejtéket. Az élet minden bűnéért megvezekel ezen a rövid úton, s hallatlanabb
                  kínjai vannak, mint amit a Dante poklának összes bűnhődői átélnek; azok lélek
                  létükre testi szenvedésekben főnek, ő testét lelki tűzökön érzi szerteszét
                  olvadni.</p>
					<p>Már látja a kapuját, már csak száz lépés, már csak húsz, s minél közelebb éri,
                  annál elérhetetlenebb távolságban látja.</p>
					<p>Félhalottan bukik be rajta. Lábát nem bírja fölemelni; előre tudja, és valóban meg
                  is botlik a küszöbön. Alig-alig őrzi meg, hogy el nem vágódik. Ha felbukna, nem
                  bírna többé fölemelkedni! Hátulról érzi, hogy erős markok nyúlnak utána, hogy
                  megfogják.</p>
					<p>Mikor bejut a pitvar küszöbén, végre megáll s hátával beteszi az ajtót, aztán
                  nekidűl és eleresztve magát, teljes erővel kitör rajta a hideglelős reszketés.
                  Egy ízén nem bír többé uralkodni, s úgy rázkódik kidagadt erekkel, kimeredt
                  szemmel, hogy az ajtó zörög a sarkán és kilincsén.</p>
					<p>És ő hallja ezt a zörgést, amely olyan, mint a messziről közeledő, majd elhaló s
                  újra közeledő kocsizörgés... láncok csörömpölése....</p>
					<p>Olyan gyengének és nyomorultnak érzi magát, mintha halálos beteg volna. A belei
                  kóvályognak és vonaglanak, mint a kígyóboly, s gilisztanyál fakad fel a szájában.
                  A feje szédül s nehéz, mint egy dézsa; nem is bírja a nyakán megtartani; lebillen,
                  mint a hervadt száron a tök.</p>
					<p>Hallja, hogy a felesége feláll odabenn. Megnyikordul a szék. A hallása ijesztően
                  éles, és azt is hallja, hogy valahol messze ordítás van.
                  Egyszerre figyel oda ki, ahol nincs semmi, s be a szobába, ahol az élet ártatlan
                  mozgása lármáz. Mind a kettő egyformán ijeszti.</p>
					<p>Az ajtó megnyílik, s kilép a felesége. A konyhaablak világosságában jelenik meg.
                  Amint meglátja őt Dani, mintha üde szél fújná el a ködöt, egészen elmúlik a láza
                  reszketése, lelki szorongása. Soha sem látta ilyennek az asszonyát. Sápadt arcából
                  nem gyűlölködve parázslik ki a nagy fekete szeme, hanem bánatosan, megtörten.
                  Szomorúan néz, olyan szomorúan, mint aki beletörődött a sors haragjába, mint aki
                  temetett, s már csak csüggedtségével gyászolja a halottat. A férfi kitágult
                  szemmel néz rá, s beszíjja ezt a szomorúságot, mint mező a csöndes esőt, s
                  fellélegzik, és elpárolog a forróság tikkadtsága.</p>
					<p>Egymás szemébe néznek hosszan.</p>
					<p>Erzsi látja, hogy az ura meg van rokkanva, megérzi, hogy a szeméből könyörgés
                  száll feléje. Nem tudja miért, de sejti, hogy nagy és mély bűnbánat szállotta meg
                  az urát. És ő már kisírta magát, kis betege mellett könnyekben adta ki az
                  indulatát, nincs tovább haragja, csak fájdalma. Teli van nagy bánatával, s az
                  abban való részvételt olvassa le az ura szeméből. Tompán beveszi őt a maga
                  fájdalmának sáncába, hiszen ebben az egyben közös az érzésük joga.</p>
					<p>Hosszú csönd van, amely mégis mintha élettel volna tele, tartalommal. A férfinak
                  jólesik a felesége angyali szomorúsága, az asszonynak a férfi megtörtsége.</p>
					<p>És ettől kezdve valami új színt vesz föl a köztük levő viszony; a szomorúság
                  szépsége árad és borong bennük.</p>
					<p>Az asszony fáradtan, de nem idegenül, valami megadó bizalmatlansággal int az
                  urának. Int a szemével, de kíséri egész testével a mozdulatot, maga után hívja, s
                  a férfi megy; nyugodt, fáradt, nem kínos léptekkel. Bemegy a szobába.</p>
					<p>Az asszony az ágy elé áll, amely meg van bontva, s ott fekszik benne egy kis test.
                  A fia.</p>
					<p>Első percben azt hiszi, halott. Megijedt, de nem az előbbi féktelen rémülettel;
                  van az ijedelmében valami öröm; meghalni jó! Csak ez jó!</p>
					<p>A gyermek fehér, de lélegzik. Kis teste megmozdul. Csak a lába van könnyű
                  lepedővel letakarva. Olyan furcsa és szomorú ez az apró emberke, nagyemberes
                  ingecskéjével, gatyájával. Amint ránéz, magán ijed meg. Ha ő így fekhetne halálos
                  ágyon! Gyermekül, ártatlanul, betegen! Örökre elérhetetlen
                  boldog állapot! Kérdőn néz a feleségére.</p>
					<p>Erzsi már beleélte magát, hogy az ura mindent tud. Megütődik kérdő pillantásán.
                  Látja, hogy semmit sem hallott az ember. És nem ez bántja; asszonyi, megenyhült
                  szívében valami új aggodalom kél: mi baj akkor? Rögtön leinti önmagát; nem bánja!
                  maga kereste magának!</p>
					<p>Csöndesen leül az ágy szélére. Lankadtan hajtja oldalra a fejét, s hosszan nézi
                  pihegő kis fiát. A másiknak szabályos lélegzése hallik a bölcsőből. Az is
                  alszik.</p>
					<p>- Nem voltál itthon az éjszaka - szólalt meg az asszony, s oly szomorú a hangja,
                  olyan lemondásteli, lágy s haragtalanul szemrehányó -, rabló tört rám. A gyermek
                  megijedt. Kifogta a frász. Vagy tízszer rájött. Most alszik.</p>
					<p>Daninak eszébe villant, ki járt itt. Kinek kellett itt járni. Leereszkedik egy
                  székre s megszólal. Csöndesen, nyugodtan, komolyan.</p>
					<p>- Megöltem Takács Gyurit.</p>
					<p>Az asszony mintha golyót kapott volna a testébe, még jobban elfehéredik, alélás
                  kerülgeti, s reszketni kezd. És a férfi újra megszólal.</p>
					<p>- A grófot is megöltem. A Karay grófot.</p>
					<p>Nincs kegyetlenség a szavában, és mégis valami belső fásultság van abban,
                  ridegség, szívtelenség. Tudja, hogy megöli a feleségét, de éppen akarja is azt.
                  Mintha magán könnyítene vele. Pedig fáj neki, soha életében így nem fájt a
                  szívének, ha a gyöngét bántotta.</p>
					<p>Megvillan a fejében, hogy szemrehányást tesz az asszonynak, mert voltaképpen
                  miatta volt, minden miatta, az egész elromlott élet miatta volt. Valami ingerült
                  kegyetlenség rángatta meg a száját, hogy erőset mondjon, keserűt, szívszakajtót.
                  De nem szólt, csak szétnyitotta a gubát, s megmutatta véres ruháját.</p>
					<p>Aztán örült neki, keservesen, sírósan örült, hogy így átragadt az ő reszketése az
                  asszonyra. Soká ültek némán.</p>
					<p>Az asszony lassan sírni kezdett. Csak megeredtek a könnyei. Nagy fájdalomnak
                  kellett lenni, ami még könnyet tudott kihozni agyonsírt szeméből.</p>
					<p>A férfi komoran, egyre komorabban ült. Egyszerre csak tompán fölkiáltott:</p>
					<p>- Felakasztanak!</p>
					<p>A hangja iszonyatos volt. Érctelen és elfelejthetetlenül ijedt. Ebben a
                  pillanatban tűnt föl neki először teljes rémületességében a sorsa. Az arcán
                  megkövült a halálirtózatnak egész borzalma. Az ajka a hang után lepittyedve
                  maradt, a nyelve a fogai közé dagadt, szeme kidülledt, lélegzete elállott, s
                  üvegesülten szürkére hályogosodott a szemtükre. Erzsi olyan rémülten nézett bele
                  ebbe az arcba, mintha máris az akasztófán látná.</p>
					<p>És ebben a percben elfelejtett neki mindent. Az egész életre való szenvedést, a
                  sok méltatlanságot, megbántást, durvaságot, kegyetlenséget, az emberi bűnöket,
                  mindent, mindent. Mi az ő szenvedése ehhez! Mi az ő bűnhődése ehhez! És ha még
                  százszorta nagyobb volna is a szenvedése, mint amilyen: ő a szerelméért szenved!
                  Méltatlanul! S ez magában hordja a belső feloldozás és vigasztalás csíráit. De ez
                  a férfi a bűneiért bűnhődik! S a lélek a legszigorúbb bírája! Önmaga előtt nem
                  állhat meg!</p>
					<p>S olyan véghetetlen szánalom fogta el, hogy leborult elébe térdre, s
                  összekulcsolta a kezét, s nem iszonyodott véres ruhájától, és asszonyi szívvel
                  hazudott vigaszt, s adott bátorító szót!</p>
					<p>- Édes uram! Ne hagyd el magad. Ne hagyd el magad!</p>
					<p>És odaborult a véres kézre.</p>
					<p>- Okod volt rá! - kiáltotta, s a könny elfojtotta hangját.</p>
					<p>- Elítélnek! De kiszabadulsz! Hazajössz nekem! És akkor elbújunk egy sarokba!
                  Békességbe! Istenhez békülsz. Boldogan élünk!...</p>
					<p>Valami krisztusi hit és szeretet kiáltott ki a szavaiból, s a férfi magához tért
                  tőle. A mentő szalmaszál. Egy villanásra tisztán állott előtte az igazság. Az az
                  igazság, ami a felesége gondolatában volt.</p>
					<p>Nem fogják halálra ítélni: oka volt! És a börtönből
                  kiszabadul! És akkorra lehűl a tüzes vére. És meg fogja váltani a bűneiből ez az
                  asszony.</p>
					<p>És úgy tűnt föl neki most ez az asszony, mint egy Megváltó.</p>
					<p>S valami nagy, nagy meghódolásra tört össze, s levágta magát a földre, az asszony
                  lába elé, s megcsókolta előtte a földet. A másik pillanatban már csak érezte, hogy
                  kimerült, fáradt fejét jólesik a hideg földre tenni. Megszédült vele a szilárd
                  föld, s egy pillanat alatt el tudott volna aludni; szelíden és örökre.</p>
					<p>Erzsi rátette a kezét a férje fejére, s könnyek peregtek rá az arcáról. És olyan
                  igazán bízott abban a jövőben, mint a túlvilági üdvösségben.</p>
					<p>Dani egyszerre rettenve kapta fel a fejét. Fülelt, mint a vadat álló kopó.
                  Csakugyan lépések odakinn. Az ajtó nyílik, s mielőtt a férfi felugorhatna,
                  vasvillás emberek jönnek be.</p>
					<p>- Ne félj! - sikoltja Erzsi.</p>
					<p>Átkarolja reszkető férjének a fejét s erősen megcsókolja.</p>
					<p>- Ne félj! - suttogja a fülébe. - Ha bátor vagy, megmenekülsz. Hazajössz. Boldogok
                  leszünk!</p>
					<p>És Dani nem fél.</p>
					<p>Olyan nyugodt, olyan fölényes, gyönyörűség látni. Gyönyörűség egy asszonynak
                  tudni, hogy az erős férfinak ő ad erőt. Őt magát is megerősíti ez.</p>
					<p>Turi Dani nyugodtan, méltóságosan, a jövőben bízva állt a vasvillások közé.</p>
					<p>És amint az ajtóból még egyszer visszanézett rá, szinte várva, hogy az asszony
                  utána rohanjon, látta, hogy a beteg gyermek az ágyon összevonaglott. És Erzsi egy
                  pillanatig habozva állt, az ura után vesse-e magát vagy a fia elé. És ezt tette.
                  Leomlott az ágy elébe, s remegő, simogató tenyerével ráborulva a kínlódó
                  gyermekre, könnyaláfutott arcát az ura után fordította: elköszönve, fájdalmasan;
                  visszahívta, ígéretesen.</p>
					<p>S a férfi megértette.</p>
					<p>S megtudta, úgy értette, hogy az isten akarata volt, hogy beteget adott a gyönge
                  asszonynak: erőt adott a várakozásra!</p>
					<p>Tiszta volt az esze, csak a szíve szorult odalent.</p>
					<p>De mi ez a semmi szorongás ahhoz a boldogsághoz, hogy tudja, ma tudja először, mi
                  vár rá a jövendőben.</p>
					<p>Vétkezett, özön vétekkel. Bűnhődni kell és bűnhődni fog érte.</p>
					<p>Kifizeti az adósságot.</p>
					<p>Aztán új életet kezd. Lehiggadt vérrel, amely nem viszi új bűnbe... S boldog lesz
                  az asszonyával. Az ő édes szent, vékony, imádságos szemű asszonyával!</p>
					<p>S boldogan lép a falu szájatáti népe között, mintha nem veszteni: felmagasztalni
                  vinnék.</p>
					<p>Váratlan eset.</p>
					<p>Velőtrázó sikoltással rohan ki Bora, s odaveti magát a Dani nyakába.</p>
					<p>A lány még mit sem hallott a szétfutott hírből. Csak azt látta, hogy Danit
                  kísérik, mint a rabot.</p>
					<p>Magából kikelve sivított.</p>
					<p>Egy pillanatra látta a Dani véres kezét, véres ruháját.</p>
					<p>- Én, én! - sikoltotta s kitárva karját, útját állotta az embereknek.</p>
					<p>- Mit te! - mordult rá egyik ember. - Lódulj.</p>
					<p>- Én küldtem oda! Én uszítottam rá!</p>
					<p>- Fogjátok meg.</p>
					<p>Dani szelíden nézett a lányra.</p>
					<p>- Ó, a bolond! - mondta gyöngéden.</p>
					<p>Valaki megragadta a lányt.</p>
					<p>- Hagyjátok. - Intett neki. - Mit tud ez? Hát kérdezd meg tőle, mi történt! Kit
                  öltem meg?</p>
					<p>- Tudom, tudom! - rikoltott a lány eszelősen, és hátrafeszítve két könyökét,
                  toporzékolt és rázta az öklét. - Énmiattam van. Én vagyok a ringyó. Engem vigyenek
                  el. Én vagyok a szajha. Engem akasszanak fel. Én uszítottam fel. Az éccaka nálam
                  hált, velem hált az éccaka. Akkor csináltam ki. Én béreltem fel. Én vagyok a
                  szajha!</p>
					<p>- Lódulj! - ordított rá egy vasvillás, és nyakon vágta a lányt. Dani abban a
                  percben, mint a megveszett farkas ugrott rá. Orrtövön vágta, hogy fölbukott:
                  rávetette magát s állkapcson csapta, hogy kiugrott a szája. Torkon ragadta.</p>
					<p>De ekkor hatalmas ütést kapott a feje hátuljára. A vasvillások nekiestek, és ott
                  ütötték-verték, ahol érték.</p>
					<p>A lány ordított, és földhöz verte magát, és nekiment az embereknek, míg őt is le
                  nem verték vasvillával.</p>
					<p>Az anyja rohant ki érte, jajszóval átkozva a gyilkosokat és Turi Danit.</p>
					<p>Saroglyán vitték a községházára Danit. Belökték a fáskamrába, rázárták az ajtót, s
                  két embert állítottak elébe. Csendőrökért küldtek. Besötétedett, mikor Dani
                  eszméletre tért. Lassan tisztult ki előtte, hol van, mi történt? Nem volt többé a
                  lelkében semmi indulat. Fájdalom volt, szomorúság, életutálat.</p>
					<p>A két asszonyra gondolt. Arra a drága, imádnivaló szentre, aki meg tudta volna
                  váltani őt, s arra a szegény boldogtalan bűnösre, aki fel tudta volna áldozni
                  magát érte.</p>
					<p>És tudta, hogy mind a kettő hiába pazarolja már őreá a lelkét. Neki nem lesz többé
                  segítségére asszonyi szív. Valami csudát, valami félelmes igazságot sejtett
                  meg:</p>
					<p>Egy asszony! ha csak egy igazi asszony élt volna az életében: boldoggá tette
                  volna! De kettő, három, tíz, száz... százszorosan elveszejtik őt. Bevégezve látta
                  a sorsát.</p>
					<p>Az imént még bízott a jövőben, a szép, nyugodt, boldog egyasszonyos jövendőben.
                  Most már nem bízik.</p>
					<p>- Ha ezerszer föltámadnék, tízezerszer fölfalnának az asszonyok.</p>
					<p>Soká, soká hevert erőtlenül. Kábult fejét csak egy gondolat nyugtatta meg. Ő
                  megtette a magáét mindenkiért. A többi nem az ő dolga.</p>
					<p>Magasabb hatalmak kezében van immár a sorsa. Az emberi
                  igazságszolgáltatáséban.</p>
					<p>És teljesen megnyugtatta, hogy az örök ítélet kezében van immár a fáklya, amely
                  arra való volt, hogy világítson, s lőn gyújtogatóvá...</p>
					<p>- Minek éltem? - mondta. - Hát ugyan minek lettem erre a világra!</p>
					<p>Mi az élet?</p>
					<p>Sár.</p>
					<p>És az ember benne?</p>
					<p>Arany a sárban.</p>
					<p>Ki hát a bűnös, ha ebből az aranyból semmi sem lett?</p>
					<p>- Ki?</p>
					<p>Az Isten, aki nem csinált belőle semmit.</p>
					<p>-&amp;-</p>
				</div>
			</div>
		</body>
	</text>
</TEI>