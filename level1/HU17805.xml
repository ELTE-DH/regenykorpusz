<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU17805" xml:lang="hu">
   <teiHeader>
      <fileDesc>
         <titleStmt>
            <title>Tévelygők</title>
            <author ref="viaf:121446803">Ritoók Emma (1868-1945)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">74585</measure>
            <measure unit="pages">150</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Tévelygők</title>
               <date>2018-02-09</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/17800/17805"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Varjú Mária</name>
                  <name>Uri-Kovács József</name>
               </respStmt>
             
                  <bibl type="digitalSource">
                     <title>Tévelygők</title>
                     <date>2018-02-09</date>
                     <ref target="http://mek.oszk.hu/17800/17805"/>
                  </bibl>
               
              
                  <bibl type="printSource">
                     <title>Tévelygők</title>
                     <author>Ritoók Emma</author>
                     <pubPlace>Budapest</pubPlace>
                     <publisher>Mojsza János Ny.</publisher>
                     <date>1938</date>1938<ref target="http://mek.oszk.hu/17800/17805/pdf/"/>
                  </bibl>
               
            </bibl>
            <bibl type="firstEdition">
               <title>Tévelygők</title>
               <author>Ritoók Emma</author>
               <date>1938</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="F"/>
            <size xmlns="http://distantreading.net/eltec/ns" key="medium"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T5"/>
         </textDesc>
      </profileDesc>
      <revisionDesc>
         <change when="2020-07-30"/>
         <change when="2021-05-03"/>
      </revisionDesc>
   </teiHeader>
  <text>
      <body>
         <div type="group">
            <head>I. KÖTET.</head>
            <div type="chapter">
               <head>I.</head>
               <p>Egy sikoltás.</p>
               <p>Sehonnan az ürből, vagy valahonnan a végtelenségből, a ködök mögül vagy az
                  elsápadó csillagok közül...? A reggel szürkeségének kemény selymét hasította
                  végig, kozmikus csendet tépő, kaotikus fájdalmat jelentő egyetlen repesztéssel a
                  halál... Lecsapott, kiszakadva az ismeretlenből, minden emberitől független
                  jajszava a világnak.</p>
               <p>A sikoltással egyszerre a hang anyaggá vált formája gyorsan szállt le a tenger
                  felett, fekete pont - sötét pillangó a szürkeségben. Egy pillanat és a sullyá vált
                  sikoltás betörte a halványan csillanó, gyöngyházszinüre váló tükröt.</p>
               <p>Csend. Aztán a csend hangja: a tenger halk hullámverése a parthoz... egy repülőgép
                  messzire halkuló zümmögése.</p>
               <p>Az a fiatal ember, aki a gépen repült a tenger felett, nem hallotta a sikoltást -
                  maga a tenger sem hallotta... Öreg ember jött ki a sziklák között épült kis ház
                  ajtajából a francia parton, de az sem hallotta. És nem hallotta a nem messze levő
                  nagy szálló termében rendezgető pincér, sem az emeleti szobában alvó amerikai
                  leány, sem a hajó, mely most tünt elő a part hajlá­sánál.</p>
               <p>És nem hallották, akik messzebb voltak. Berlinben a Viktoria Strasse egyik házának
                  a har­madik emeletén két öregedő ember aludt, miután késő éjszakáig a leányukról
                  beszéltek, aki ott hagyta őket. Azt sem tudták, kivel ment el - hogy egyáltalában
                  valakivel ment-e vagy csak egyedül. A ház előtt a taxi állomáson az egyik sofför
                  nyujtózkodott és ásítva nézte, hogy a reggeli vonattal érkezettek milyen gyürött
                  arccal ülnek táskáik közt az autókban. Ezzel a sofförrel ment el a leány hat
                  héttel ezelőtt a pályaudvarra, de sem a soffőr, sem az öregek odafent nem tudtak
                  egymásról.</p>
               <p>Budapesten a Ráday utca egyik szobájában egy fiatal ember, Pétery János nevü,
                  nagyon korán ébredt fel.</p>
               <p>- Úgy sincs semmi dolgom, nyugodtan alhatnám akár kilenc óráig is, - gondolta
                  bosszan­kodva. - Az öcsém a pamlagon bezzeg alszik, még hét órakor sem lehet
                  felébreszteni, hogy idejében elkészüljön az iskolába.</p>
               <p>A szemetes kocsi csengője hallatszott. Undorodva gondolt a szemétre és szeretett
                  volna repü­lő­gépen ülni és messze-messze lenni mindentől, ami a Ráday utcában
                  van. Gépen szállni a felhők között egy leánnyal... aranyosan csillanna meg a haja,
                  mikor a felkelő nap sugárzásába belerepülnének. Behunyta a szemét ennél a
                  romantikus gondolatnál. De nem tudott ujra elaludni. Halkan felkelt és bement a
                  fürdőszobába.</p>
               <p>Fent - tengerek, városok, emberek felett a reggel szinesen lángolt elő a szürkeség
                  széttépett selyme mögül.</p>
               <p> </p>
            </div>
            <div type="chapter">
               <head>II.</head>
               <p>Az asztalon már csak a reggeli maradványai voltak. Erzsébet besietett, felkapta
                  előre el­készi­tett tizórását és beledobta a táskájába.</p>
               <p>Gyuri felnézett és nyugodtan mondta: - Leszaladt egy szem a harisnyádon.</p>
               <p>Erzsi leesett az ajtó mellett egy székre és rémülten nézett végig felhuzott
                  lábszárán: - Istenem elkésem!... hol?</p>
               <p>Gyuri elnevette magát: - Szamár vagy, csak vicceltem.</p>
               <p>Erzsébet dühösen kapta fel a táskáját: - Haszontalan kölyök! - és kiszaladt.</p>
               <p>Pétery János haragosan nézett az öccsére és megvetően mondta: - Megérdemelnél egy
                  pofont.</p>
               <p>Gyuri csak nevetett: - Savanyu János! - kiáltott vissza az ajtóból.</p>
               <p>Igen, az. De hogy élhetnek így? Nevetnek, szaladnak, izgatódnak, hogy elkésnek
                  vagy hogy leszaladt egy szem a harisnyán - egy szem... nem veszik észre, hogy
                  minden felborul. Vagy csak ő látja így? Vajon nem örökölte az anyja
                  buskomorságát...? Régen kisértette ez a gondolat, de soha olyan világosan, mint
                  ezekben a hetekben. Pedig inkább meghalni, mint úgy... ilyen fiatalon... Fiatal -
                  mit jelent ez neki? Különben Gyuri inkább örökölhette volna az anyjától, ő későn
                  született... ostoba képzelődés az egész.</p>
               <p>Az apja jött be. - Jani, ne felejtsd el a szabónak ma megfizetni a részletet.</p>
               <p>Jani komolyan nézett az apjára: - Apám... - kezdte és elhallgatott.</p>
               <p>Az apja egy percig állva maradt az ajtóban: - Na?</p>
               <p>János legyintett: - Semmi fontos, majd máskor. Látom, hogy most siet.</p>
               <p>Egyedül maradt. Mit is akart kérdezni? - Azt hogy örökölhettem én az anyám... vagy
                  hogy: apa, miért jár még mindíg ahhoz az asszonyhoz...? vagy hogy: meg tudná egy
                  élet tapasz­talata után mondani, hogy érdemes-e élni...?</p>
               <p>A nap egy vékony csikja besütött, csillámló szalagot lebegtetett, meg eltünt,
                  ahogy egy apró felhő elfutott előtte. Végre rátalált a nagy, nehézkes pamlagra és
                  mindíg szélesebben bontotta ki aranyos szövetét rajta. János felkönyökölt az
                  asztalra, háttal a napnak és megvetően nézett végig a szobán. - Otthon... ez is
                  otthon! Egész délelőtt egy cseléd marad a lakásban, csak enni szalad mindenki
                  haza, azt is háromszor kell behozni - mindenki külön... Na szervusz otthon, tíz
                  perc mulva fél kilenc, az abrosz ételfoltos, az ujság háromfelé rajta: német
                  kancellár, hágai egyezmény, súlyos autószerencsétlenség, pénzpiac, arzénmérgezés,
                  kalapácsos gyilkos... nicaraguai földrengés... öngyilkosságok... Na igazán üditő
                  olvasmány. Regény... persze Erzsi ezt a butaságot olvassa legelébb. Hát
                  induljunk... részletet fizetni. Hányadika is van? március - 1931 március vége...
                  nemsokára huszonhat éves leszek... a legszebb kor.</p>
               <p>Valami okosat kellene csinálni. Istenem - valamit, valamit! El kellene menni az
                  államtitkár­hoz, szörnyü! Majd bedugnak valahova, egy függőlegesen vonalozott
                  papír elé és még boldog­nak is kell lenni, hogy végre...</p>
               <p>Felállt. Mikor megfordult látta meg, hogy besüt a nap. Egy pillanatra behunyta a
                  szemét, érezte, hogy arca, egész teste szinte magától átmelegszik és
                  elmosolyodott. - Nap... Aranka! Szőke, szép Arany... napsugár... Elpirult, mintha
                  valaki előtt véletlenül kimondta volna. Ilyen érzelgősség!</p>
               <p>Mikor a lépcsőn lement megbotlott valamiben. Visszatartotta magát, hogy hátra ne
                  nézzen, csak azért se. Csak a napot akarta látni a kapu széles nyilásán át, ahogy
                  árnyékokat kergetett a siető emberek lábai alatt. Tavasz van... és fiatal.</p>
               <p>A szegleten egy kirakat tükörüvegében meglátta magát, kicsit el is mosolyodott.
                  Azért... egészen jó megjelenése van... Abban a percben mintha nem az ő alakja lett
                  volna az üveg tükrében... valaki idegen. Alig birta megállani, hogy hátra ne
                  forduljon. Tudta, hogy senki sincs ott, ismerte ezt a hátgerincén hidegen felkuszó
                  érzést... egy idegen is van benne.</p>
               <p>Tovább ment. Kávéházban az üveg mögött egy férfi ült, de nem az előtte levő
                  csészére nézett, hanem a mellette levő ujságba és úgy itta a kávéját. Ugyan minek
                  olvassa? Segit azzal magán, ha megtudja, hogy földrengés Nicaraguában, meg német
                  kancellár... Autó, biciklista... a Kálvintéren villamosra ülhetne.</p>
               <p>Arra felé nézett. Milyen különös köd... átlátszó fátyol, vagy még annyi sem
                  szinezi a levegőt; köd, de nem őszies, inkább sok szinből vegyült lilásszürke
                  lebegés ott fent a házak között. Csak ott fent, lent az utca mindennapja.</p>
               <p>Jó volna más utcába költözni, örökösen ugyanazok a cégtáblák. Uri és női
                  fodrász... a bátyja azt írta egyszer Berlinből, hogy szines, zöld és kék parókás
                  viasz mannkenek állnak a kiraka­tokban - változás, változás!... Fehér Imre finom
                  sütődéje, Pauker esernyő készités és javitás... Kovács férfiruha- készitő...
                  Gyerekkorában a kis város utcáján szemben a fapalánk mögött uj cégtábla jelent meg
                  egy rudon. Azon is ez volt felmázolva, de a ru- és a -ha közé egy olló volt
                  festve. Úgy olvasták és kiabálták egymás közt: »férfiruollóhakészitő«... Klein
                  Mórné ujra rendezte a kirakatát - szörnyü kisvárosias. Rosenzweig... De miért kell
                  nekem ezt mindíg ujra elolvasni? Mi közöm nekem ehhez az egészhez?</p>
               <p>Lehajtott fejjel ment, hogy elkerülje ezt az olvasási kényszert. Valaki
                  rákiáltott: - Szervusz Jani! - Felnézett. Az apjának egy idős barátja volt. - Na
                  mi baj? Miért lógatod úgy a fejed?</p>
               <p>- Dehogy! Szó sincs róla! - hebegi kényelmetlenül.</p>
               <p>- Fel a fejjel fiam, mig fiatalok vagyunk!</p>
               <p>- Ha azt meri most mondani, sursum corda, az arcába vágok az öklömmel, -
                  gondolta.</p>
               <p>- Sursum corda, fiam!</p>
               <p>János nem vágott az arcába, ebbe a telt, önelégült arcba; csak ősz bajuszáig
                  emelte fel tekintetét, mely rövidre vágva borzasan cáfolta meg az arc simaságát.
                  Csak egy kicsit feljebb még - most két bágyadt, vizes szem tekintetével
                  találkozott. János elszégyelte magát. Olyan öreg volt ez a két szem, sokkal
                  öregebb, mint az arc.</p>
               <p>- Na fiam rosszkedvünek látszol. Mit csinálsz? Mivel foglalkozol? Hol helyezkedtél
                  el, mióta nem láttalak?</p>
               <p>- Nincs még állásom.</p>
               <p>- Az már hiba. Mikor én fiatal voltam ebben a korban, már...</p>
               <p>János nem birta tovább, köszönt és tovább ment. Az öreg úr utánanézett, elképedve,
                  meg­botránkozva. - Ez a mai fiatalság! Különben az egész Pétery familia félbolond.
                  - Ezzel elintézte őket, saját multjának önérzetébe burkolózva ment tovább.</p>
               <p>- Szörnyü, egyszerüen szörnyü! - gondolta János. Hát ez a mult nemzedék?
                  Megértetlen, erkölcsi frázisokon lovagoló, de ha tanácsot kérnék tőle, vagy épen
                  állást, azt mondaná: sursum corda, lakjál jól vele! Az apám mégsem ilyen, megértő
                  és sohasem izléstelen, ó sokkal okosabb... csak az az egy ne volna... A levegőbe
                  vágott kezével, melybe elfelejtett botot venni. - Az apámat mégis szeretem, nagyon
                  szeretem. - Enyhe átmelegedéssel érezte és megelégedett megnyugvás fogta el. -
                  Csak az az egy ne volna... csak egyszer lehetne vele nyiltan beszélni!</p>
               <p>Ez az a ház, ahol a szabó lakik? Benézett. Meglátta a mély keskeny udvar végén a
                  cégtáblát. A kapu aljának kijárt kövezetén vigyázva kellett menni. Jobbra egy
                  vizvezeték csapja csepe­gett, alatta a piszkos földön krumplihaj és mosogató rongy
                  nyult. A függő folyósokon asszonyok járkáltak a konyhaajtók előtt. Kövér asszony
                  jött rongyos táskával az udvaron át, kalapja komikus divatossággal csufolta lompos
                  ruháját. Nagyon megnézte Jánost, mintha kérdezni akart volna valamit, de csak
                  tovább ment.</p>
               <p>Az udvar mélyéből férfihang hallatszott és amint János közeledett, a szavakat is
                  kivette: - Te, te cafra! - Asszonyi sipitás, érthetetlen szavak.</p>
               <p>János ijedten torpant meg.</p>
               <p>- Agyonváglak! - hallatszott ujra. - Mindíg lófratni, se éjjel, se nappal nem vagy
                  itthon, letépem azt a cifra rongyot rólad!</p>
               <p>A szabó lakásából hallatszott ki és János gyorsan visszavonult. Fejét kissé nyaka
                  közé húzva menekült a családi tragédia elől és sietett vissza a kapu felé. Mikor
                  odaért egy fiatal nő igyekezett ki mellette; megismerte a szabó lányát. Egyszerre
                  jutottak ki a kapun, de a leány az utcán mindjárt megelőzte. Divatos
                  meghosszabbitott ruhában, vastag lábszárán selymesen fénylő harisnyával, magas
                  sarku drap cipőjén ingadozva ugyancsak mozgatta csipőjét; hátul minden izma utána
                  ringott.</p>
               <p>- Pfuj! - gondolta János arra a pillanatnyi érzéki mosolygásra, melyet megérzett a
                  szája körül. - Hiába, Erzsike is csak ilyen ruhában jár, de nem így, hál
                  Istennek... buta ez a női uniformis. Nem csoda ha a szabó dühöng. Az anya még
                  fejkendőt visel - ketté szakadt a világuk... De hogy siet! - Pár percig kiváncsian
                  ment utána, már restelkedve vissza is akart fordulni, mikor a leány egy
                  fodrászüzletbe benyitott. János elnevette magát: - Vajon így kezdődnek a
                  kalan­dok?</p>
               <p> </p>
            </div>
            <div type="chapter">
               <head>III.</head>
               <p>Erzsébet nem késett el. Gyorsan felvette a rózsaszin nyersselyem dolgozó kabátot -
                  most már nem vászon kabátokat hordtak a lányok az irodában, mióta ujra divatba
                  jött a nőiesség, így sokkal csinosabbak voltak. Orrán, arcán áthuzta a
                  puderes-dobozból kivett szarvasbőr darab­kát, jól megnézte magát a kis tükörben,
                  közben tovább beszélgetett egy fiatal emberrel. Száját nem ruzsozta, legfeljebb ha
                  este ment valahová, akkor is alig észrevehetően. Csinos arc nézett rá a tükörből.
                  - Ma mindenki csinos gondolta; - fiatalon csaknem szép. Az igazi szépség nem sokat
                  ér, megbolonditja a leányokat és film- vagy szinpad-ábrándokkal rontja meg az
                  életüket. Pedig ma már ott sincs semmi kilátás... A mindennapi életben a férfiak
                  félnek tőlük: a nagy szépség követelő, keretet és életet követelő. A férfiak
                  nagyon megokosodtak.</p>
               <p>Erzsébet ilyen gondolatok közben meg volt elégedve a saját csinosságával, mikor a
                  puderes dobozt bekattantotta és a helyére ült. Még senki sem kezdett munkához.
                  Térey az ujságot olvasta, Weisner oda állt mellé és szellemesen azt kérdezte: hogy
                  aludt? Ez a Weisner szerelmes volt Erzsébetbe, de ő - eszébe sem jutott. A
                  hivatali szerelmet mindjárt kikapcsolta, mikor belépett. Tulságosan könnyen adódó
                  alkalom és a házasság a kettős hivatali élettel nem nagyon csábitotta.</p>
               <p>Erzsébet romantikus és szentimentális volt, mint a kereső leányok mind, mint a
                  jazz muzsika, mint a two step, mint a mozi, mint a gépek mögé huzódott modern
                  élet. Érzelmességük épen úgy vibrált, mint a régieké, csak tudatosabban,
                  nyiltabban. Erzsébet is szerelmet keresett, férjhez akart menni és szerette volna
                  ezt a szerelmet és férjhezmenetelt olyan szépen átélni, mint a legszebb film.</p>
               <p>Mi volt ehhez képest a mamák szentimentálizmusa! Most a technika ezerszinüvé
                  varázsolta az érzelmet, elkezdve a megszólaló telefonon, mely két hangot a
                  távolságon át tartott reme­gésben, az esti tarka világitásban ragyogó utcákig, a
                  szines lámpáktól rózsásra árnyalt arcokig a vendéglőben vagy nyári cukrászdában,
                  ahol a fák épen úgy suttognak a szélben, de a zene izgatóbb, mint bármikor. Hogy
                  biológiát tanultak, az nem rontotta meg a csók édességét és Erzsébet épen úgy
                  ábrándozott a jövőről, mint a szépanyja, csak az ábránd tárgyának volt más ruhája:
                  egy két szobás lakás viola és narancssárgára festett falakkal és csőbutorokkal és
                  ó - repülőn menni nászutra, Lido, St. Maurice... Minden ábrándnak régen és most is
                  a pénz volt az ellensége.</p>
               <p>Már mind az öten bent voltak a szobában. Valami szindarabról vitatkoztak -
                  kellemes művelt emberek ezek és milyen szép megint Klára... vajon miért nem
                  szerelmes mindenki belé? Talán tulságosan is magas és arányos az alakja, kissé
                  merev és merev ez a nagyon szabályos arc is. Mintha a férfiak jobban szeretnék
                  most a kicsi, finom nőket. Talán ezzel akarják ellensulyozni, hogy szellemileg már
                  nem lehetnek fölényesek... gyermekeket akarnak most is a nőben, legalább
                  fizikailag legyen kisebb mint ők. Az ilyen határozott pompás alak... nem, nem a
                  mai szegény világba való; egy hat szobás antik szépségekkel butorozott lakás
                  illenék hozzá, nem ez a hivatal.</p>
               <p>Erősen vizuális képzelete egyszerre maga előtt látta Klárát egy ilyen pompás
                  lakásban. Felsóhajtott - nem irigységből, hanem mert erre a vizióra azonnal ott
                  volt a válasz a lelkében: vén leányok maradunk mindannyian...</p>
               <p>A beszélgetés elég hangos volt, mikor a másik szobára nyiló ajtóban egy csunya
                  leányarc jelent meg. - Szt... mondta és a háta mögé mutatott. Lassan nyugodtan ült
                  le mindenki az asztalához, nem akarta mutatni, hogy az osztályvezetőtől megijed,
                  vagy hogy tilosnak érzi a hangosságot. Az irógép kattogni kezdett. Erzsi
                  észrevette, hogy az elébb leirt pár sorban hibát csinált ábrándozás közben.
                  Kijavitotta és átadta a kisasszonynak legépelésre.</p>
               <p>Kis életek zsufolódtak össze a hivatalokban, mint mindíg, de szinesebbek voltak a
                  szobák és az elmuló órák, mióta nők is jártak be. Mindenki csak külsőségeiben
                  ismerte a másik életét, habár jó barátságban voltak egymással. Senki sem sejtette
                  a csunya kis leányról, aki az imént nézett be és mindíg jókedvünek látszott, hogy
                  milyen éjszakái vannak, ideges lázongással és fuldokló sirással tele. Nem tudták a
                  cinikus Dobosról, hogy legnagyobb boldogsága volna a család, imádta a kis
                  gyermekeket. Nem is sejtették, hogy az elegáns Zádoryt ott hagyta az asszonya és
                  majdnem öngyilkos lett. De mindegyik tudott apró pletykákat, mindenkire ráfog­tak
                  egy keresztnevet, mellyel bosszanthatták egymást, ismerték egymás vagyoni
                  helyzetét és küzködéseit, tudták, hogy Erzsébet szegény, habár orvos az apja, hogy
                  az elegáns Klára nem szokott vacsorázni, hogy Kemény urnak pénze van a bankban és
                  Nagy Jani fülig uszik az adósságban.</p>
               <p>A nők ismerték egymás ruhatárát, a férfiak egymás kilengéseit a mulatás és
                  szerelem terén. Pletykáltak és megrótták a ruzst és kacérkodást, beszéltek a
                  tulságosan szük és rövid szoknyák jelentéséről, tudták kik akarnak itt férjet
                  találni és kik vártak társadalmi alapon flirtre, szerelemre. Apró klikkek
                  alakultak ki, apró intrigákkal. Az életnek valami letompított, apró méretre
                  kicsinyitett külön játék folyt, melyről mindenki tudta, hogy csak itt fontos a
                  hivatal falai közt, a kapun túl már otthagyják az egészet. Az igazi életükkel csak
                  a hónap elseji fizetés kötötte össze ezt a második életet.</p>
               <p>A délelőtt elmult, mint a többi, nem is várt tőle senki mást. Délután Erzsébet
                  átvasalta a ruháját, gyorsan kimosott egy hibátlan selyem harisnyát a mosdótálban,
                  estére készült el­menni. János meg is jegyezte, mikor a fürdőszobába benyitott: -
                  Már megint mulatni mégy?</p>
               <p>Erzsébet lángveresen fordult felé: - Nem a te pénzedet költöm. - Abban a percben
                  meg is bánta, érezte, hogy a legérzékenyebb ponton sebezte meg a bátyját; ő, a
                  fiatalabb, a leány keres, a férfi nem... Gyorsan kivette kezét a szappanhabbal
                  tele tálból és utána szólt Jánosnak, aki válasz nélkül akart kifordulni az
                  ajtón.</p>
               <p>- Jani! Hallgass ide. Nem tudom mi bajod, nem beszélsz, hát nem is kérdezhetem. Ha
                  élni akarunk lehetetlen így... lehetetlen így együtt élni veled.</p>
               <p>János az ajtóhoz támaszkodva várt, mig Erzsi lehuzta kezéről a habot és közelebb
                  lépett hozzá: - Nem tudom mit kivánsz az élettől, a világtól vagy tőlünk. Olyan
                  vagy mintha nem ma élnél, mintha nem ebbe a világba való volnál... nem is tudom
                  megmagyarázni. Minden­ben, amit más természetesnek talál hibát keresel, különösen
                  mostanában. Nézd, régen a leányok otthon találták meg a szórakozásukat, nem
                  dolgoztak egész délelőtt vagy egész nap olyan hivatalos munkán, amelyhez alapjában
                  véve - érted legalapjában, semmi közünk. Azt hiszed nem jobban szeretném, ha
                  délelőtt tortát vagy kalácsot süthetnék a délutáni vendégeknek és ha cseléd mosná
                  és vasalná a ruháimat...? Végre is fiatal vagyok, kell valami szórakozás nekem is.
                  Nem magam járok, mint sokan a leányok közül, mindíg társasággal megyek - mi bánt
                  ebben?</p>
               <p>János nézte a szappanhabos tálban a testszinü harisnya egy kis kiemelkedő
                  csücskét, nem szólt, csak intett a fejével.</p>
               <p>- Na mondd, miért vagy mostanában olyan elégedetlen? Mit szeretnél?</p>
               <p>- Mit? Azt, hogy délután vagy este együtt üljünk egy szobában, az anyám és te
                  kézimunkával, az apám felolvasna, miután kihallgatta a Gyuri leckéjét, Károly
                  jönne haza friss, vidám ujdonságokkal és közénk ülne és együtt nevetnénk és
                  vitatkoznánk és úgy ülnénk a vacsorá­hoz, mintha összetartoznánk, mintha egy
                  család volnánk.</p>
               <p>- Jani, honnan veszed ezeket a kivánságokat? Hiszen tudod, hogy különben is
                  lehetetlen... mama és én... - Egyszerre elkezdett a könnye folyni, szappanos
                  kézzel nem tudta letörölni, csak hagyta, kicsit szipogva.</p>
               <p>- Tudom. Az apám meg sem várta a rendelő óra végét, már elment, Gyuri valami
                  meccsen van, te készülsz - már itthon sem vagy, az anyám.... Jó, jó - tudom, erről
                  senki sem tehet, vagy legalább azt mondják, hogy senki...</p>
               <p>- Jani, mit beszélsz? Ki tehetne róla?</p>
               <p>- Nem tudom, csak szeretném tudni... és azt is szeretném tudni, hogy család-e ez a
                  miénk? Meg azt, hogy miért nincs sehol igazi család...</p>
               <p>- Család?... és hogy mi nem vagyunk igazi...</p>
               <p>- Ha azt hiszed, hogy a közös szobafalaktól függ a család, akkor ugyis hiába
                  magyarázom.</p>
               <p>De Erzsébet már nem is hallgatott oda; ha sokáig beszélnek - és milyen hiábavalóan
                  meg nem változtatható vagy értelmetlen dolgokról - elkésik. - Okosabb volna, ha te
                  is elmennél vala­hova. Arany is mondta a multkor, hogy már régen nem látott.</p>
               <p>János gyorsan megfordult és kiment. Erzsébet letörölte a szemét a törülköző
                  csücskével és kicsavarta a harisnyát. Egy óra mulva felöltözve, frissen,
                  elegánsan, boldogan nézett be Jánoshoz. - Nem mentél el? Ugyan látogasd meg Aranyt
                  vagy valamelyik barátodat. Én elviszem a kulcsot magammal, hogy ne zavarjak fel
                  senkit, mikor hazajövök.</p>
               <p>János ránézett és nem volt lelke, hogy valami keserü megjegyzést mondjon, olyan
                  bájos és fiatal volt. Az ajtó becsukódott Erzsébet mögött és ő csak magában
                  mormolta: - Egy fiatal leány, aki elviszi magával a kulcsot éjszakára. Vajon a
                  szabó leánya is elviszi? Vagy csak úgy szökik ki...? Szörnyü összehasonlitás. De
                  hát én olyan vagyok, mintha nem is ma élnék.</p>
               <p>Vajon honnan van benne ez az atavisztikus visszafelé éles, ez a megértetlenség a
                  jelennel szemben? Veleszületett hajlam ez, vagy a gyermekkora az oka? Még kis
                  gyerek volt, mikor anyja beteg lett, őt beadták egy vidéki internátusba, a
                  szünidőt falun, fürdőhelyen, jóformán idegenek közt élte át. De azalatt titokban
                  mindíg azt képzelte el, festette ki az otthontalan, unott nyügnek érzett idegen
                  helyeken, hogy ha hazamegy otthona lesz. Az anyja meggyógyul és esténkint együtt
                  ülnek. Azt álmodta nyolc éven át, amit ma Erzsinek elmondott.</p>
               <p>Eleinte még azt is, hogy az anyja fogja betakarni lefekvéskor, aztán csak annyit,
                  hogy meg­csókolja este, végre már csak esti együttlétet... mindíg ugyanazt, mikor
                  a tankönyvekbe bujva a többi fiu közt egész ridegségével szenvedte a nagy
                  idegenséget. Pedig voltak jó pajtásai, kedves tanárai. Azt sem tudta honnan vette
                  ezeket a képeket, melyeket tapasztalatból nem ismert. Talán csak a többi gyerek
                  elbeszéléseiből, ifjusági iratokból, erkölcsi oktatásokból - mig öntudatlan
                  igyekezettel tolta el magától az igazi gyermekkori emlékeket. A legrégibbet
                  is:</p>
               <p>Atyja a szobában járkál, anyja a pamlagon fekszik, felugrik, hevesen mond
                  valamit... mi lehe­tett? Az apja ránéz - ez a tekintet ma is előtte van,
                  megvetés... szemrehányás... keserü­ség...? - A gyermek előtt! - mondja és őt
                  kivezeti a szobából. Csak legalább ezt a jelenetet tudná meg­érteni! Talán akkor
                  az anyja betegségét is megértené... Az a másik asszony! Az egészséges, talán szép
                  is még; csak messziről látta eddig, kerülte a találkozást vele. A gyermek érzése
                  nem csalhat - ez az asszony az oka mindennek. Tehát az apja is...</p>
               <p>- Örök kétség. Lesz-e valaha világosság ebben a kérdésben? - Kezére hajtotta a
                  fejét. - Nem, nem ebben a világban élek. Hát a többiek, akik velem együtt
                  internátusban nevelkedtek? És Erzsi? ő is nevelőintézetben volt, Gyuri a
                  nagymamánál, csak Károly volt többet itthon az apjuk mellett. Miért, hogy épen én
                  nem tudtam magam beletalálni a helyzetbe, a mába?</p>
               <p>Mindíg jobban elmerült az önkinzásban. - Ha legalább volna valaki, akivel
                  bizalmasan beszélhetnék arról, ami kétségekkel öl. Erzsi sirdogál, aztán elmegy
                  mulatni... nem akar ma senki nehéz ügyekről hallani. Csak semmi komplikáció, csak
                  vidámnak lenni, sietni kell, nem érünk rá gondolkozni, problémákkal gyötörni
                  magunkat. Pedig talán csak azért gyötrődés, mert senkivel sem beszélhetek róla
                  bizalmasan. Mégis Arany az egyetlen, akihez fordul­hatnék.</p>
               <p>Arany... ő meg tudná azt az otthont teremteni, amelyre vágyom. Dehát... törődik is
                  ő a Pétery János jövendő otthonával...</p>
               <p>És most felfakadt benne mostani kétségbeesett hangulatának igazi oka. Ezelőtt csak
                  félévvel még, ha nehézkes, kételkedő, aggályoskodó ember volt is, milyen szinesnek
                  látta még a világot! Mert azt érezte, hogy Aranynak tudnia kell... És eddig olyan
                  bizalmas és meghitt baráti - igaz, hogy csak baráti - viszonyban is voltak. Mióta
                  lett Arany ilyen szeszélyes, zárkózott, majdnem visszautasitó... miért? Ha
                  megbántotta akarata ellenére... de ez lehetet­len... és utoljára milyen hangon
                  beszélt vele... Nem, nem mehet el többé hozzá, mig...</p>
               <p>Igen, mig ő nem hívja. De most mondta, hogy régen nem látta. Nem lehet ezt
                  üzenetnek venni? Végre megtudni, hogy miért olyan ideges? Szeszélyes volt mindíg,
                  de ez más. Ha mégis megmondaná neki... ha megkérdezné... Igaz, hogy még nem
                  házasodhatik... és kell itt szerelmi vallomás, mikor az egész élete nem más mint
                  vallomás vele szemben. Talán ő is vágyódik utána... vagy legalább is szeretné
                  látni. Elmehetne hozzá még ma? Vajon otthon vannak? Hiszen most mindenki szalad az
                  otthonából. De ők nem olyanok - a néni különösen nem... ó hogy elfogadná anyjának
                  és még csak nem is szólhat...</p>
               <p>Mozdulatlanul ült soká. Mintha az élet minden érthetetlensége forrni akart volna
                  az agyában, izgatott, töredezett, futó, szavakká nem váló gondolatok kergették
                  szemében a derüt vagy a homályt.</p>
               <p>- Elég! - Felugrott, már elhatározta magát. A fürdőszoba csapja bugyborékolt, viz
                  folyt, János kijött, zsebkendőt keresett, még egyszer megnézte magát az előszoba
                  tükrében. Az ajtó be­csapódott és az otthon egyedül maradt üresen.</p>
               <p>...Mennyi ember a Váci utcában... most meg szórakozottságból majdnem tovább ment -
                  csak nem téveszti el azt a házat! Az első emeleten megállt, felnézett. Függő
                  folyosók egymás felett, emberi lakások. Csak egyet ismer közülök, csak egy
                  érdekli. Kik lakhatnak a többiek­ben? Mikor egyszer Aranynál volt, egy asszony
                  öngyilkos lett a harmadik emeleten - talán ez az emlék állította meg öntudatlanul.
                  Akkor összeperelt Arannyal, mert azt mondta, hogy az öngyilkosokat nem szabad
                  megmenteni, aki meg akar halni, haljon meg. Azt mondta, hogy ezt nem értheti meg,
                  csak az, aki maga is asszony. Soha sem látta olyan komolynak...</p>
               <p>Egy fiatal pár jött le a lépcsőn - mintha nem is tartoznának egymáshoz, csak úgy
                  egymás mellett mentek. Az első emeleten egy bankigazgató lakik, gazdag. Milyen
                  életük lehet? Ha olyan gazdag volna! Csak Aranyért...</p>
               <p>A második emeleten becsengetett. Soká nem jött senki. - Bizonyosan nincsenek
                  itthon, - mondta magának nyugodtan, csak bensőleg remegett a szíve és a gyomra
                  táján. - Nem, nincsenek itthon, - erősitgette ujra, hátha a sors azért is igent
                  mondana. Az ajtó nyilt, otthon voltak. Bent Aranka néni.</p>
               <p>- Kedves Jani, de régen nem láttuk. Jaj de örülök, hogy el nem mentünk.
                  Készültünk, de Aranynak nem volt kedve...</p>
               <p>- Megérezte, hogy jövök, - gondolta egy fél gondolattal János. És Arany jött,
                  szőkén, mosolyogva - egyetlen mosoly, ilyen nincs több a világon. És a kézfogása -
                  mintha melegebb volna, hosszabban engedné...</p>
               <p>- Mit is beszélnek? - kérdezte magától, mikor már találomra felelgetett rá, hogy
                  jól vannak-e, mit csinál Erzsike, apának sok-e a dolga? Bánta is ő, hogy mit
                  kérdeznek, csakhogy itt ülhetett és Aranyt látta szemben. Nem is Arany
                  kérdezősködött, csak az anyja. A leány magába merülten mosolygott, de volt valami
                  idegen a mosolyában. Szórakozottság, szomo­rúság, bizonytalanság...? Mintha
                  reszketne ez a mosolygás, el akarna repülni.</p>
               <p>Szegedyné kiment. A két fiatal pár pillanatig hallgatva ült egymással szemben.
                  Aztán egyszerre Arany türelmetlenül felkiáltott: - Mi lelte Jani, hogy ma ilyen
                  mulatságos.</p>
               <p>- Nézem magát, olyan régen nem láttam!</p>
               <p>- Megváltoztam? - kérdezte Arany kissé kacéran, de hangjában valami idegen
                  mellékzöngé­vel.</p>
               <p>- Tudja, hogy nekem sohasem változik meg. Száz esztendős korában is ilyennek
                  látnám, mint ma.</p>
               <p>Arany a fejét rázta: - De én tudom, hogy úgy megváltozhatnám, hogy rám sem
                  ismerne.</p>
               <p>- Hacsak álarcot nem tenne magára. De még akkor is az alakjáról... senki mással
                  nem téveszthetném össze.</p>
               <p>Arany felnevetett, röviden; aztán megborzongott. - Csacsi maga Jani. Ne
                  udvaroljon, tudja, hogy már vén lány vagyok, majdnem egyidős magával.</p>
               <p>- Két esztendővel fiatalabb.</p>
               <p>- Ötven esztendővel idősebb.</p>
               <p>- Arany mi lelte? Azért jöttem ide, hogy az én mélységeimből, de profundis, a maga
                  mosolygása segítsen kiemelkedni. Miért akar elszomorítani?</p>
               <p>Arany most nagyon komolyan, kutatóan nézett rá, előre hajolva. Egyszerre elnevette
                  magát. Most már másodszor olyan röviden. Szokatlan volt nála ez a nevetés,
                  rendesen csak a mosolygásig jutott el. Gyerekesen odaugrott Jánoshoz, megfogta a
                  karját és felrántotta a székről. - Jól van?</p>
               <p>- Még mindíg úgy bánik velem, mint mikor gimnazista voltam és maga már nagy leányt
                  játszott. Emlékszik még, mikor Teresnyén nyaraltunk?</p>
               <p>- Hogyne. Akkor még udvarolt nekem.</p>
               <p>- Akarja, hogy ujra kezdjük?</p>
               <p>Arany mintha megütődött volna a János komoly hangján; ő is komolyan, nagyon
                  gyorsan felelt: - Nem, annak most semmi értelme sem volna, már.</p>
               <p>János előrehajolt: - Igaza van, most nem. De talán nemsokára.</p>
               <p>Arany elnézett. Lassan, szinte fokonkint láthatóan mosolyodott el. - A szüleinket
                  utánozzuk? - kérdezte halkan.</p>
               <p>Jani meglepetten egyenesedett ki. - Nem értem! - Egyszerre az anyja lehajtott
                  fejjel... lehetetlen, hogy Aranka néni... ha ő lett volna az oka, nem az a másik
                  asszony...</p>
               <p>- Nem tudja, hogy Károly bácsi - igen, a maga papája, szerelmes volt mamába
                  gimnazista korában? Megkérte, hogy az érettségiig várjon rá. Persze mama akkorára
                  férjhez is ment.</p>
               <p>János megkönnyebbülten, boldogan nevetett. Felszabadult a lelke az anyjától az
                  apja felé... ez a komoly ember és egy ilyen hóbortos gyermekszerelem! Milyen
                  kedves lehetett mint gimnazista és épen olyan mint a fia - vagyis ő épen olyan
                  mint az apja... De Arany nem ment férjhez és egymáshoz öregedtek. Öregedtek!
                  Milyen fiatalok!</p>
               <p>Lehajolt és megcsókolta az Arany kezét. Lágyan soká feküdt a kis kéz a kezében,
                  mintha a leány elfelejdkezett volna róla. Hirtelen húzta vissza és szeszélyes
                  társalgási módja szerint másról kezdett beszélni. Szája mellett egy vékony, idegen
                  vonás rajzolódott ki, mintha pókháló esett volna mosolya gödrére.</p>
               <p>- Nem is vette észre még ezt a virágot, ma kaptam apától. - A kis cserépben,
                  melyet felvett, a sötét zöld között egyetlen óriási, fodros, violaszinbe árnyalt
                  bibor petunia nyilt. - Nem gyönyörü? Nézze az erek rajzát, biztos, mint a földgömb
                  mértani hálózata és mégis remegően élő... milyen zárt forma lényegében és mégis
                  csupa szeszély, a szinének nincs neve, olyan csodás és egyetlen, hogy semmi
                  általános név nem illik rá... misztikus szépség, mert mozdu­latlan és hallgat - és
                  olyan gyönge - legjobb volna letépni és eltaposni.</p>
               <p>János, aki érzéki szomjusággal szívta be szavait, értelmetlenül felkiáltott a
                  hangjában is meg­változott brutális szavakra. És Arany nevetett, nevetett - ahogy
                  sohasem szokott nevetni.</p>
               <p>- Arany magának rosszul áll, ha szinházat játszik, - kezdte bátortalanul
                  János.</p>
               <p>Szegedyné idegesen jött be, félig lehunyt szempillája alól figyelte Aranyt, aki
                  egy kis görcsös felcsuklással elnyomta hisztériás nevetését. - Jöjjetek kávézni, -
                  mondta Szegedyné szokott háziasszonyi hangján.</p>
               <p>A másik szobában felterített asztal, nem buta borulós zsurasztalok, mely mellett
                  az ember nem tudja hova tenni a lábát, habos kávé, kalács, cukor ezüst tartóban,
                  még cukorfogó is - milyen régen látta! János szinte szerelemmel vette kezébe az
                  ezüst fogót is, melynek a nyele madár volt és kitátott csőrében tartotta a
                  cukorkockát.</p>
               <p>- Maga teázik Arany?</p>
               <p>- Nem szeretem a kávét.</p>
               <p>- Arany nem egészen egészséges mostanában; olyan étvágytalan és válogatós, -
                  mondta Szegedyné kinálás közben.</p>
               <p>- Mama meg akar hizlalni, én pedig karcsu akarok maradni... Látta már a kutyámat?
                  - Felugrott és kiszaladt.</p>
               <p>Szegedyné aggodalmasan nézett utána. - Mostanában mindíg ilyen nyugtalan, ideges.
                  Sze­retném, ha az atyja eljönne és megvizsgálná. Talán jó lenne, ha ujra
                  arzéninjekciókat kapna, egyszer már nagyon jót tett neki.</p>
               <p>Arany jött vissza vidáman, nyoma sem volt rajta a betegségnek; egy fekete
                  szőrkutyát hozott magával, piros szalaggal a nyakán és felültette az asztalra. A
                  szőrkutya üvegszeme bánatos és szemrehányó tekintettel nézett Jánosra. Ezen sokat
                  nevettek.</p>
               <p>János elgondolkozva ért haza. Olyan különös volt ma Arany... nem mintha betegnek
                  látszanék, de... mégis csak érthetetlenek a nők. Fiatalsága a régi hazug mondásba
                  menekült, szinte elképedve a férfi logika utján meg nem érthető női lélek
                  titokzatos érzésein. Melyik volt az igazi Arany? Szeme kifejezése, hangja, keze
                  melegsége mást mondott, mint az a nevetés vagy hirtelen komolyság. Pedig
                  lehetetlen, hogy meg ne értette volna, amit mondani akart vagy mondott is...
                  különben régen tudhatja... miért engedte volna át a kezét hosszú pillanatokra?</p>
               <p>Mire hazaért, elhatározta, hogy legközelebb, ha alkalma lesz, nyiltabban
                  megkérdezi, hogy várna-e rá, ha nem is olyan sokáig, mint az apja kivánta annak
                  idején Aranka nénitől.</p>
               <p>Gyuri is jött, csak ketten vacsoráztak, de Gyuri fáradt volt és különben is
                  folyton a meccsről beszélt olyan szavakkal, - János a felét sem értette meg. Jobb
                  is ha korán lefekszik a fiú. Ő még sokáig fent volt és olvasott; egyszer hallotta,
                  hogy nyilik az előszoba ajtó - az Erzsi lépései voltak. Dudolva ment be a
                  szobájába, jól mulathatott... Csend.</p>
               <p>Nem tudott lefeküdni, mintha még várt volna valamire. A Bakács tér felé eső
                  ablakból kikönyökölve jól látta a csillagos eget. Lassankint leszakadtak róla a
                  kétkedő gondolatok kinzó ütései. Letépődni a földről... nemcsak repülni, a gép is
                  anyag, véges, emberi munka, elszakithat a földhöz ragadtságtól, de nem a földtől,
                  mint otthontól. Csak a csillagok közt a végtelenség... Milyen ideális pálya a
                  csillagok otthonában élni, kikapcsolni a föld minden problémáját. Végtelenség
                  térben és időben, ezt kiszámítani, elgondolni, érezni - átélni... mint aki ezt a
                  könyvet írta. Végtelenség és mégsem szétesés - törvényes rend, határolt mozgás...
                  Talán éppen ebben a pillanatban fedeznek fel egy uj ködfoltot és nem törődnek
                  vele, hogy Briand mit gondol ugyanakkor álmatlanul és idegesen a földi rendről,
                  vagy hogy egy gyer­mek lázzal kinlódik London valamelyik külvárosában, vagy ketten
                  gyorsan megcsókolják még egyszer egymást egy városligeti padon, néhányezer ember
                  éhen hal Indiában vagy Kinában, egy hajó SOS jeleket ad le valamelyik földi
                  óceánon - még azzal sem, hogy Pétery János majdnem öngyilkossági gondolatokkal
                  küzködött az utolsó hetekben... Nyolcvan millió fényévnyi távolságban egy uj világ
                  született az emberiség számára - önmagának már vagy százbillió évvel ezelőtt
                  megszületett - és egyik csillagának sem lesz az idők végtelenségében csillagásza,
                  hogy a földet, beteg, éhező, elmerülő, szerelmes, öngyilkos embereinek hazáját
                  felfedezze... Ó Arany!</p>
               <p>Gyermekes és örök emberi gondolataiba elmerülve, szerette volna megölelni ezt az
                  ismeret­len csodát a felésötétlő végtelenben, de csak egy kicsit, csak úgy
                  szimbolikusan mozdította meg a karját az ablakon túlra. Lélek... a lelkem... a
                  lelkünk szabadsága... örök nostalgiája a végtelen felé - és örökös szenvedés a
                  testben.</p>
               <p>Gyuri felnevetett álmában és János visszafordult. Ilyenkor még gyermekesebb volt a
                  fiu arca, mint ébren; valami szépet álmodhatik. Minden keserüsége elmult iránta és
                  pajkosságai iránt. - Testvér - gondolta meghatottan. - Mennyire nem hasonlitanak
                  egymásra... mintha a család széttagolódása már az anyaméhben megkezdődnék. Vagy,
                  az élet mossa el a hasonlóságokat, ez a szörnyü élet ma, mely nem tür
                  együvétartozást, mindent megbont az emberek között, még a külső hasonlóságot
                  is.</p>
               <p>Közben megint hallotta az előszoba ajtajának nyilását, az apja lépteit. Talán ez
                  hozta megint elő a kinzó gondolatok rohamát... Annál az asszonynál volt - és az
                  anyja a szanatóriumban. Minden hónapban elő kell teremteni a pénzt, amit
                  ráköltenek és ő maga eddig nem keresett semmit. Közben érezte azt a fojtogató
                  szemrehányást is önmaga ellen, hogy olyan régen nem látogatta meg az anyját.
                  Valamikor minden héten elrohant, sőt mindennap kivánkozott utána, most hónapokig
                  sem látja - ilyenkor hiába igyekszik megnyugtatni a lelkiismeretét, hogy ugysem
                  segithet - és mikor elmegy, legtöbbször a szánalom, a lelkiismeret furdalás viszi,
                  csak abban a percben szereti, mikor ott van mellette. De milyen szeretet ez is!
                  Eltépődött a lelki köldökzsinór, csak a fájdalom, az önkinzás maradt. Látja,
                  hogyan ül ott lehajtott fejjel, hangtalanul, ritkás ősz hajának szomoruságával és
                  elfordítja fejét, ha azt mondják, hogy látogatója érkezett.</p>
               <p>És mindíg ujra: miért? Az apja hütlensége tette tönkre? Csak legalább ezt
                  megtudhatná már egyszer... hogy legalább az apját szerethetné úgy mindíg, mint
                  egyes pillanatokban, vagy teljesen kiszakithatná a szívéből. Egyik sem szeretheti
                  úgy a testvérei közül, mert egyik sem szenved miatta, egyik sem ítéli el.</p>
               <p>Pétery, mikor hazajött, látta a világosságot az ajtó homályos ablakán át és
                  gondolkodott, hogy bemenjen-e? Nyugtalanság bántotta megint ma reggel óta János
                  miatt és végre benyitott. Gyuri megmozdult az ajtónyilásra, de nem ébredt fel.
                  János meglepetten fordult meg, zavarba jött.</p>
               <p>- Miért nem fekszel le már?</p>
               <p>- Apa is elég későn jött haza. - Lehajtotta a fejét.</p>
               <p>- Talán vártál rám? - Az apja hangja olyan gyöngéd volt, hogy János meglepetten
                  nézett fel. Ha most beszélne vele...</p>
               <p>- Ne-em, nem várok senkire, csak nem tudok aludni.</p>
               <p>Egy pillanatig hallgattak. Mindketten zavarosan keresték azt az egy szót, de
                  mindent szenti­men­tálisnak vagy nyersnek éreztek. A másik pillanat már kinossá, a
                  harmadik gyanakvó pillanattá változott át. Az apa az utca sötétjébe nézett.
                  Érezte, hogy a fia szinte másodpercen­kint felváltva közeledik és távolodik
                  lelkileg - hangtalan szívdobogása a léleknek, kitárul és összehúzódik
                  bizonytalanul, szenvedőn. Miért? Titkos kétely, harag felelősségrevonás...? Egy
                  utolsó megbántott »miért« döntött: - Oltsd el a villanyt. Jó éjszakát...</p>
               <p>Jánosnak csak most jutott eszébe a Szegedyné üzenete. De most nem is lehetett
                  volna arról sem beszélni, olyan csak ketten állottak egymással szemben, még az
                  Arany neve sem állha­tott közéjük.</p>
               <p>Pétery felsóhajtott a szobájában. Milyen elhagyottnak érezte magát, mihelyt
                  hazajön. A leánya ott van ugyan mellette levő szobában, de már bizonyosan alszik.
                  Fiatal leány - és csak a takarékoskodás... ő nem volna ilyen soká hiába villany
                  mellett ébren, mint a fia. Drága kis fiatal élet - vajon milyen lesz a sorsa?
                  Elszakad-e tőle teljesen? Hiszen már is alig van együtt a családjával. A család!
                  Milyen másnak gondolta, mikor megházasodott... persze azt az ideált még a régi
                  világból hozta magával. Most - a legidősebb fia már teljesen elszakadt, az már
                  magyar sem lesz, ha jó dolga van odakint. Gyuri még gyermek, csak jobban tanulna.
                  De János a legnehezebb kérdés.</p>
               <p>Kirakta zsebéből az apróságokat. Egy ezüst ceruzát is, melyet Paulától kapott még
                  akkor mikor... mikor még csak úgy távolból szerették egymást. Ha nem volna ez a
                  sok ostoba elő­itélet, ha idehozhatná Paulát feleségnek, anyának... Akarnák-e a
                  gyermekei? János gyülölné - sohasem beszélt róla, de azért Pétery egészen bizonyos
                  volt benne, hogy gyülölné. Szeret-e egyáltalában valakit?... Ez a megoldatlan nemi
                  kérdés is a fiatalság életében olyan aggasztó. A leányok egyáltalában nem mehetnek
                  férjhez, a fiuk nem házasodhatnak, ő nem hozhatja ide anyának, akár testvérnek a
                  gyermekei közé, akit szeret... Legfeljebb ha a család egészen szétoszlanék. De
                  legalább még minden reggel láthatja az Erzsi friss arcát, a Gyuri gamin nevetését
                  és - igen a Jani keserű mosolygását, mellyel jó reggelt mond. Elég hogy egy
                  gyerme­ke idegen lesz örökre, elég, hogy felesége... De erre most nem akart
                  gondolni, csak a gyermekekre.</p>
               <p>Vajon eleget foglalkozik-e velük? Ez a hajszás élet a kenyér után és ez a...
                  hiába, nem rendes családi élet. Paula mégis elvonja a gyerekek köréből. És a
                  betegei is. Mig azokkal törődik talán nem is látja tisztán, hogy a fia is beteg...
                  János természetellenesen otthonülő, mintha aszkéta akarna lenni. Ez is
                  egészségtelen, képzelődés és álmok betegévé tesz. Különben mit tudja, talán van is
                  valami viszonya... mintha a családi kötöttség, a vér szemérme még nehe­zebbé
                  tenné, hogy közel férkőzzék a lelkükhöz. Valamikor sokat nevettek rajta, mikor egy
                  kollégája maga választott ki orvosi vizsgálat után egy lányt a fiának állandó
                  barátnőül. Hogyan sikerült, nem tudta, de talán nem is volt olyan ostoba próba...
                  fene tudja, azért mégis van valami természetellenes benne.</p>
               <p>Ez a kis káromkodás megkönnyítette. Megoldhatatlan kérdés...? És miért épen ma?
                  Eddig is élt fiatalság, voltak kisebb-nagyobb komédiák és tragédiák, de nem lettek
                  általános problé­mává. Miért más a ma? Mit csinálunk olyan nagy dolgot ma
                  fiatalságból? Ezt is a háború hozta? Vagy megváltozott teljesen az emberi lélek?
                  Szabadság, tánc, vak élvezethajhászat... aztán egyszerre csak ilyen különös eset -
                  mert Jani eset...</p>
               <p>Sokáig nem tudott elaludni.</p>
               <p> </p>
            </div>
            <div type="chapter">
               <head>IV.</head>
               <p>Pétery a János figyelmeztetése után másnap délelőtt meglátogatta Szegedyéket.
                  Mindíg meg­ha­tottság fogta el, egy kis öngunnyal enyhitve, valahányszor a még
                  szép asszonnyal találko­zott. Első szerelmüknek kedves emléke elburkoltan, némán,
                  az idő prizmáján át szivárvá­nyossá válva, bent bujkált az első szavakban.</p>
               <p>Most Szegedyné mindent elfelejtett az aggodalom mellett.</p>
               <p>- Azért kértem ide Károly, hogy vizsgálja meg Aranyt; olyan ideges, ő maga azt
                  állítja, hogy jól érzi magát és nem akart elmenni.</p>
               <p>- Tudja, hogy mindíg szivesen jövök. Lássuk a betegünket.</p>
               <p>Arany jött, szőkén, mosolyogva. Pétery ránézett, a leány nyugodtan viszonozta a
                  tekintetét. Keresztleánya volt a doktornak ő nevezte el Aranynak is, hogy az
                  anyjától megkülön­böztessék. Nagyon szerette, idősebbik fiának Károlynak szánta,
                  mielőtt az külföldre ment; azóta nem akart semmiféle tervet csinálni, az apák
                  tervei sokkal inkább megbuknak a fiatalokon, mint régen a fiataloké az apákon.</p>
               <p>Tréfásan kezdett a leánnyal beszélni és csak azután mondta, hogy vesse le a
                  bluzát. Arany az anyja háta megett levő szekrény mellé ment és - Pétery felnézett.
                  Arany még nem kezdett el vetkezni, csak állt mereven és az orvosra nézett, nézett
                  valami szuggesztív komolysággal... vagy... feszült rémültséggel...? Lassan
                  felemelte a kezét és ujját az ajkára tette. Pétery, bármennyire bosszankodott
                  utólag miatta, úgy látszik nem tudott orvoshoz illően uralkodni az arcán, mert
                  Szegedyné meglepetten nézett rá, aztán hátrafordult a leánya felé, aki épen
                  lehuzta bluzát. - Mi az? - kérdezte idegesen.</p>
               <p>Pétery elmosolyodott: - Kicsit meglepett az Arany tartása. Nem szabad ilyen görbén
                  állania, különben tornát rendelek. - Felállt, a leány hátára hajolt, elővette a
                  stetoszkopot, mellére tette: - Mélyebben lélegzeni, most tartsa vissza...</p>
               <p>Felemelkedett. Egy hang sem hallatszott. Szegedyné az izgalomtól reszketett,
                  azután meg­merevedett.</p>
               <p>- Nincs semmi baj - mondta Pétery. - De nagyon vérszegény, ettől van az idegesség
                  is. Jöjjön hozzám délután Arany, ha azt akarja, hogy pontosabban
                  megvizsgáljam.</p>
               <p>Arany nagyon sápadt volt, mikor felvette a ruháját.</p>
               <p>- Na, csak nem ijed meg egy kis orvosi vizsgálattól? Különben mi ujság? Csakugyan
                  le akarja tenni a doktorátust? Addig semmit sem engedek meg, mig ideges. Sohasem
                  voltam barátja a nők tanulásának, maga tudja Aranka, hogy a saját lányomnál is
                  elleneztem. Most Erzsi szemrehányást tesz miatta, hogy mennyivel többre menne, ha
                  egyetemet végzett volna. De mikor a gimnáziumból kijött, még mindíg olyan elmaradt
                  voltam, hogy azt hittem, majd szépen férjhez megy a maga rendjén.</p>
               <p>Arany kiment és most kis likörös poharakkal jött vissza. Mikor letette a tálcát,
                  összezörrentek a poharak.</p>
               <p>- Majd én töltök - mondta Pétery és kivette az üveget az Arany kezéből. A leány
                  ránézett, még mindíg mosolyogva. Mosolygása vékony fátyol volt az arcán.</p>
               <p>- Jani itt volt tegnap - mondta kedvesen. - Azt találom ő is ideges egy
                  kicsit.</p>
               <p>- Egy kicsit! Az több mint idegesség. Mindíg tulságosan komoly és nehéz természete
                  volt.</p>
               <p>- Ó dehogy - szólt közbe Szegedyné. - Én nagyon szeretem Janit épen a komolysága
                  miatt. Olyan ritka a mai világban a lelkiismeretes ember.</p>
               <p>- Úgy látszik azért, mert ma nincs rá szükség. Janinak a reformáció korában
                  kellett volna élni; bármelyik oldalon el tudom képzelni fanatikus, itélkező
                  szellemmel és mégis mindíg kétkedően.</p>
               <p>- Mi igazán nem ilyennek ismerjük, úgy-e Arany? Csak azt szeretné, ha az emberek
                  jobbak, becsületesebbek lennének.</p>
               <p>- Tökéletes embereket kiván épen a mai világban. Önmagával is elégedetlen,
                  szörnyen bántja, hogy nem tud álláshoz jutni, de arra büszke, hogy kilincseljen...
                  félek, hogy világéletében szerencsétlen lesz. Egy jókedvü, okos asszony
                  kigyógyithatná... - Egy pillanatig Aranyra nézett, de valami kis »nem« tolakodott
                  a gondolatai közé. - És mikor házasodhatik meg ma egy fiatalember?</p>
               <p>- Az Isten majd elintéz mindent a legjobban.</p>
               <p>- Bizzunk benne. - Pétery felállt.</p>
               <p>- Mindíg úgy siet, - marasztotta Szegedyné.</p>
               <p>- Arany ma délután hat óra tájban jöjjön el. Akkor már kevés számú pácienseim
                  miatt nem kell várakoznia.</p>
               <p>Délután fél hatkor, mikor Arany belépett, még két beteg várakozott a doktornál. De
                  épen akkor jött ki egy férfi és az egyik asszony felállt. Pétery intett Arany
                  felé. Félt, hogy nem fog eljönni. Az a délelőtti mozdulat kétkedő aggodalmakkal
                  kinozta, de most mikor meglátta, egyszerre meg volt győződve, hogy tévedett vagy
                  véletlen volt az egész.</p>
               <p>Arany nyugodtan ült a karosszékben. Felvette a fürdők hirdetéseit; fenyvesek,
                  szállodák, tavak, sielők... Olyan mindegy. Nem gondolkozott. Eleget gondolkozott
                  azóta, hogy mit fog mondani, vagy semmit sem, vagy hogyan és mit felel a másik.
                  Most mindezt elfelejtette. Ült és várt és csak várt. Egységes, céltalan,
                  gondolattalan feszültség volt ez a várás mindenre, ami következni fog attól a
                  perctől fogva, mikor belép, az utolsóig. Talán a legutolsóig.</p>
               <p>A beteg kijött és az egy ember is felállt. Arany csak most vette észre, hogy egész
                  idő alatt mennyit köhögött, most is köhög. Összeszorította a fogát. Gyülölte ezt
                  az embert aki olyan boldog, hogy csak köhög. Bárcsak halálos beteg volna és ne
                  jöhetne ki soká - soká... szegény...</p>
               <p>- Nos Arany? - szólalt meg Pétery, mikor az utolsó beteg is elment. Arany belépett
                  és az ajtónál megállt. Vastag függöny lógott a párnázott ajtó előtt és ott maradt
                  állva, mozdu­lat­lanul, azzal a fátyolmosollyal az arcán.</p>
               <p>- Jöjjön Arany, üljön le ide mellém a pamlagra. Hát mi baj? Mi mondanivalója
                  van?</p>
               <p>Arany lassan a keresztapja kezébe csusztatta a kezét. Az rátette a másik kezét is.
                  - Uristen - gondolta - talán csak nem... hiszen az lehetetlen... - Előrehajolva
                  nézett a leány szemébe. - Nos hát beszéljen Arany!</p>
               <p>Arany még mindíg hallgatott, csak a fejét hajtotta jobban le.</p>
               <p>- Arany, én félek, hogy maga valami súlyos mondanivalóval jött hozzám. Igaz?
                  Szóljon már...</p>
               <p>- Súlyos... igen... - Halk rekedt hang, nem az Arany hangja. Egy percnyi
                  hallgatás.</p>
               <p>- Ne féljen Arany... Nem tud beszélni? Hát én kérdezek, maga csak intsen. És ne
                  vegye rossz néven, ha furcsákat kérdezek, maga az oka, - igyekezett könnyedebbre
                  forditani a beszédet. - Nos... szerelem?</p>
               <p>Arany felnézett rá, fátyolos szemmel, kifejezés nélkül. Pétery most már érezte,
                  hogy tovább kérdezhet; bensőleg megrendülve, a végzet komolyságával folytatta: -
                  Viszony?</p>
               <p>A szőke fej lejebb hanyatlott.</p>
               <p>- Gyermek...?</p>
               <p>Arany ujra felnézett és igent intett. Többször egymásután intett, szőke rövid haja
                  előrehullott az arcába. És hogy az orvos nem felelt azonnal, a másik kezét is a
                  nagy férfikézbe csusztatta.</p>
               <p>Pétery nagyot lélekzett. Igyekezett nyugodtan beszélni, csak orvos akart lenni. És
                  alig birta a szavakat kimondani: - Ez... ha különben jól érzi magát... ez nem
                  olyan nagy baj... Ezen minél előbb segiteni kell.</p>
               <p>- Úgy-e segit rajtam? Úgy-e tud segiteni?</p>
               <p>- Én? Én nem, - mondta az orvos komolyan. - Hanem az a gazember. Minél előbb meg
                  kell esküdni.</p>
               <p>- Az a... gazember nincs itt.</p>
               <p>- Hát vissza fog jönni. Tud róla... a maga állapotáról?</p>
               <p>- Semmit sem tud.</p>
               <p>- De miért nem? Az Istenért Arany!</p>
               <p>- Nem akartam megzavarni vele. Olyan boldog volt... egy amerikai ösztöndijat
                  kapott, különben is megmondta sokszor, hogy még soká nem házasodhatik. - Most már
                  egészen folyékonyan beszélt. - Mindíg azt mondta, hogy nem lehet gyermek,
                  bizonyosak voltunk benne, hogy nem lehet... őt is nagyon megzavarta volna...</p>
               <p>- Milyen vékony, tört hangon beszél, milyen egyhanguan mondja el az egész
                  tragédiáját, - gondolta Pétery közben.</p>
               <p>- Megzavarta volna! Ó örök asszonyi önfeláldozás. És az nem nagyobb baj, hogy
                  magát zavarta meg?</p>
               <p>- Nem is tudom, hogy volt... eleinte magam sem hittem, aztán elhalasztottam, aztán
                  már annyira készült utazni... aztán elment...</p>
               <p>- Tudja, hogy most hol van?</p>
               <p>- Nem. - Sötét hangsúly volt az egytagú szóban. Sötét súlyos szó, nem volt
                  fellebezés ellene.</p>
               <p>- Arany nem akarok szemrehányást tenni, de...</p>
               <p>- Tudom, tudom. Mindent tudok, amit mondani akarna. Én is eleget mondtam
                  magamnak.</p>
               <p>- Nem eleget Arany.</p>
               <p>- Most már ugyis mindegy. Ugy-e most már belátja...</p>
               <p>- Én? Mit lássak én be?</p>
               <p>- Hogy segitenie kell rajtam. Kell, kell! - Ez már nem a mosolygó szőke Arany
                  volt, aki beszélt. Az asszony, a kétségbeesett asszony nézett az orvossal
                  szembe.</p>
               <p>- Nagyon jól tudja, hogy nem tehetek semmit. Maga egészséges asszony, és szépen
                  megszüli a gyermekét és...</p>
               <p>- Nagyon jól tudja, hogy ez lehetetlen! Még anya - még ő talán keresztül élné
                  miattam, de apa... mit képzel, apa!</p>
               <p>- Kedves Aranka, ezt elébb kellett volna meggondolni. - Felállt és járkálni
                  kezdett. - Maguk szép teóriákat állítanak fel a szabad szerelemről, a nagyszerű
                  fejlődésről, amely a nőt egyenlővé teszi a férfival - a férfi természetesen csak
                  örülhet ennek a teóriának... de a természet nem teoretizál. Azután a felelősséget
                  egyik sem akarja viselni. Szerencsétlenségre a természet a nőtől követeli meg a
                  felelősséget, amely elől a férfi - Amerikába utazhat. Itt úgy látszik megszünik a
                  hires egyenlőség.</p>
               <p>- Arany felállt. - Ha maga is csak prédikálni tud, - mondta és hangja, arca
                  megkeményedett, - akkor nem jöttem volna el. De... csak azt ne képzelje, hogy én
                  valami szamár, elcsábitott leány vagyok. Nagyon megrendített a dolog, nem tagadom.
                  Ha anyát látom... nem is jó beszélni róla. De én tudom, hogy jogom van a
                  gyermekemtől megszabadulni, nem az egyen­lőség, hanem a saját egyéniségem nevében.
                  A testem az enyém. Senki sem kötelezhet arra, hogy... szüljek. Nem akarom és nem
                  akarom!</p>
               <p>- Akkor forduljon máshoz Arany.</p>
               <p>Egy percig szemben álltak egymással, mint két ellenség. Pétery nem akarta, nem
                  merte ebben a percben elhinni, hogy ez csakugyan Arany, aki keserü, gyülölködő
                  arccal, ostoba, könyvek­ből tanult jelszavakat dobál felé. Arany valahol a Váci
                  utcai lakásban otthon nevet és az orrocskáját puderezi, mert a korzóra készül.
                  Hiszen még azt is alig tudta elképzelni, hogy ott ül az egyetemen vagy vastag
                  könyvekből tanul... És ez mégis Arany, egy tragédiával a testében és a lelkében -
                  és az ő segítségét kéri.</p>
               <p>Aranyt jobban kimerítette ez a percnyi ellenséges hangulat, mint előbb a vita.
                  Fáradtan ült vissza a pamlagra.</p>
               <p>- Nézzen ide kis lányom, - kezdte az orvos más hangon és meghatottan. - Maga
                  nagyon jól tudja, mit kiván tőlem. Ugy-e belátja, hogy nem tehetem meg. Higyje el,
                  nem lesz olyan szörnyü nagy szerencsétlenség - ez a gyermek... egy kedves kis... -
                  Elakadt a szava. Arankára, az anyjára gondolt, ó hogyan fogja átélni az a szegény
                  asszony...</p>
               <p>Arany hallgatott, összeszorította a száját. Tudott ez a száj valaha
                  mosolyogni?</p>
               <p>- Még nagyobb baj is történhetett volna, - folytatta az orvos bizonytalan
                  vigasztaló hangon. Arany felnézett, a harag csodálkozásba ment át az arcán, egy
                  ujabb álarc. - Igen, volt már olyan eset is, hogy épen olyan jó családból való
                  leány, mint maga - a nagyanyja nevelte, kényeztette... és egy szörnyű betegséget
                  kapott - ó a maguk elvei - olyan betegséget, melyből sohasem fog kigyógyulni
                  teljesen. És ezt el kellett titkolni a szerencsétlen öreg asszony előtt.</p>
               <p>- És eltitkolta? Akkor értem is megteheti.</p>
               <p>Pétery megint elkezdett sétálni. Küzdött a haragja és szánalma, a kötelesség és
                  meghatottság között. A leány nézett és várt. Nézte lehajtott őszülő fejét, fehér
                  kabátjában kissé előre görbülő hátát és arra gondolt, mikor még cukrot hordott
                  neki. Ez a férfi képviselte ebben a pillanatban a többit, a hatalmat, a törvényt,
                  a társadalmat, a zsarnokságot a nő ellen, a tehe­tet­lennel szemben. Az egyetlen
                  ember, aki megmenthetné és ostoba törvényes akadályok miatt, melyeket szintén
                  férfiak csináltak, konokul ellensége, meg akarja ölni. Mert inkább meghal...
                  Megborzongott és felkiáltott; milyen más volt a hangja megint, követelő, rekedtes,
                  keserü.</p>
               <p>- Mondjon egy olyan asszonyt, akihez elmehetek. Vannak olyan asszonyok, akik nem a
                  férfiak pártjához tartoznak, a férfiakéhoz, akiktől nyugodtan meghalhatunk.</p>
               <p>- Nem mondok senkit Arany.</p>
               <p>- Akkor meg kell halnom. - Kisgyerekes lemondó hang volt ez most, halkan, megadóan
                  folytatódott: - Inkább meghalok. - Lehajtotta a fejét a pamlagra és halkan sirni
                  kezdett... elfojtott sirás a halál szörnyüségével szemben. Pétery mellé állt. Nem
                  ez nem a hisztériás asszony sikoltozó zokogása, nem a harcos asszony dühös
                  kitörése, nem a meghatni akarás exhibiciós szinjátéka. Egy kis leány, egy
                  szerencsétlen gyermek elfojtott megadó sirása, lassú szürke, egyforma, csendes
                  sirás a szörnyü sorssal szemben...</p>
               <p>Pétery engedte, hogy kisírja magát, felemelte a leány fejét és azt mondta: - Hát
                  jó, Arany.</p>
               <p>És azután már csak orvos volt.</p>
               <p> </p>
            </div>
            <div type="chapter">
               <head>V.</head>
               <p>Pétery telefonon taxit rendelt.</p>
               <p>- Van nála egy kis puder, Arany? Nagyon látszik még a sírás az arcán. - Egy könny
                  megint legördült. - Most már nyugalom kis lányom. Szedje össze magát. Én addig
                  kimegyek.</p>
               <p>Arany olyan kimerült volt, hogy nem gondolkozott. Gépiesen huzgálta arcán a
                  puderes bőrdarabot, egy kis ruzst szedett elő. Olyan kimerült volt, hogy sem
                  fájdalmat, sem szaba­dulást nem érzett. Nézte az arcát az ezüst doboz tükrében,
                  figyelmesen, de odagondolás nélkül, mint mindíg. Csak egy kis test volt, mely
                  pihenni akart, pihenni, olyan tudattalan szervi akarattal, hogy minden lelki
                  akarat elhomályosult mellette.</p>
               <p>Pétery bejött. - Na most már hazamegyünk. Bátorság. Semmire se gondoljon. Most már
                  mi ketten vagyunk.</p>
               <p>A kocsiban nem beszéltek. Arany fáradtan hajtotta fejét az orvos vállához, azután
                  is engedte, hogy támogassa, mig a lépcsőn felmentek. Az ajtó előtt összerezzent és
                  kérdően nézett fel Péteryre.</p>
               <p>- Nyugalom. Ne sokat beszéljen. Le fog feküdni. Anyával én beszélek. Csak
                  nyugalom.</p>
               <p>Nyilt az ajtó. Szegedyné várta őket.</p>
               <p>- Képzelje, ez a kis leány elájult nálam. Valódi hamisitatlan ájulás. Most
                  mindjárt le fog feküdni és mig én meg nem engedem, nem kelhet fel.</p>
               <p>Szegedyné nem felelt, be akart menni a leányával a szobába.</p>
               <p>- Nem mama, ne hagyd itt Károly bácsit. Magam is le tudok feküdni. - Már megint
                  magára vette az arca azt a kis fátyol mosolyt. Azután bement.</p>
               <p>- Mi történt? - kérdezte az anyja az orvostól.</p>
               <p>- Majd megbeszéljük odabent. Nincs komoly baj, de az idegei rossz állapotban
                  vannak.</p>
               <p>Már bent voltak a szobában. Szegedyné megállt az orvossal szemben. Egy parányit
                  meg­biccentette a fejét, kétszer-háromszor egymásután.</p>
               <p>- Mi ez? - gondolta Pétery.</p>
               <p>Az asszony csak nézett rá, szemében nagy könnycsepp, mely nem gördült ki. A
                  haja... de hiszen őszül, a szőkék kopottas őszülésével. Most megszólalt: -
                  Tudom.</p>
               <p>Az orvos lehajtotta a fejét. Mit mondjon? - Legyen nyugodt Aranka, olyan fiatal
                  leányos idegesség.</p>
               <p>Szegedyné leült. Nyugodtabbnak látszott. - Minek fárasztja magát? Nem látja, hogy
                  tudom? Ott álltam az ablaknál, mikor kiszálltak a kocsiból és abban a percben már
                  tudtam. Valahogy mintha már régen tudnám... és mégsem... Kellett hogy tudjam,
                  különben nem izgatódtam volna annyira és nem tudtam volna most meg igazán, amint
                  megláttam magukat. Eddig talán csak letagadtam magam előtt, hogy tudom. -
                  Hosszadalmasan, csodálkozva beszélt, mintha saját magának akarná megmagyarázni,
                  hogyan lehetett... Lehajtott fejjel ült, valami cérnaszál volt a kezében, azt
                  huzogatta, tekergette.</p>
               <p>- Ha igazán tudja, azt még jobban is szeretem. De mondja meg Aranynak is. Nagy
                  meg­könnyebbülés lesz mindkettőjüknek, ha nem kell egymás előtt titkolózni.</p>
               <p>- Tudom... és mégis lehetetlen...</p>
               <p>Az orvosból kitört az elkeseredés. Szegény Arany, szegény kis leány, gyermek ma is
                  és hogy ez megtörténhetett...</p>
               <p>- Miért nem vigyázott jobban rá? - mondta halkan, szinte restellve a
                  szemrehányást.</p>
               <p>- Vigyázni! - Egyszerre kigördült az asszony szeméből az a nagy könnycsepp. -
                  Vigyázni! - és felnevetett, majdnem szinpadiasan. - Hát tudtam én merre van a
                  leányom? Egyetemen, szemináriumban, szinházban, kiránduláson... Mi nem tehetjük
                  magunkat és leányainkat nevetségessé azzal, hogy kisérgessük. Ma...! Jártak ide
                  néha hosszú hajú, kopott ruhás ifjak, a mi társaságunkból is jártak fiatal
                  emberek, de minden a szokott társasági formák között ment, már amint az ma szokás.
                  Igaz, hogy Aranyt elkényeztettük; egyetlen volt és talán nem ismerte úgy az
                  embereket, mint az önálló élethez szükséges lett volna.</p>
               <p>Felsóhajtott, megtörölte a szemét. - Aztán meg a bizalom sem olyan mint régen
                  volt. Zárkó­zottak, csak maguknak élnek, de van-e elég lelki erő bennük, vagy
                  van-e vallásosság? Nem is tudom, mi kellene ehhez a mai önállósághoz. Az a sok
                  furcsa modern beszéd is megtéveszt­heti őket. Nem kivántam volna én, hogy mint
                  ócska német regényekben, a leányom a vállamra borulva suttogja: »Anyám, én
                  szeretek,« de valami megsejtést... Hiszen így, ha nem értjük a mai fiatalságot, ők
                  maguk az okai.</p>
               <p>- Ebben igaza van, - szólt közbe Pétery, aki eddig nem akarta megzavarni a
                  panaszkodást: érezte, hogy szüksége van szegény asszonynak rá. De most a saját
                  kétségeibe kapcsolódott a gondolat. - Igaza van és ezen az apák sem tudnak
                  segíteni, ezen a lelki elszakadáson a családtól.</p>
               <p>- Aztán meg - ehhez maga mint orvos jobban ért... - Szegedyné egy pillanatig
                  megakadt, ujra lehajtotta a fejét és furcsa kis öregasszonyos restelkedéssel
                  folytatta: - Tudja ma a lányoknál is arról beszélnek, hogy természet, meg vér, meg
                  erotikus... Én szégyeltem volna a leányom­mal összeköttetésben ilyen szavakra
                  gondolni, mert régen... különben mindegy, hogy mi volt régen. Pedig talán jobb
                  lett volna erről az oldalról is megismerni a természetét. Hiszen a mindennapi
                  életben is egy kicsit szélsőséges és talán... érzéki természet... - Alig tudta
                  kimondani és elpirult.</p>
               <p>Pétery megfogta az Aranka kezét: - Nem kell ahhoz valami különös érzékiség. Talán
                  az az igaz, hogy tulságosan sok az alkalom. - Hallgattak. - Nem sejti ki
                  lehetett?</p>
               <p>- Nem. Senkivel sem volt szívesebb az ismerősök közül, mint a többiekkel. Még
                  Janival volt a legszivesebben, de az meg olyan gyerekkori barátságnak
                  látszott.</p>
               <p>- Janival...? - Az orvos elképedve nézett fel.</p>
               <p>- Lehetetlen, - kinlódott magában. De nem ezt mondta volna Aranyra is, ha csak
                  hallomásból tudja meg az esetét?</p>
               <p>- Arany azt mondta, hogy az a gazember Amerikába ment ösztöndijjal. Tehát valaki a
                  fiatal tanulótársai közül lehet.</p>
               <p>- Nem tudom egyik fiuról sem. Bizonyosan nem is ismertem... Ó Istenem, hiszen most
                  már ugyis mindegy - mindegy már minden. De mennyit szenvedhetett szegényke...
                  szótlanul, mosolyogva... ez a legszörnyübb!</p>
               <p>- Most menjen hozzá, most már tul van mindenen. Érti ugy-e? És beszéljen úgy vele,
                  mint aki mindent tud. És... nincs miért megbocsátani. Mondja meg neki, hogy én...
                  én épen úgy szeretem, mint régen.</p>
               <p>És Aranka, a régi kedves ideál, lehajolt és megcsókolta az orvos kezét. A másik
                  percben az ajtónál volt és kiment.</p>
               <p> </p>
            </div>
            <div type="chapter">
               <head>VI.</head>
               <p>Aznap este Pétery otthon maradt és szinte restelte magát, hogy mennyire örülnek a
                  gyerme­kei. Hát mégis lehet családiasan együtt lenni! De vacsora után Gyurit
                  telefonon felhivta egy barátja, hogy valami számtani dolgozatot kellene megoldani.
                  Pétery egyszerre elvesztette biztonságát és jókedvét. Mikor Gyuri kiment,
                  egyszerre tudatosan meglátta, hogy már nem gyermek. Arra is gondolt, hogy ez
                  bizony nem aszkéta természet, mindíg szerette az élet legjobb oldalát választani,
                  elmult tizennyolc éves, egészséges, szinte természetes volna, ha nem számtani
                  feladványt megoldani menne el. De meg lehet ezt kérdezni...? Elfelejtette vagy
                  sohsem tudta az apai méltóságot a barátival összeegyeztetni.</p>
               <p>Öt perc mulva Erzsit hívták a telefonhoz.</p>
               <p>- Moziba? Hogyne... Tíz órakor?... Hol találkozunk?... Jó lesz!</p>
               <p>Péterynek egyszerre az Aranka mondása jutott az eszébe: »Vigyázni! Hát tudtam én
                  hol van a lányom«? És ő maga tudja? Most elmegy moziba. Kivel jön haza? Haza
                  jön-e? Félelem szorította össze a szívét; nem tudott a hangján uralkodni, mikor
                  megkérdezte: - Nem lesz nagyon későn?</p>
               <p>- Későn? - Erzsébet csodálkozva nézett rá. - Mindíg a tíz órai előadásra szoktunk
                  menni, a legtöbb lánynak nincs máskor ideje, a fiuk meg egyáltalában nem jöhetnek
                  korábban. Vargáékkal megyek - tette hozzá, mert az apja tekintetében észrevett
                  valamit, ami kissé bántotta.</p>
               <p>- Mit szólnál hozzá, ha én is veled mennék? - kérdezte, de nem nézett a leányára,
                  mintha árulás volna a megbizhatósága ellen ez a kérdés.</p>
               <p>- Velünk jönne apa? Hisz ez remek! Ojjé, akkor azonnal felhivom Nusit ujra, hogy
                  egy jeggyel többet rendeljen. Chaplin lesz, a City lights, azt mondják gyönyörű.
                  De igazán eljön?</p>
               <p>- Igazán. - Pétery maga is érezte a hangján, mennyire megkönnyebbült. Igy nem
                  lehet tettetni...</p>
               <p>Erzsébet már beszélt is a telefonba. Pétery feszülten hallgatta, nem fedez-e fel
                  valami össze­játszást a szavaiban, valami előre kitervelt hangsúlyt. Megvetette
                  magát miatta, szégyelte a leánya előtt - de hiába...</p>
               <p>- Igen, igen... apa is jön - úgy-e nagyszerü! Nagyon muris lesz. - Erzsébet
                  letette a kagylót.</p>
               <p>- Furcsa stilusotok van, - nevetett Pétery megkönnyebbülten. - Mi az a muris?</p>
               <p>- Nagyon kifejező szó, nem találja apa? Mindenki használja, a kedvence Arany is
                  szokta mondani.</p>
               <p>Arany! Visszaesett a sötétségbe. Összeszorította a fogát. Nem, nem megy sehova,
                  menjen magában a leánya; lehet valamit előrelátni, megakadályozni? Most vele megy,
                  most nem hazudott, talán örül is - holnap... holnapután... Mikor még anya mellett
                  is megtörténhetik.</p>
               <p>Erzsébet tovább beszélt, nem vett észre semmit. - Igaz, Jani mondta, hogy Arany
                  beteg. Csak nincs valami komolyabb baja?</p>
               <p>Pétery nehezen nyitotta szét a fogsorát, közben véletlenül Janira pillantott.
                  Meglepte valami az arcán - mosoly vagy csak sugárzás, csak a fiatalságnak a
                  csilláma? Nem tudott zavarta­lanul örülni a felfedezésén... A Jani arcán boldogság
                  - az Arany neve... ha csakugyan a saját fiáról mondta volna, hogy gazember...
                  Lehetetlen. Ez a tekintet tiszta és nyilt. Zavarában hirtelen elfordult. Nem is
                  felelt mindjárt a kinos hazudozás, kétség és öröm közé szorítva.</p>
               <p>- Csak nincs valami komoly baja? - kérdezte Erzsébet ujra aggodalmasabban.</p>
               <p>- Szó sincs róla, muló dolog az egész. - Felállt. Félt, hogy megfigyelhetik az
                  arcát. János boldogan sóhajtott fel. Szerette volna megcsókolni Erzsit ezért a
                  kérdésért, melyet egész este nem tudott kimondani.</p>
               <p>- Na én megyek, veszek magamra valamit és majd beszólok apának.</p>
               <p>- És te Jani? Nem volna kedved velünk jönni? - kérdezte Pétery.</p>
               <p>- Jani! Moziba! Azt nem engedi meg a méltósága. Meg nagyon erkölcstelennek is
                  tartaná. - Ezzel Erzsébet kifutott a szobából, nehogy a Jani válaszát meghallja.
                  De János csak mosolygott és az apja tekintetére felelt: - Olyan hiábavaló
                  időtöltésnek tartom, nem egészen müvészet és nem egészen játék. Olyan hibrid
                  valami, mint ma az embereknek a lelke.</p>
               <p>- Pedig azt hittem, hogy ma este jobb kedvü vagy. Elárult az arcod.</p>
               <p>- Örülök, hogy apa elmegy Erzsivel. Sokat van idegenek között és én... a testvér
                  soha sem kellemes a társaságban, ha nincs más érdeke, mint a huga.</p>
               <p>- Dehát miért nincs, Jani? Ha többet járnál társaságba nagyon egészséges
                  volna.</p>
               <p>- Nem szeretem a társaságot. Nekem mindíg az egy ember fontos, csak az kell.</p>
               <p>- Még sincs sem barátod, sem barátnőd.</p>
               <p>- Barátnőm? kétértelmü, apa!</p>
               <p>- Nem bánom én akármelyik értelemben veszed, - nevetett Pétery. Csakhogy egyszer
                  nem világfájdalomba merülve látja a fiát.</p>
               <p>- Nekem apa, csak egy barátnőm lehet, akit feleségül fogok venni.</p>
               <p>- Olyan határozottan beszélsz, mintha már ki is választottad volna.</p>
               <p>- Igen, kiválasztottam. De most még ne kérdezze.</p>
               <p>Elhallgattak. Péteryn megint erőt vett a félelem Ez a fiu tapasztalatlan,
                  különösen erotikusan tapasztalatlan. Vajon nem bolondította el valami szép,
                  haszontalan, romlott teremtés? Vagy valaki olyan, aki a családba nem illik?...
                  Családba - mintha még volna olyan család, mint régen. Legfeljebb Erzsi
                  bosszankodhatnék, ha társaságban lehetetlen alak lenne a sógornéja.</p>
               <p>Nyugtalanul kezdett sétálni a szobában, odább tolta a székeket, mig agya szinte
                  magától alakította ki logikus rendben, a megszokott pontossággal gondolatait:
                  Család... hol van az már! Az, ami a családokat nemcsak vérbelileg kötötte, ami a
                  házasságokat szabályozta, hasonló tradició, vallás, műveltség, világnézet,
                  társadalmi helyzet, hol van az már a fiatalság választásánál. Legfeljebb a
                  vagyonnal törődnek még az okos apák, vagy még okosabb fiúk. Vagy a szépségtől
                  szédülnek el, a sex appeal hálójába, akadnak... Utálatos szó, durván kifejező. És
                  fiatal leányok használják, nem veszik észre, hogy úgy beszélnek, mint ha nyilt
                  orvosi kifejezéseket használnának a szerelem fátyolos titkaira.</p>
               <p>- Nagyon elgondolkozott apa.</p>
               <p>- Csak azt szeretném, ha a választottad... hogyan is mondjam, hogy esetleg meg ne
                  bántsalak - a mi fajtánkból és köreinkből való lenne. Természetesen ezzel nem
                  akarlak befolyásolni...</p>
               <p>- Nyugodt lehet apa.</p>
               <p>Erzsi jött be.</p>
               <p>- Milyen bájos ebben a kis oldalt felhajtott kalapban. Vajon honnan van annyi
                  pénze, hogy ilyen jól öltözködjék? - Péteryt ujra megfogta a kétkedés. Tőle
                  sohasem kér, saját jövedelme van, ez is megbontja a családi egységet, függetlenit
                  és ezzel eltávolít... Mikor már az ajtónál voltak, visszaszólt Janinak: - Egyedül
                  maradsz itthon? Miért nem mégy el valahová?</p>
               <p>- Egy kicsit sétálni fogok.</p>
               <p>János elgondolkozva nézett az apja után. Mi történt ma vele? Eddig sohasem vette
                  észre, hogy csaknem mindíg egyedül marad itthon este? És milyen intim kérdéseket
                  vet fel. Ő pedig úgy válaszol, mintha természetes és megszokott volna köztük ez a
                  bizalmas hang. Milyen különös este...</p>
               <p>Sietett az utcán, hogy minél hamarabb kiérjen az emberek közül. Sok sétáló volt
                  még későn is a meleg tavaszi éjszakában, karonfogva mentek sorban fiuk-leányok és
                  nevetgéltek... Tulságosan sokat nevet ez a mai fiatalság. Arany azért olyan
                  csodálatos, mert mosolyog és nem nevet. Csak tegnap... milyen különös volt, mintha
                  meg akarta volna rémiteni vagy... vagy próbára tenni a szerelmét.</p>
               <p>- Az én szerelmemet... Talán nem is tud róla...</p>
               <p>Már elvesztette a körülötte tolongó emberek megérzését, magában volt, csak a
                  gondolataival, ösztön vezette, hogy bele ne botoljék minduntalan valakibe, kitért,
                  előresietett vagy lassitott anélkül, hogy tudná. Már Budán volt a Dunaparton, ott
                  is tovább sietett. Itt nem kellett kerülgetni, testét nem nyügnek, kellemes
                  súlynak érezte, mely maga segiti tovább; anélkül talán elrepült volna. A Duna, a
                  csillagok... Ma mások voltak, mint tegnap; nem nyomtatott betük utján szólt hozzá
                  a végtelenség, saját magából áradt ki ez az érzése is és ez is szerelem volt.
                  Aranyról beszélt minden, a leány volt az egész világ, a Duna csobogása az ő
                  hangja, a csillagok az ő szeme, a tavaszi szél az ő lehelete, a meleg az ő
                  életmelege és a saját lelke egyetlen tiszta vágy, saját teste ennek a vágynak
                  boldog hordozója. Eszébe se jutott, hogy gondolattá sem vált érzéseit birálja;
                  hogy olyan szavakat keressen hozzájuk, amilyet eddig még soha sem hallott.
                  Átengedte magát az érzéseinek.</p>
               <p>Nem, eddig még soha sem érezte, hogy ilyen mélyen szereti. A tegnapi beszélgetés,
                  melyben mióta érett ember, először éreztette a másikkal ezt a szerelmet, mintha
                  felszabadította volna érzését a bezártságból. Ő maga sem tudta eddig, hogy így
                  lehet szeretni, hogy ilyen boldogság szeretni. Mindenkit jobban szeret azóta, az
                  apját is... Milyen különös, hogy épen az Arany anyja volt az első szerelme...
                  milyen kedves lehetett mint gimnazista és milyen szép a vérszerinti sorsok
                  egysége; amit az apja nem érhetett el, ami nála csökevény maradt, a fiában lesz
                  beteljesülés. Egy uj család, egy igazi család...</p>
               <p>Már kevesebb a járókelő. A budai parton, a müegyetemen tul csak itt-ott ül egy
                  ember vagy egy pár a padokon. Csak tovább ameddig lehet. Csend... csend. Megállt
                  és nézte a vizet. A lámpák visszacsillogásának sora olyan reszketve kapaszkodik a
                  viz gyürődéseibe, mint - az én vágyam a boldogságba. Reszketve hull, csuszik a
                  mélybe, mindíg mélyebbre lent, fénylegyezője keskenyedik, belehalvágyodik a
                  végtelen mélység sötétségbe... nem is látszik, hol vész el, hol reszket még mindíg
                  az utolsó fényszikra...</p>
               <p>Hirtelen megborzongott, de csak egy pillanatra. Tekintete ujra a tulsó parton
                  tévelygett - a tulsó parton meseváros, tündérkiránynő palotáinak kivilágított
                  ablakai... és még meg kell birkóznia a sárkánnyal... ó ilyen távoli mese volna a
                  beteljesedés?... Egy pillanatra lehunyta a szemét s mire felnyitotta a dunapart
                  házai álltak odaát, a sötétből kikivánkozó házak, a lámpasor. A szépség szeretetét
                  fizikai átéléssel érezte - szeretett mindent, a hid lámpáinak hajló vonalát, a viz
                  halk zugását a feketeségben, a házak ablakait, a tetők, kupolák elmosódott
                  tömegét, az eget fenn apró felhőivel, lent a kavicsot a lába alatt... Megzörren,
                  mintha szólni akarna hozzá... Megzörren, zörög tovább, - ez idegen lépés.
                  Felnézett, kedvetlenül, hogy megzavarták és nem messze egy férfit látott
                  közeledni, lassan, nagyon magába merülten.</p>
               <p>- Olyan ismerős - gondolta - csak nem Bónis Imre? - Gyorsan leült egy közeli
                  padra, hogy ne találkozzanak. Nem nagyon szerette ezt az embert. Olyan
                  társaságbeli »jelenség« volt, elegáns szép férfi, asszonyok kedvence. De ő sohasem
                  érezte jól magát vele. Nem értette a józanságnak, érzelmességnek, cinizmusnak ezt
                  a keverékét, amit mások olyan érdekesnek találtak. Nincs is rá semmi szükség, hogy
                  most találkozzanak, elég távoli ismerős, jóval idősebb, házas ember, szép asszony
                  férje... Vajon volt valaha igazán szerelmes? - kérdezte lelkében; saját érzéseivel
                  eltelve más lélekben is a magáénak a visszhangját kereste. - Milyen elmerülten
                  jön, sohasem láttam ilyennek; csökönösen a földre néz, nem fogja észrevenni, hogy
                  itt ülök...</p>
               <p>János abban a pillanatban elfelejtette, hogy mit kivánt az elébb, érthetetlen
                  részvét fogta el, felállt és megszólította a szembejövőt: - Imre!</p>
               <p>Az felhökkent, egy pillanati bámult, álomból ébredten. - Jani! Na erre legkevésbbé
                  gondol­tam, hogy veled találkozom.</p>
               <p>- Ha magad akarsz maradni, csak menjünk tovább, mindegyik a maga utján.</p>
               <p>Imre mintha egy pillanatig gondolkozott volna, de eszébe jutott, hogy talán épen
                  ez az ember adhat egy kérdésre választ és a János vállára tette a kezét. - Hát
                  erre szoktál sétálni? Azért nem lát az ember sehol sem! Hol bujkálsz? Nagy gyanum
                  van, hogy valami szép asszony nem enged sehova... de akkor meg mit jársz itt a
                  sötét Dunaparton egyedül, mint valami álomjáró?</p>
               <p>- Ezt én sokkal több joggal kérdezhetném tőled, mert téged igazán csak társaságban
                  lehet különben látni.</p>
               <p>- Hagyd el... az ember attól is megundorodik néha.</p>
               <p>- De hát akkor miért nem változtatsz az életmódodon egészen?</p>
               <p>- Tudom is én. Mit csináljak este? A feleségem mindíg menni akar, a pénzt ő hozta,
                  én nem is szólhatok. Magamban üljek otthon? Hiszen ha gyerek volna, akivel
                  eljátszhatnám... Jani, csak pénzes lányt ne végy feleségül soha, mert rabszolgája
                  leszel a pénzének.</p>
               <p>- Hozzám nem is jönne. De te magad is elég jól kereshetsz, nem szükséges, hogy az
                  asszonynak engedelmeskedjél, ha nem akarsz.</p>
               <p>- Épen az a baj, hogy én is akarom, vagyis, hogy más semmit sem akarok. Annyit
                  legalább kiharcoltam, hogy mostanában már nem megyek mindenhova vele, ahova menni
                  akar.</p>
               <p>- De hiszen - bocsáss meg, ha indiszkrét vagyok - azt hittem, hogy a ti
                  házasságotok nagyon boldog, vagy legalább is jó házasság.</p>
               <p>- Nem is rossz, csak épen nem sokat törődünk egymással, már úgy komolyabb
                  szempontból. Nem szoktunk verekedni, de nem is beszélünk másról, mint amiről
                  muszáj.</p>
               <p>- Miért nem kisérled meg lekötni, visszatartani...</p>
               <p>Bónis vállat vont. - Minek? Azt hiszem nem csal meg, amit magamról nem mondhatok
                  el...</p>
               <p>János megtorpant. - Imre, miket beszélsz te itt nekem?</p>
               <p>Imre elnevette magát, nem valami vidáman. Maga is zavarba jött a nyiltsága
                  felett... de csak felejteni, felejtetni a szavakkal. János igyekezett az arcába
                  nézni. Szó nélkül állottak egy ideig, aztán Imre tovább indult. - Furcsa, - kezdte
                  ujra - mi nem is voltunk olyan nagy barátságban... nem csodálom, ha megdöbbensz,
                  mikor ilyen nyiltan beszélek. De néha jól esik. Ha az ember egyszer-egyszer
                  elmondhatná azt a sok mindent, amit rejteget, talán tisztábbá válnék,
                  becsületesebbé. Tulságosan sok itt a hallgatás.</p>
               <p>János a saját elhallgatott kérdéseire gondolt és észre sem vette, hogy a másik
                  válaszra, talán biztatásra vár. Imre szólalt meg ujra: - Az ember csak akkor jön
                  rá, hogy milyen jó volna beszélni, ha így éjszaka igazán magában van és körülötte
                  minden hallgat. Szeretne úgy belekiabálni a sötétbe, mint Midas király borbélya a
                  földbe, azzal a különbséggel, hogy a titok az volna: gazember vagyok. Nincs férfi,
                  aki ki ne kiabálhatná...</p>
               <p>- Ha ezt valaki felismeri, már segithet is rajta.</p>
               <p>- Igen, ezek a ti morális mondásaitok... Pedig semmin sem lehet segiteni. Amit
                  elkövettünk, annak nincs jóvátétele. Az megtörtént bennünk is a másikban is.
                  Megbocsátunk, vezeklünk, amit akarsz, mégis megtörtént.</p>
               <p>- Ez minden ethikát lehetetlenné tenne. Ezzel a legszebb, legemberibb érzések
                  hiábavalóságát akarnád bizonyítani.</p>
               <p>Bónis kezét a János karjára tette. Olyan közel hajolt hozzá, hogy a másik még a
                  félhomályban is látta szenvedő, szinte eltorzuló arcát. - Barátom, ez mind csak
                  vigasztalás. Minden tett önmagában áll, a rossz a jó mellett, mindegyik külön
                  vonja maga után következményeit az egész életen át, de sehol sem találkoznak, hogy
                  egymást megsemmisitsék. Mindegyik foly­tatja önmagát, vonja magával az
                  apróbb-nagyobb, tőlünk független események karavánját - egy fonálon függő végtelen
                  sort, mely abból az egyetlen tettből szakadt ki és bomlik, gombolyodik le
                  tovább-tovább... Hova kapcsolod itt be a megbánást, a megbocsájtást, melyik ponton
                  képzeled, hogy az elszakíthatatlan sorsfolyamatot egy közbevetett más érzés vagy
                  tett eltéphetné?</p>
               <p>- Nincs igazad! Nem lehet igazad! Hányszor követünk el akaratunk ellenére,
                  tudattalanul valamit... hiszen akkor pokol volna az egész élet!</p>
               <p>- Hát tudod ezt a kis poklot alig enyhiti valami... Ha Isten művészi alkotást
                  akart csinálni, mikor a világot megteremtette, a siker ugyancsak elmaradt. A
                  publikum szivesen kifütyülné a darabot vagy ott hagyná, ha lehetne. Csak az a baj,
                  hogy akaratán kivül kell megjelennie az előadáson, szinész és néző egyszerre s a
                  keserves belépti díjat is utólag fizeti meg... Csak azt szeretném tudni, hogy
                  van-e legalább Neki művészi öröme az alkotásából?</p>
               <p>János nagyot lélegzett és kicsit elnézően mondta: - Tudod, hogy úgy beszélsz - ne
                  haragudjál érte - mint egy mult századbeli, nehéz természetű pesszimista iró.</p>
               <p>- Na, amennyire ismerlek, te sem vagy épen könnyü természetű ember... hacsak meg
                  nem változtál.</p>
               <p>János kelletlenül ismert magára. - Csakhogy én nem viszem az elkeseredésemet
                  vagyis kritikámat az Isten, hanem csak az emberek ellen.</p>
               <p>- Na ne vitatkozzunk ezen. Mindenki a saját életéből csinál magának
                  filozófiát.</p>
               <p>János most kényelmetlenül érezte a rokonságot az Imre gondolatai és a saját
                  keserűbb óráinak felfogása között. De világos, hogy ennek az embernek ma különösen
                  rossz órája lehet. És mi mindent mondott el... Szinte zavarban volt, mintha ő
                  tolakodott volna bele más embernek a magánéletébe. Miért épen neki mondta el? Vagy
                  akárkinek is elmondta volna, aki meghall­gatja, mert egyszerűen kiönt a lelke a
                  gátjain?</p>
               <p>Imre megállt egy fa mellett és rátámasztotta a kezét. A közeli lámpa világ a törzs
                  héjának minden gyürődését, görcsét mély árnyékokkal emelte ki; a fehér,
                  elkényeztetett férfikéz nem odavalónak látszott. János lopva a saját kezére nézett
                  és megnyugodott. Szélesebb, barnább, rendes férfikéz volt.</p>
               <p>- Jó, hát nem rontom tovább tavaszi hangulatodat. Mondok valami mást. - Imre egy
                  percig gondolkozott. János minden idegével átérezte, hogy ez az ember csak
                  beszélni akar, akármit, csak feltartóztassa. De miért? Jó volna szabadulni.</p>
               <p>- Igen, - kezdte Imre ujra. - A te erkölcsi mániádnak való eset. Tegnap az egyik
                  klubban kártyarazzia volt. Nem szoktam kártyázni, a szomszéd szobában ültem és
                  olvastam. Csak hallom a nagy lármát, székeket borogatnak, egyszerre egy nő rohan
                  be abba a szobába ahol voltam, arcát csipkezsebkendővel takarja el. Az ajtóhoz
                  futott, de már az is be volt zárva kivülről. Egy detektiv utána jött - mire szépen
                  levette a zsebkendőt az arcáról, a detektiv pedig szó nélkül kiment, kivülről
                  kinyitotta az ajtót és kibocsátotta. Nem akarok tulságosan indiszkrét lenni, de
                  képzelheted, hogy olyan embernek volt a felesége, aki nemcsak szüle­tésénél, hanem
                  állásánál fogva is nagy úr. Az asszony pedig chemint játszik egy nem épen
                  kifogástalan klubban és megszalad a detektiv elől.</p>
               <p>- Ha nem te mondanád, akkor csúf pletykának tartanám.</p>
               <p>- Ó ha pletykát akarsz hallani! Most arisztokrata hölgyek divatba hozták, hogy
                  bárokba és lokálokba járnak, nemcsak úgy nézni, hanem mulatni. A multkor aztán
                  összeverekedtek velük a hivatásos hölgyek, akik dühösek voltak, hogy nekik
                  konkurenciát csinálnak... Hm... látom, hogy nem hiszed. Ne is hidd el - boldogok a
                  hitetlenek. A detektivek sok kedves históriát tudhatnak, csodálnám, ha valamelyik
                  meg nem irná a memoirjait.</p>
               <p>Elhallgatott, de János nem felelt. Kinzónak érezte ezt a sok összefüggéstelen
                  beszédet. Imre mintha megérezte volna, mentegetni kezdte magát. - Látod csak azért
                  mondom el, mert még örülnöm kell, hogy a feleségemmel ilyen dolog nem történt meg,
                  de szólhatnék-e ha ő is ott lett volna, mikor előkelő asszonyok nem restelnek
                  elmenni.</p>
               <p>- Én mégis azt hiszem, hogy ez kivételes. Keserves volna azt hinni, hogy mindenütt
                  rothadtak a viszonyok. Mi, akik ezután akarjuk az életünket kialakitani, asszonyt
                  keresni... hiszen kétségbe kellene esnünk.</p>
               <p>- Jó, csak maradj optimista. Különben én is ismerek csodálatos önfeláldozó
                  asszonyokat, csak az a baj, hogy azok valahogy mintha nem is asszonyok volnának...
                  na érted, már férfi szem­pontból nem asszonyok. Erről jut eszembe - nem vagy te is
                  benne a legujabb politikai tervben?</p>
               <p>- Politikai? Isten ments! Csak semmi politika!</p>
               <p>- Elég hiba! Ez különben nem is politika, hanem talán inkább romantika, de néha ez
                  a leg­kitünőbb, mindenesetre a legérdekesebb politika. Királyválasztásról van szó.
                  Na... nem érted?</p>
               <p>- Nem, nem tudok róla semmit. De hogyan lehet ilyen...</p>
               <p>- Hátha még tudnád milyen regényes ügy! Épen a magyar ember légvárépitő, felhőkön
                  lovagoló lelkének való... Hunnia álmodva vivja a régi csatát... Ezt Ady irta,
                  tudod?</p>
               <p>János csodálkozva nézett rá. Bónis kurtán felnevetett. - Csodálkozol? Verseket is
                  szoktam olvasni. Különben az ügy olyan szép, hogy én testestől-lelkestől benne
                  vagyok és téged is bele foglak vonni. De most elég... - Megmozdult, mintha indulni
                  akarna, aztán ujra megállt. - Hogy vannak otthon?</p>
               <p>- Nincs semmi baj, kivéve, hogy Erzsike hivatalba jár, nekem pedig nincs
                  állásom.</p>
               <p>- Nincs? De hiszen azóta már bizonyosan végeztél. Jogot ugy-e? No nézd, jöjj fel a
                  napokban az irodámba. Az egyik segédem önállósitani akarja magát, képzeld
                  házasodik - a mai viszonyok között! Te helyettesithetnéd.</p>
               <p>Jánosban még a lélegzet is elállt, hebegve felelte: - Nagyon hálás volnék... de a
                  gyakorla­tom...</p>
               <p>- Majd belejösz. Ne köszöngess semmit. Inkább te, mint valami ismeretlen. -
                  Idegesen hárí­totta el a János szavait. Ujra érezte ajánlata mögött azt a titkos
                  önzést, amely az elébb a beszélgetésbe is belevitte és amiért még mindíg
                  tartóztatta a másikat. De különben... János derék ember, miért ne segitene egy
                  baráton?</p>
               <p>- És az elébb még azt mondtad, hogy te... pedig milyen jószivü vagy. Olyan
                  irodába, mint a tied, kaphatnál egészen kiváló gyakornokot is.</p>
               <p>- Márpedig most épen ilyen kevéssé kiválót akarok választani, - nevetett Imre. -
                  Hagyjuk ezt a vitát. Ha nem felelnél meg, még mindíg beszélhetünk a
                  továbbiakról.</p>
               <p>- Otthon is boldogok lesznek.</p>
               <p>- Kérlek add át üdvözletemet. Erzsikét olyan régen nem láttam! - Kezet nyujtott és
                  egy pilla­natnyi habozás után hirtelen elengedte a János kezét. - Ti jól vagytok
                  Szegedyékkel ugy-e? - Milyen ostobául kérdezősködöm - gondolta abban a
                  pillanatban, hiszen tudom... - Olyan régen nem találkoztam velük sem. Hogy
                  vannak?</p>
               <p>- Tudtommal jól. - János váratlan hidegséget érzett, sőt ellenkezést. Egy szót sem
                  tudott volna tovább mondani róluk. Mintha ez a kérdés nem lett volna természetes
                  folytatása az előbbi beszélgetésnek... vagy talán mert ilyen mondások után
                  juttatta eszébe Aranyt...? Pedig ha rá gondolt, minden érzésének, szavának
                  tisztának kellett lennie.</p>
               <p>- Na, jó éjszakát, - mondta Imre. Látta, hogy Jánostól nem tudhat meg többet. - Én
                  itt majd átmegyek és villamosra ülök. Remélem a feleségem ő nagysága otthon lesz
                  már. Szervusz!</p>
               <p>János kényelmetlen érzéssel ment tovább. Egyszer vissza is fordult. Látta, hogy
                  Imre nem ment át a keresztutcán, mint ahogyan mondta, hanem állva maradt a lámpa
                  alatt a szegleten és egy papírdarabot tartott a kezében. Olvasott. János
                  megrestellte magát, mint valami kémkedés miatt és gyorsan igyekezett tovább. De
                  nem tudta a gondolatait elszakítani a másiktól. Levelet olvas... ujra olvassa az
                  utcán. Találkáról lehet szó. Azt mondta magáról, hogy gazember, bizonyosan
                  mindenki másról is azt hiszi... Eh csak olyan önkinzó beszéd lehetett rossz
                  kedvében vagy csak úgy általánosságban értette...</p>
               <p>- Vajon én is? - gondolta olyan ijedt világossággal, hogy csaknem kimondta. A
                  másik percben fiatalos, heves bensőséggel fogadta meg magának, hogy sohasem fog
                  olyat tenni, ami miatt az éjszaka valaha is ilyen önvallomásra kényszeríthetné. És
                  ebbe a fogadásba, mint platinagyürübe foglalta be az Arany nevét.</p>
               <p>Imre csakugyan egy levelet olvasott a lámpa alatt. Egy sor volt az egész: »Többé
                  sohasem találkozunk.« Ezt hamarabb is elolvashatta volna, pedig ott állt percekig
                  a lámpa alatt. Egy társaság jött szembe, megbámulták - nem látta. Tovább mentek,
                  nevettek - nem hallotta. A Dunán zajosan zavarta a vizet egy gőzös - nem vette
                  észre. Szerelmük, ez az őrült szen­vedély, melynek ezek voltak az utolsó szavai,
                  minden kinjával és önmardosásával hajtotta vérét testén át a fejébe. Szédülten
                  támaszkodott a lámpaoszlophoz.</p>
               <p>Reggel felé, épen két napfelkeltével azután, hogy egy sikoltás és egy zuhanás
                  zavarta meg a hajnalodást a tenger felett, csaknem ugyanabban a percben Arany
                  felzokogott az ágyában. Az anyja odafutott és ijedten kérdezősködött, csititgatta,
                  haját simogatta. Arany csak sírt és nem felelt. Mintha csak most jött volna rá, mi
                  történt, kétségbeesetten siratta azt a kis életet, amely nem születhetett meg.</p>
               <p> </p>
            </div>
            <div type="chapter">
               <head>VII.</head>
               <p>- Ez az éjszaka igazán a véletlenek éjszakája volt - gondolta később Jani. Az
                  Erzsébet hid táján egyszerre nagy cseppekben kezdett esni az eső. Csak egy darab
                  fekete folt borította az eget, a szélén már látszottak a csillagok. De ez a
                  feketeség elég kiadósan átáztatta, mire a kávéházba befutott. Nem egyedül. Egész
                  sereg ember menekült tető alá befelé, asszonyok is tavaszi kosztümjeikben. A
                  pincérek egyszerre szaladgálni kezdtek, nevetés, székek tologa­tása, rendelések,
                  mindenféle zaj.</p>
               <p>Jánost tulajdonképen mindíg mulattatta, ha nagy ritkán kávéházba tévedt. Most is
                  körülnézett, elszórakozott, meg-meg fogta egy mosolygó asszonyi tekintetet - de
                  hiszen ugysem neki szólott... nem is szeretett volna idegenek mellé ülni. A lárma
                  zavarosan uszott a levegőben, kintről a zápor csapkodása a nagy ablaküvegekhez
                  ritmizálta - és ő kábán járkált, nézegetett körül. Egyszerre a zajból a saját
                  nevét hallotta ki. Arra fordult, de bizonytalanul, nem látott senki ismerőst.
                  Valaki felállt és már mellette volt: - Nem ismersz meg?</p>
               <p>János egy pillanatig kérdően nézett rá, aztán a felismerés szikrájához
                  kapcsolódott egy név; félig örömmel és mégis vonakodva mondta ki: - Bálint!</p>
               <p>- Na végre, csakhogy rám ismertél. Ha nincs helyed, jöjj a mi asztalunkhoz.</p>
               <p>Még ketten ültek ott, egy férfi, egy leány - kissé rendetlen külsejü emberek.
                  Bemutatkoztak, persze egyiknek a nevét sem értette és félt, hogy régi emlékek
                  felujitása fog következni. Bálinttal évekkel ezelőtt gyakran találkozott egy
                  ifjusági egyesületben, mindenféle nagy terveik voltak akkor... később kimaradt
                  közülök, maga sem tudta hogyan vagy miért. Vajon nem tesznek-e szemrehányást? De
                  semmi... egy kis kényelmetlen hallgatás, mintha jól folyó társalgást szakított
                  volna félbe.</p>
               <p>- Kérlek, ne zavartassátok magatokat, - mondta János. Legjobban szeretett volna
                  ujra fel­állani.</p>
               <p>- A fiatalság kérdéséről beszéltünk. Tudod, hogy ez most állandó téma, -
                  igyekezett Bálint a társalgást bevezetni.</p>
               <p>János intett és miközben az eső zajára figyelt, hogy mulik-e már... kinos soká
                  ülni ebben az idegen társaságban - megjegyezte, csak azért, hogy mondjon valamit:
                  - Talán tulságosan sokat is beszélnek róla.</p>
               <p>- Nem érzesz velünk együtt? Vagy talán meg vagy elégedve a mai helyzettel? Már a
                  háborúban járt nemzedék is panaszkodott, de mi volt az ő sorsuk a mienkhez képest?
                  A huszas évek elején a remény és jövő legalább biztatás volt. Ma...?</p>
               <p>Jani megrestelte magát. Mintha a Bónis ma este adott igérete a jövőre nézve,
                  hütlenné tette volna kortársaihoz. - Nem egészen úgy értem. De tulságosan
                  bizonytalan az a követelés, amelyet felállíttok, vagy felállítunk. Mert végre is,
                  hogy állást akarunk, nem lehet egy nemze­dék ifjuságának jövő életprogramja. Pedig
                  mindíg csak ezt az egyet lehet hallani.</p>
               <p>Az idegen fiatalember felnevetett: - Azt hiszem az éhenhalás nem nagyon segiti elő
                  az ideális kivánságok megállapításait. De nem gondolja, hogy nem pusztán a
                  megélhetésről van szó ebben a kivánságban. Mindíg azt tartották, hogy az ifjuság
                  az életöröm, az élettudat intenzi­tása a legnagyobb fokon. Hogyan és hol éljük mi
                  ezt ki ilyen körülmények között. És hol vannak még ettől az ideálok! Nemcsak a
                  nyomorúság a baj, azt máskor is meguszta a fiatalságnak egy része, amely szegény
                  volt... eh, különben minek...! - Megvetően legyintett a kezével.</p>
               <p>János ránézett. Erősen beleérzett abban a pillanatban mikor kimondta a másik, ebbe
                  a szóba: élettudat intenzitása... talán, - kivéve a mai esti sétát - talán sohasem
                  élte át még ezt... nem érezte át az egész életet minden szépségével,
                  szomorúságával együtt, mindent, mindent. Apró bosszuságok, örömök, kételyek,
                  gondolatok... széttört, szétdarabolt cserép az élet csodája helyett. - Igen, ebben
                  igaza van, - mormolta. - Csak azt nem tudom, vajon régen nem ugyanez volt-e sorsa
                  a fiatalságnak. Már azért is, mert a fiatalságnak önmagában is megvan a maga
                  súlya, mely teherré válik, nem olyan könnyü viselni, mint ahogy irják, vagy régen
                  irták. Elég nehéz fiatalnak lenni önmagában is. Igen... azt hiszem a paradicsomból
                  kiüzetés minden embernél megismétlődik a gyermekkor végével. - Elpirult féltében,
                  hogy tulságosan szép szavakat használt. De ezek úgy látszik hozzá voltak szokva,
                  senki sem mosolygott rajta.</p>
               <p>Bálint felelt: - Talán azért nehéz, mert sok egyéniség lehetősége van az emberben
                  és fiatalon még mind bennünk van és vár kifejletlenül. Mit gondolsz Redzsi?</p>
               <p>János elbámulva nézett fel. Bálint nevetett: - Ilyen különös neve van a
                  barátomnak: Regináld... Királyi név, valamikor az is lesz a szellem
                  birodalmában.</p>
               <p>- Szamár vagy! - mondta a másik. - Mindíg irigyeltem az olyan boldog embereket,
                  mint ön, akiket Jánosnak hivnak.</p>
               <p>- Köszönöm - nevetett János belemelegedve. - De ez nem változtat azon, hogy mint
                  fiataloknak azonos problémáink ne legyenek.</p>
               <p>- Kérdés. Aki nem érezte meg azt a szörnyü érzést az életében, hogy: honnan
                  tévedtem én ide? Nem idevaló vagyok, vagy talán sehovásemvaló vagyok, annak nincs
                  közös problémája velem.</p>
               <p>- Épen tegnap állapította meg ezt rólam a testvérem. De van-e gondolkozó ember,
                  akár fiatal, akár öreg, aki ezt néha ne érezné? Azt hogy nem való ide... ebbe a
                  kávéházba, ebbe a városba, ebbe az országba, erre a földgolyóra. Tegnap este... na
                  de mindegy, ez nem tartozik ide... - és ő is legyintett a kezével. Majdnem
                  elmondta ezeknek az idegeneknek szeretkezését a csilla­gokkal és végtelenség
                  nostalgiáját.</p>
               <p>Reginald különös kutatóan nézett rá összehuzott szemével és János is erősebben
                  megnézte az idegen tipusu arcot. Fekete hosszú hátrafésült haj, alatta fehér
                  homlok, kék szem nagy sötét pupillával, erősen hajlott orr kis görccsel a közepén,
                  erős száj, vöröses szakáll - a hosszú arc hirtelen keskenyedik az áll felé, nagy
                  ádámcsutka, csikos ing lágy gallérral... régen tolsztojánusnak tartotta volna, ma
                  nem tudta hova sorozni. Érdekes volna tudni, hogyan látja ez a furcsa ember Pétery
                  Jánost. Elég ellentétes fajták.</p>
               <p>Most Bálint beszélt hosszadalmasan a János bosszúságára, mert ezt a különös embert
                  szerette volna hallani. - De mivel mégis itt élünk és most élünk, kellene valamit
                  tennünk a jelenért.</p>
               <p>- Jelen és tett, két veszedelmes szó. Van-e jelen egyáltalában? A lehetőséget
                  éljük mindíg, hol a jövőét, hol a multét. A jelen csak két lehetőség pillanatát
                  választja el egymástól. - Az idegen lehajtott fejjel, de határozottan beszélt.</p>
               <p>- És a tett ellen mi kifogásod van?</p>
               <p>- Hogy mindíg veszedelmes, sőt talán bün. Sohasem tudhatjuk, mi következik belőle,
                  mert a tett önállóvá válik, a saját külön életét folytatja tovább mihelyt
                  megszületett - és az apja ellen fordulhat.</p>
               <p>János az elébb kényelmetlen idegenkedéssel és visszahúzódással úgy érezte, hogy ez
                  a regényes nevü fiatalember előre elkészült szentenciákat ad elő. De most feltünt
                  a gondolat hasonlósága az Imre állításával, melyet ezelőtt egy félórával hallott
                  és érdeklődése ujra feléb­redt. Ez a két külön világból való ember ugyanazt
                  beszéli... Ha Imre itt ülne, mit mondana erre nyakkendőtlen különcre? Nagy
                  meglepetésére a leány szólalt meg, akiről szinte teljesen megfeledkeztek.</p>
               <p>- Ez a gondolat ellen is szólhatna, mert a gondolat is tett és végeredményben ez
                  az egész filozófia csak életgyávaság, nirvana.</p>
               <p>- Ime, így beszél a nő... Also sparch das Weib - az eleven létprincipium, - mondta
                  Bálint kissé lenézően, ami Jánost bosszantotta. Mert habár a leány nem volt szép,
                  okos szeme és beszédes szája most megtetszett neki és elég fiatalnak találta
                  ahhoz, hogy lovagias érzését felkeltse.</p>
               <p>- Azt találom, hogy igaza van, - mondta a leány felé fordulva. - És a nő talán
                  épen azért tud intuitive többet mint a férfi, mert ez a titokzatos, nem logikai és
                  nekünk érthetetlen megsejtés rejlik benne a lét dolgai iránt.</p>
               <p>A leány, a János meglepetésére, nem fogadta el a védelmet, aminek az volt az oka,
                  mert szerelmes volt Bálintba és szívesebben fogadta el tőle a gúnyt, mint ettől az
                  idepottyant, lenézetten gavallérnak látszó idegentől a védelmet. - Hagyjanak már
                  nekünk békét azzal a titokzatossággal. Minden férfi a Giocondára gondol, ha buta
                  nőkkel nem boldogul. - János fülig pirult és haragosan nézett a leányra. Mintha az
                  Arany titokzatos lényét gúnyolná ki! De a leány nyugodtan folytatta: - A Gioconda
                  szép kép lehet, én sohasem láttam, csak foto­gráfiáját, de mondhatom, hogy minden
                  okos asszony, aki függetleniteni tudja magát a férfi véleményétől, csak a hideg
                  érzékiséget láthatja benne, ami minden becsületes, impulziv asszonynak a
                  legnagyobb ellentéte.</p>
               <p>- Hideg érzékiség? - kérdezte most János, csakazért is gúnyosan.</p>
               <p>- Persze. Aki szeret a férfi forró érzékisége mellett melegedni, mert benne nincs
                  a tüzből semmi sem. Az ilyen asszony imádja a fényüzést, a pénzt...</p>
               <p>- Na szerencsésen elérkeztünk a pénzhez - szakította félbe Bálint, aki láthatólag
                  unta a leány okoskodásait.</p>
               <p>- Nem is olyan megvetendő beszédtárgy - fogta János ujra pártját a leánynak, csak
                  hogy Bálintot bosszantsa.</p>
               <p>- De mi megfogadtuk, hogy egymás között nem beszélünk pénzről, épen azért, mert a
                  fiatalság mindíg erről beszél, mintha a lélek kérdése már kihalt volna.</p>
               <p>Reginald megint a kijelentés hangján vágott közbe: - Mondjuk pénz helyett, hogy
                  arany, mindjárt érdekesebb lesz. Amerikai arany, francia arany a páncél
                  pincékben... szegény meg­váltatlan arany, mely még mindíg a démoni erő kezében
                  van. Mert remélem - fordult Jánoshoz - ön is tudja, hogy Isten és az ördög még
                  mindíg küzdenek a világuralomért. És a harcot az a lélek döntené el, amely az
                  ördög kezéből meg tudná váltani az arany lelkét - vagy egyáltalában az anyagét, a
                  köveket - a szegény kövekét, akiken a szegény emberek taposnak.</p>
               <p>- Arany... arany... az Arany lelkét... - gondolta zavarosan János.</p>
               <p>- Az élettelent nem kell megváltani - mondta a leány éles, kihivó hangja. - A
                  természet­törvények világa változhatatlan, mert beteljesedett, isteni.</p>
               <p>- Nem rossz, - gondolta János és egy kicsit biccentett a leány felé, aki pirosra
                  izgultan nézett Bálintra. Egyszerre megértette. Ez a leány féltékeny, a barátra is
                  féltékeny. Uj kiváncsisággal fordult a szép nevű ifju felé, bár kezdett kételkedni
                  a józan eszében. - Azt hiszi, hogy az emberek teljesen meg vannak váltva az ördög
                  hatalmából, hogy már a kövek megváltását várja?</p>
               <p>- Azt hiszem, csakhogy ők maguk még nem tudják. - Ezzel minden további nélkül
                  felállt és csak a fejével biccentve köszönt. Nem volt sem felső kabátja sem
                  kalapja, úgy ment teljes feltünő hosszúságban az egész termen át. János elképedve
                  mint egy kérdőjel meredt Bálintra. De az észre sem vette.</p>
               <p>- Mi is megyünk. Már nem esik, - mondta és kifizette a barátja kávéját is. Kezet
                  nyujtott Jánosnak. - Szeretném ha máskor is találkozhatnánk.</p>
               <p>- Nagyon érdekes volt, - mormolta János. Meghajtotta magát a leány előtt, aki nem
                  adott kezet. Egy kicsit még ott maradt az asztalnál, hogy magához térjen. Az eső
                  már nem kopogott az ablakon és a kávéház mind üresebb, unalmasabb lett. Felállt és
                  elindult. Kint a hüvös esőszagú levegő szinte rátámadt. Első percben kapkodva
                  szivta be, aztán nagyokat lélegzett, tisztán testi boldogsággal. Igyekezett
                  lerázni magáról ezt a sok összevisszaságot, ami ma érte. Mintha sok egyforma
                  közönyös nap után egy ironikus kéz egymásután vagdalná az ember fejéhez
                  mindenfelől összeszedett véletleneit - ne panaszkodjál, hogy semmi sem történik
                  veled...</p>
               <p>Otthon az asztalnál nyitott sürgönyt talált: »Szerdán érkezem Károly«.</p>
               <p>Károly hazajön! Mi történt? Pár percig megdöbbenés és öröm között ingadozott. De
                  az öröm győzött. Bizonyosan szabadságra jön haza... Londonból sürgönyözött.
                  Nagyszerű, Károly itthon lesz. Ő volt a könnyüség a családban, amellett testvér és
                  barát... Ha vele fog sétálni a Duna­parton, nem az Imre pletykáit és ide-odaugráló
                  gondolatait kell hallgatnia...</p>
               <p>Szegény Imre, milyen jó ember, hiába mondta magáról, hogy... És vajon igazán be
                  fog követ­kezni... állás...</p>
               <p>- Nem is tudtam eléggé megköszönni. Melegebbnek kellett volna lennem, érezhettem
                  volna, hogy valami nagyon bánthatta... Néha én is úgy szeretnék valakivel nyiltan
                  beszélni! Ha Károly itt lesz majd mamáról is beszélhetek vele... Milyen régen nem
                  láttam szegényt, de holnap elmegyek hozzá... csak megismerne...</p>
               <p>Mielőtt elaludt még eszébe jutott a furcsa ember neve és beszéde, de már bele is
                  folyt az első álomképbe.</p>
               <p> </p>
            </div>
            <div type="chapter">
               <head>VIII.</head>
               <p>- Ne bomolj Erzsi! - kiáltott nevetve Gyurka, mert Erzsébet önmaga körül
                  forgolódva énekelte: - Mindjárt itt lesz!</p>
               <p>Pétery egyedül ment ki a fia elébe a vasuthoz; tudták, hogy Károly nem szereti a
                  családi felvonulásokat és nyilvános jeleneteket. De mind magukon kivül voltak az
                  örömtől és várakozástól. Nem a tékozló fiut várták, hanem azt, akinek a szerencse
                  többet juttatott, mint mindnyájuknak együttvéve. Ilyen fiatalon jó állása van
                  Berlinben egy gyárban; a távolság mesévé változtatta az esetet és hőssé a
                  fiut.</p>
               <p>- Itt a taxi! - rohant elő Gyurka és Erzsivel együtt kiszaladt az előszobába.
                  János bentmaradt, de mikor meghallotta a Károly hangját, kinyitotta az ajtót. A
                  sötét előszobában épen akkor kattantották fel a villanyt és Károly mosolyogva
                  bontotta le az Erzsi karját a nyakáról.</p>
               <p>Károly - a Jani szívébe idegenség nyilallott. Ilyen...? Ilyen volt, mikor elment?
                  Milyen sovány és csontos az arca... és öregebb... Csak egy pillanat volt, Jani
                  odament és megölelte. Sokáig szorongatták egymás kezét.</p>
               <p>- Csak ilyen kis táskát hoztál? - kérdezte Erzsébet csalódottan.</p>
               <p>- Ne busulj, nem a táskámhoz mérem az ittmaradásom idejét.</p>
               <p>- Mintha a hangja is megváltozott volna. Pedig Károly... persze, hogy az! Az
                  egyetlen szőke és kékszemü a családban, még apánál is magasabb, valamelyik német
                  anyai dédapa öröksége. - János hirtelen végignézett a családon. Ő maga Károly
                  mellett barna tipusával mindíg szinte kérdésként hatott, hogy testvérek-e? Gyurka
                  fog talán legjobban hasonlítani külsőleg az apjához, Erzsi barna, de világos bőrü,
                  mintha szőkének kellett volna lennie, a szeme szine is bizonytalan, változó; úgy
                  látszik ez az érdekes benne, mert tudta, hogy a férfiaknak tetszik.</p>
               <p>- Te még mindíg ilyen hallgatag vagy Jani? - A többiek már ezerféle kérdéssel
                  ostromolták Károlyt. Erzsi kirohant teát hozni, hiába tiltakozott, hogy ugyis
                  vacsorálni fognak. Mikor bement a fürdőszobába, János utánavitte a kis táskát és
                  ott akarta hagyni. De Károly megfogta a kezét: - Megférfiasodtál. Ennek nagyon
                  örülök, mert szükségem van egy komoly emberre a testvéreim között.</p>
               <p>- Szükséged van valakire? - Jani olyan meglepett arccal mondta, hogy Károly
                  elnevette magát.</p>
               <p>- Ha volt valami tervetek ma estére, nehogy változtassatok rajta miattam, - mondta
                  Károly vacsora után, mig cigarettára gyujtott. Egy kis csend állt be a sok
                  egymásbaöltődő beszéd után.</p>
               <p>- Hogy képzelsz olyat? - Erzsi elpirult még a feltevésre is. - Hiszen tudtuk, hogy
                  jösz!</p>
               <p>- Igen? Nálatok még a családi együttes ilyen fontos? Én már úgy elszoktam tőle.
                  Azt hittem, csak Jani tartja még a régi hagyományokat. - Mosolygott és a
                  cigarettája füstjét nézte.</p>
               <p>- Azt találom, hogy az elszakadás tőlük nem sok jót hozott a világba, - mondta
                  Jani elkomolyodva.</p>
               <p>- Tudom öcsém, de a változások nem is szokták előre megkérdezni a világtól, hogy
                  jól esik-e vagy sem. Jönnek, itt vannak és mi vagyunk a kis lelki iránytük,
                  amelyeknek arra kell fordulni, amerre ők parancsolják.</p>
               <p>- De mert lélek vagyok nem muszáj engedelmeskednem a parancsnak, ha helytelennek
                  látom.</p>
               <p>- Abba bele lehet ám pusztulni... különben mindenbe bele lehet... Na most még ne
                  vitatkoz­zunk. Én csak örülök, ha valamit kapok a régiből. Odakint már alig van,
                  talán vidéken lehet még, de abban az őrült Berlinben semmi.</p>
               <p>Pétery felállt. Elkezdett járkálni a szobákon át, mint régen vacsora után vagy
                  most is, ha véletlenül itthon maradt. Orvosi szemmel nézve, nem volt megelégedve a
                  fiával. Lehajszolta magát bizonyosan; jó volna alaposan megvizsgálni. De nem
                  tudta, hogyan mondja meg neki. Ez is akaratos ember volt és ha egy szó miatt
                  megkötötte magát, ne adj Isten, hogy engedjen.</p>
               <p>Lassankint elcsendesedtek. Az első nagy zsivaj, az első össze-vissza kérdések
                  után, most már a belsőbb megbeszélések jöhettek volna, de ahhoz még tulságosan
                  közel volt az utazás, a megérkezés, a tempó még utána rezgett. Vagy öntudatlan
                  volt talán, hogy mélyebbre találná­nak kérdezni, mint ma még lehet, az idegenbe
                  váló fiu lelkének a külső kérge talán még utazó ruha csak..</p>
               <p>- Jó éjszakát gyerekek, jó éjt apus! - mondta kis idő mulva Károly.</p>
               <p>János bekisérte a szobájába. Megérezte a tekintetéből, hogy valamit akar, mikor
                  egy pilla­natig megállott az ajtóban.</p>
               <p>- Mama hogy van? - kérdezte amint betették az ajtót. - Nem akartam ezt a szomorú
                  kérdést odabent kimondani, nem illett volna a mai este zajosságához.</p>
               <p>Jani elpirult. Eszébe jutott, multkori elhatározása, hogy a napokban meglátogatja
                  és elmu­lasztotta. - Már régebben nem voltam nála kint. Akkor az orvos nem volt
                  megelégedve az egészségével, a lelki változatlanul egyforma.</p>
               <p>- Apa mit mond?</p>
               <p>- Apával sohasem beszélek róla.</p>
               <p>- Miért nem?</p>
               <p>- Még kérdezed? Az a viszony a másik asszonnyal még mindíg tart és én addig
                  képtelen vagyok vele az anyámról beszélni.</p>
               <p>- Nem értelek. Az a viszony egészen természetes dolog. Mama több mint tizenöt éve
                  beteg. Csak nem várhatod egy egészséges férfitől, hogy aszkétává legyen; tudom,
                  hogy kellemetlen érzés az apa... hogy is mondjam - szerelmi ügyeiről beszélni a
                  gyermekeknek, akik meg­szokták vagy beléjük szuggerálták, hogy a szülők nem is
                  nemi lények, habár a saját életüket is annak köszönhetik, hogy ez nem igaz. De
                  nálunk olyan kivételes az eset... és végre mi felnőtt emberek vagyunk...</p>
               <p>- Hallgass Károly, hallgass. Ne beszélj így. Én nem birom.</p>
               <p>- Jól van. Most úgy sincs idő rá, fáradt is vagyok. De azt hiszem, okosabb lenne
                  ha egyszer beszélnénk róla és főleg te beszélnél. Nem természetes a felfogásod,
                  szinte úgy érzem, nem is felfogás, hanem vád, amit elnyomsz magadban. Jobb lenne,
                  ha egyszer kibeszélnéd magad.</p>
               <p>- Nem tudom, majd meglátjuk. - János már az ajtónál volt, mikor eszébe jutott...
                  hirtelen visszafordult: - Igaz, majdnem elfelejtettem mondani. Tudod, hogy állásom
                  van, vagyis lesz egy nagyon jó ügyvédi irodában?</p>
               <p>- Ez csak természetes.</p>
               <p>- Látszik, hogy régen nem élsz itthon, hogy ennyire természetesnek találod. -
                  Szinte meg­bántottnak érezte magát.</p>
               <p>- Na akkor annál inkább örülök. - Megrázta az öccse kezét. - Holnap majd bővebben
                  megbe­szélünk mindent. Elég soká maradok itthon.</p>
               <p>Mikor János kiment, elővette a kis táskát, hogy kicsomagoljon. Néhány holmit
                  kivett, egy­szer­re leejtette a kezét. Egy női fésü volt benne, kis oldalfésü,
                  amilyet a nők rövid hajukban szoktak viselni.</p>
               <p>- Ez velem jött, - gondolta. - Minden velem fog jönni és ki tudja mit találok még
                  a lelki podgyászomban. - Leült és nézte a kis fésüt... Felrettent. Az óra ütött.
                  Milyen ismerős ez a hang! Kis fiu korában épen így ütött, mikor már az álom kezdte
                  széditeni és felriadt rá a sötét szobában. Ez volt a megnyugvása. Ha az óra üt,
                  akkor mama és apa is itt vannak valahol és semmi baj sem történhetik.</p>
               <p>Minden a régi, csak az élők nem. Két év nagyobb változás rajtuk, mint száz év a
                  butorokon. A lélek öregit - bár ki tudja, nincs-e ezeknek is lelke, csak mi nem
                  tudunk a küzködéseikről. Sunt lacrimae rerum... Mai érzéseinknek jobban megfelel a
                  hibás fordítás, hogy a dolgoknak könnyeik vannak... Egyszerre maga előtt látta az
                  öreg gimnáziumi igazgatót, aki meg­magyarázta, hogy ez milyen latin nyelvtani
                  forma - mi is volt?... A kis ősz ember, az igazgató, olyan fehér kézzel babrált a
                  klasszikusokkal, mint a nők a kézimunkával... Janinak valami baja van... sunt
                  lacrimae rerum...</p>
               <p>A villanyfény még játszott egy kicsit a képek üvegein - csupa régi módi kép,
                  Berlinben már egyet sem látott ilyet. Kedves, hogy az emberek mennyire
                  ragaszkodnak a multhoz és mikor a leány már önálló kenyérkereső, a fiu világgá
                  ment, akik itt maradtak megtartják a kötöttséget - lehet, hogy csak a falakon és a
                  falak mellett. Mielőtt eloltotta a villanyt az anyjára gondolt. Milyen ritkán
                  jutott odakint az eszébe...</p>
               <p>Másnap délelőtt Janival együtt meglátogatták. Az orvos előresietett és gyorsan
                  mondta: - Fekszik. - János gyülölte ezt a sietést. Mindíg azt képzelte, hogy a
                  betegei közt is így siet, az anyjához csak beszalad és megint kiszalad, fontoskodó
                  arckifejezéssel, szánalom nélkül. Bementek a szobába. A fehér párnán kiaszott arc
                  látszott a szürkülő haj alatt. Nyugodt arc volt különben, szeme lecsukva, mintha
                  aludnék. Ápolónő állt fel az ágy mellől.</p>
               <p>- Most már testi apathia, sőt lethargia is, - mondta az orvos.</p>
               <p>- Mióta? - kérdezte Károly.</p>
               <p>- Negyedik hete.</p>
               <p>- Tudja az atyám?</p>
               <p>- Hogyne! Minden héten bejön, néha kétszer is, megnézi. Mindenkor közösen
                  beszéljük meg a... hm - tennivalókat.</p>
               <p>- Alszik? - kérdezte János és szíve összeszorult, alig tudta a könnyeit
                  visszafojtani. Mióta nem volt bent nála! És az apja sem szólt erről az ujabb...
                  hogyan is szólhatott volna, soha ki sem ejtették egymás közt a nevét. Vajon Erzsi
                  tud-e róla?</p>
               <p>- Nem lehet épen alvásnak nevezni, a szó mindennapi értelmében. Az egész
                  szervezet, a lélek és test teljes közönye.</p>
               <p>Nem mert tovább kérdezősködni. Károly odament az ágyhoz, a fehér arc felébe hajolt
                  és gyön­géden megcsókolta. A fej meg sem moccant. János csodálkozva nézett a
                  bátyjára, soha­sem szokott érzelmes lenni. Aztán lehajtotta a fejét. Félt, hogy
                  könnyet lát meg a Károly sze­mé­ben és akkor ő sem tudna magán uralkodni. Kiáltani
                  szeretett volna, zokogni... nehezen, rövideket lélegzett. Bizonyosan Károly sem
                  szeretné, ha elérzékenyülnének... szégyelnék a könnyeiket.</p>
               <p>Nem mertek egymásra nézni odakint sem. Az az arc olyan nyugodt, fehér,
                  mozdulatlan, az életen túl volt. Nem merték volna odabent megkérdezi, mit jelent
                  ez, féltek meghallani, amit már ugyis tudtak.</p>
               <p>Csak később, mikor a villamosra vártak, szólalt meg János: - Nem tudtam, hogy az
                  apám olyan sokszor látogatja.</p>
               <p>- Az természetes. Csodálom, hogy nem tudtad.</p>
               <p>- Már mondtam, hogy sohasem beszélünk róla.</p>
               <p>- Ez meg természetellenes.</p>
               <p>- Én nem birok, mig az a másik asszony ott van. - Kitört: - Valahányszor itt
                  voltam, mindíg azt láttam magam előtt, aki egészséges és akit szeret...</p>
               <p>- Jani, te beteg vagy. De minden betegségnek megvan az oka. Jó lenne a gyógyitásra
                  gondolni.</p>
               <p>- Beteg vagyok, mert szeretem az anyámat?</p>
               <p>- Szemrehányás akar ez lenni? Nagyon elbizakodott vagy. Mindenki elbizakodott, aki
                  azt hiszi, hogy csak ő tud szeretni és a szeretetnek csak az a formája érvényes,
                  amelyet ő érez. Erről sokat lehetne beszélni.</p>
               <p>- Igen, lehetne. Például, szeretheted-e te úgy a családodat, aki távol vagy...</p>
               <p>- Attól függ, mi az az »úgy«. Nem vitázom veled erről, eleget beszéltünk róla két
                  évvel ezelőtt, mikor el akartam utazni. Te a szeretettől abszolut önfeláldozást
                  kivánsz; aki szeret, annak ki kell kapcsolnia önmagát, és minden érdekét, jövőjét.
                  De ha a te szerelmednek szegülne ellene apa, hova lenne a családi szeretet?</p>
               <p>Jani levetette a kalapját és végigsimitott a homlokán.</p>
               <p>- Na reméljük, hogy ezt a próbát nem kell végigcsinálnod.</p>
               <p>Elhallgattak. Jani majdnem bűnnek tartotta, hogy most, az anyja szenvedéseinek
                  ágyától jövet Aranyra gondoljon, de mégsem tudta ezt a kérdést csakúgy semmibe
                  venni. Ha az apja ellene szegülne... Szerencsére ez az egy ki van zárva. Ő is
                  nagyon szereti Aranyt... De erről a kérdésről nem akart tovább beszélni.</p>
               <p>- Hol voltatok? - kérdezte Erzsébet otthon. - Mindjárt ebédelünk.</p>
               <p>- Mamánál. - A János hangjában elfojtott szemrehányás rejlett. Erzsébet ránézett,
                  csodál­kozva és értetlenül. - Tudod hogy fekszik? Nagy beteg...</p>
               <p>- Hogyne tudnám. - Fényes, könnyes lett az Erzsébet szeme. - A mult héten voltunk
                  kint apával.</p>
               <p>- Hát neked beszél apa róla? - János a féltékenység és megalázottság érzésével
                  kérdezte. Csak vele nem beszél tehát! A bizalomnak mindíg ingadozó mágnestűje egy
                  pillanat alatt az apja ellen fordult. Olyan érzés volt, mintha csakugyan egy tű
                  fordult volna meg a szívében. Össze­szorította a kezét és az ablakhoz állt.</p>
               <p>Pétery jött. Megsimogatta Erzsit, kezét a Károly vállára tette, meglátta a háttal
                  álló Janit és egy felsóhajtást nyomott el. Mindjárt tudta, hogy valami baj
                  van.</p>
               <p>- Apa, mamánál voltunk, - mondta Károly egyszerűen. János visszafordult, mintha
                  kivülről megpenderítették volna. Hát ennyi kell? Egyszerűen megmondani, mintha
                  semmi más nem volna, csak egy közönséges látogatás. Hogy képes erre Károly?
                  Hősiesség ez vagy közöny?... Az apja azonnal észrevette az összefüggést, de nem
                  nézett Jánosra.</p>
               <p>- Egyformán van? - kérdezte halkan, de meghatottság nélkül.</p>
               <p>Károly igent intett. A leány behozta a levest, kis ideig hallgattak, azután
                  Erzsébet valami közömbös beszédtárgyat hozott elő, melybe mindegyik örömmel
                  kapaszkodott meg. Csak Jani hallgatott, csökönyösen, tüntetően.</p>
               <p>- Igaz, - mondta Pétery közbevetőleg, - Szegedyék üdvözöltetnek Károly és remélik,
                  hogy mig itthon leszel meglátogatod őket. Most falura mentek tíz napra vagy két
                  hétre, mert Arany szörnyü ideges volt. Hiába rendeltem pihenést az ágyban, sehogy
                  sem birtam vele. Ki kellett szakítani egy kis időre a környezetéből, a könyvei
                  közül.</p>
               <p>János féltékenyen hallgatott. Bár nagyon őrült, hogy megint hall Aranyról, akivel
                  nem beszél­hetett a reá nézve olyan jelentős találkozás óta, most mégis bántotta,
                  hogy csak ilyen közbevetőleg kezdenek róla beszélni, csak épen Károllyal
                  összeköttetésben.</p>
               <p>- Arany ideges? - kérdezte Károly, hogy folytassa a beszélgetést.</p>
               <p>- Mindíg ellene voltam orvosi szempontból a leányok tanulásának. Nem nekik való. -
                  El­nevette magát. - Tudom, hogy szörnyű elmaradottnak találtok ebben a percben, de
                  engem már csak hagyjatok meg ebben az elmaradottságban.</p>
               <p>- Nagyon elmaradott apám, - mondta Károly mosolyogva, - de rá sem ismernék, hogyha
                  másként gondolkoznék. Csak nem komolyabb az Arany betegsége?</p>
               <p>- De... hogy! Szó sincs róla. Azért nem akar lemondani a doktorátusról.</p>
               <p>- Kis Arany... most is olyan szép, mint volt?</p>
               <p>- Még sokkal szebb.</p>
               <p>- Azt hiszem technikus koromban egy kicsit szerelmes voltam bele.</p>
               <p>- Én is azt hittem rólad. És őszintén szólva terveket is alapítottam erre a
                  hitre.</p>
               <p>- Jé apa! - kiáltott közbe Erzsi, - sohasem hittem volna, hogy a papák is szoktak
                  házassági terveket szőni, mint a mamák. De azt engedje meg, hogy az én házasságom
                  tervét majd magam szőjem meg.</p>
               <p>- Teljes szabadsággal! Az az hogy... nem épen teljes, csak olyan mérsékelt,
                  elmaradott szabad­sággal.</p>
               <p>- Talán már meg is kezdted a hálószövést, - nevetett Károly. Erzsébet a haja
                  tövéig elpirult és erre mind nevetni kezdtek, kivéve Jánost. Ott ült magába zárt
                  dühvel és nem birt egy falatot sem lenyelni.</p>
               <p>Ebéd után bement Károlyhoz. Olyan kihivó, elkeseredett arccal, hogy Károly
                  felugrott. - Valami baj van?</p>
               <p>- Igen, ha te bajnak találod. Megtiltom, hogy olyan könnyelmü felületességgel
                  beszélj egy uri leányról, mint ma Aranyról beszéltél.</p>
               <p>Károly őszinte elképedéssel nézett rá: - Mit mondtam? - János egy percig
                  hallgatott. Csak most vette észre, hogy hiába ismételné a szavakat, azok semmit
                  sem mondanának abból, amit ő érzett.</p>
               <p>- Nem az, amit mondtál. Nem a szó a fontos, hanem az a hang, ahogy ti ketten, apa
                  és te, beszéltek róla.</p>
               <p>Károly érezte, hogy el akar mosolyodni, de hirtelen elnyomta és annál komolyabban
                  felelt: - Értelek és nem haragszom a tulzásodért, de te se haragudjál.</p>
               <p>- Olyan szörnyü felületesek vagytok!</p>
               <p>- Jani, te falakat épitesz magad körül elvekből és érzésekből, de ha majd le
                  akarod bontani, sikerülni fog-e? Nagyon is szigorú birája vagy embertársaidnak, de
                  az a kérdés, magadnak is? Úgy találom, hogy a szeretetnek az a formája, mellyel te
                  dicsekszel... vagy jó - folytatta, elhárítva a János mozdulatát - mondjuk, amelyet
                  egyedül üdvözitőnek tartasz, nagyon önző szeretet, mely még a megértésig sem jut
                  el, nemhogy a megbocsátásig.</p>
               <p>- Mikor azt szeretném, ha legalább az enyémek lennének olyanok, hogy semmi
                  megbocsátani valót ne találjon bennük senki.</p>
               <p>- Vagyis tökéletességet kivánsz. De megkérdezted-e már magadtól, hogy te mennyire
                  vagy tökéletes? Nem akarok erkölcsprédikációt tartani... nekem van a legkevesebb
                  jogom hozzá, nem is természetem. De az önzetlen szeretet nyiltabb, mint a tied,
                  őszintébb, nem keseriti a többieket ilyen vad komor arcokkal, mintha mindjárt az
                  itéletnapi trombitát akarnád megfujni. - Elnevette magát és hirtelen megölelte az
                  öccsét. - Na ne haragudjál, most nem szabad, mikor olyan nagy szükségem lesz
                  rád.</p>
               <p>- Erre már céloztál egyszer.</p>
               <p>Károly kikerülte a választ. - Mondd, miért nem szereted te apát? - kérdezte és
                  mindkét kezét megfogta az öccsének.</p>
               <p>- Én... nem szeretem! - hebegte János és kirántotta a kezét. - Hát senki sem
                  érti... senki sem tudja felfogni...</p>
               <p>- Jani, Jani! - kiáltott utána Károly.</p>
               <p>De az már kirohant a szobából. Mikor Károly utánament, már az előszoba ajtaját
                  csapta be.</p>
               <p>Csak estefelé jött haza. Nagyon nyugodtnak látszott, a vacsoránál beszélgetett és
                  Károly is megnyugodott.</p>
               <p> </p>
            </div>
            <div type="chapter">
               <head>IX.</head>
               <p>Mikor Arany hazajött, a fiatal Péteryék mindjárt meglátogatták, Gyurkát kivéve,
                  aki unta a negédes felnőtt lányokat. Erzsébet az Arany nyakába borult, János
                  várakozó szívvel leste, milyen szeszélyét fogja szembefordítani. Károly volt
                  legjobban megelégedve: olyan szép, mint amilyennek várta és olyan kedves, hogy azt
                  is megbocsátotta volna, ha nem ilyen szép.</p>
               <p>- Maga nem sokat változott Károly, - mondta a leány, mig meleg kis kezével
                  hosszasabban fogva tartotta a férfi kezét. - Jó hogy egy kicsit hazajött és minket
                  is vágyott látni.</p>
               <p>- Nem is olyan kicsit jöttem haza, már annak is idestova két hete, hogy itthon
                  vagyok. Mert azután ki tudja milyen soká nem láthatok senkit maguk közül. -
                  Hangján izgalom ütött át; mintha ki akarná mondani... mintha itt idegenben
                  könnyebb volna célozni a terveire, mint az apja előtt. Ha otthon kérdezték, csak
                  annyit mondott, hogy hosszabb szabadságra jött és mindenki természetesnek találta,
                  hogy visszamegy Berlinbe, ahol már olyan jól elhelyez­kedett. Nem bánta volna, ha
                  itt szóval is elárulhatna valamit... de senki sem kérdezősködött.</p>
               <p>- Jani is épen olyan hallgatag mint régen, - mondta Arany.</p>
               <p>- Csak nem gondolta, hogy az utolsó találkozásuk óta megváltoztam? Úgy beszél,
                  mintha legalább is egy félélet telt volna el azóta. - Hangsúlyozottan célzott az
                  utolsó találkozásra, azt remélte, hogy Arany egy mosollyal vagy csak tekintettel
                  felel rá. De Arany nem vette észre a célzást. Az ő életében csakugyan egy félélet
                  változása hagyott nyomot azóta és ez a megjegyzés egészen másként hatott rá, mint
                  János akarta.</p>
               <p>Erzsike Szegedynével beszélgetett és most felkacagott. A nevetés a többiek
                  várakozó lelkében nem keltett visszhangot, erőltetten hangzott és Arany idegesen
                  rezzent össze. János felneszezett: mintha nem egészen harmonikus volna ez az
                  együttlét. Figyelni kezdett, de már minden elsimult és a másik percben
                  elfelejtette sejtését.</p>
               <p>Arany beszélt: - Ó hogy irigylem magukat férfiakat, hogy jöhetnek-mehetnek kedvük
                  szerint. Minket minden látszólagos önállóságunk mellett is ezer szál köt le.</p>
               <p>- Ugyan Arany, hát csak úgy itt hagynál bennünket magunkra, - mondta Szegedyné
                  duzzog­va.</p>
               <p>- Látja mama, ez az! Ha férfi volnék eszébe sem jutna senkinek, hogy ez az
                  önállóság itt­hagyást jelent. Akkor azt mondanák, hogy megyek a jövőmet meg
                  alapítani.</p>
               <p>- Arany, csak nem beszél komolyan? - szólt közbe János fájós mellékérzéssel. -
                  Sohasem tudtam, hogy ilyen önállósági törekvései vannak.</p>
               <p>Arany félrehajtotta a fejét és elbizakodottan pittyesztette le a száját. - Azt
                  hiszi, olyan jól ismer engem? Sok mindent nem tud még rólam, ami meglephetné.</p>
               <p>Most Szegedyné sápadt el. Istenem, hogy beszél ez a leány! Ez a furcsa dac, ez a
                  kihivása a veszedelemnek, ez a játszás a sorsával, azóta fejlődött ki benne...
                  Mióta akkor éjjel úgy zokogott, soha többé nem mutatta, hogy bánkódik vagy
                  szenved, hanem ez... ez a megfogha­tatlan merészség tört ki egyszerre nála. Eddig
                  csak az apjával szemben játszotta... most idegenek előtt is...</p>
               <p>- Arany én semmitől sem félek, amit maga mondhatna vagy magáról hallanék. Jobban
                  isme­rem magát, mint saját maga.</p>
               <p>Arany nevetett és Károlyhoz fordult: - Elbizakodott ember ez a maga öccse. Nem jó
                  volna egy kis meglepetést szerezni neki? Például - mondja, nem vinne el magával?
                  Minél messzebb­re... más embereket is látni. Ó más világot, más életet... minél
                  messzebb!</p>
               <p>Szegedyné felállt és kiment a szobából.</p>
               <p>- Ha parancsolja Arany, akár a sztratoszférába is elrepülhetünk. Csak várjuk meg
                  előbb, hogy sikerül-e Piccardnak?</p>
               <p>- Miért veszi tréfára a kérdésemet? - Arany duzzogva rázta meg a fejét. Haja
                  szőkesége körülfolyta az arcát és János félve, aggodalmaskodva nézett rá. Mi
                  következik még? - Hát nem érti, hogy én más világot akarok látni egyszer, más
                  világban élni egyszer, nem örökre... de hogy megtudjam, van-e más is, érdemes-e
                  gondolkozni, remélni, várni...</p>
               <p>- Félek Arany, azt tapasztalná, hogy mindenütt egyforma a világ és egyformák az
                  emberek. - Károly most már komolyan beszélt, most már tisztán kiérezte a leány
                  szavaiból a fojtott ide­ges­séget, azt az elszakadni akarást a kötött élettől, azt
                  a kiszakadási vágyat a zárt formákból, ami az élettel együtt a művészetet is
                  áthathatja mindenütt. Mind így rázza, huzgálja az utolsó megkötő szálakat. De épen
                  Aranynál...? Egyetlen, elkényeztetett leány... hol itt a törés?</p>
               <p>- Az nem lehet! Másnak kell lenni, másnak - még ha rosszabb is.</p>
               <p>- Milyen bátor vagy te Arany, hogy ilyet ki mersz mondani, - szólt közbe Erzsébet
                  és előre­hajolva bámulva nézte Aranyt. - Sohasem hittem volna, hogy ilyen bátor
                  lehetsz.</p>
               <p>- Remélem te nem foglalkozol hasonló gondolatokkal, - kérdezte János. Két kezét
                  összetéve térdei közé szorította, félt, hogy észreveszik a remegését.</p>
               <p>- Ó, gondolatban ki ne foglalkoznék ilyenekkel. De én igazában mégsem kivánnám.
                  Utazni... igen! De...</p>
               <p>- De csak egy férjjel, - fejezte be Arany.</p>
               <p>- Persze. Utoljára is miért restelljem jobban bevallani, mint te a magad
                  kivánságát.</p>
               <p>- Éljen! Drága, becsületes gyerek vagy! - És Arany megcsókolta Erzsit; aztán
                  hirtelen Jánosra tekintett. Milyen sápadt volt, milyen szomorú... Egyszerre
                  megjelent arcán a régi mosolygás, kicsit villanóbban, élesebben, nem volt az a
                  különös lágyság benne, melyet János úgy szeretett, de mégis az Arany mosolya
                  volt... és neki szólott. Abban a percben Szegedyné hivta őket a teához.</p>
               <p>Arany odalépett Jánoshoz és nagyon halkan mondta: - Jani, ne higyjen nekem.
                  Ideges, szamár teremtés vagyok, csak bánatára mindenkinek.</p>
               <p>- Magától még a bánat is jobb, mint mástól az...</p>
               <p>- Sst! Ha bolondokat beszélek, az nem magának szól. - Aztán Károly előtt hajolt
                  meg ceremóniásan és karjába tette a kezét. De mit bánta ezt most János! A
                  felfénylő villanyt napsugárnak látta, a levegő könnyű lett, a világ kitágult és
                  Arany ott ment előtte, nem a másik szobába, hanem valami könnyű, aranyló
                  világosságba, egy kinyiló végtelenbe és mégis egy karnyujtásnyira tőle. -
                  Sztratoszfera, - gondolta értelmetlenül és csaknem elnevette magát.</p>
               <p>- Milyen gyönyörű! - szólalt meg Károly. - Egy felterített asztal a régi
                  otthonban. Lege artis felterített, mintha soha sem lett volna háború.</p>
               <p>- No hallja, sok mindenfélét hallottam már, hogy a háborúra fogták, de egy
                  felterített asztalt... - és Arany szívből nevetni kezdett.</p>
               <p>- Sokkal többet nevet, mint régen, - gondolta János.</p>
               <p>...Odalent az utcán Bónis Imre ment a feleségével. A Jancsovics kirakatába nézett,
                  mintha nagyon érdekelte volna a női cipők változatos látványa - krokodil és lakk,
                  zerge, selyem és...</p>
               <p>A felesége hirtelen megállt. - Nézze, hogy ki van világítva a Szegedyék lakása.
                  Bizonyosan vendégek vannak. Én felszaladok. Nem jön velem?</p>
               <p>- Nem - arra nincs időm.</p>
               <p>- Mindjárt gondoltam, - mondta az asszony közönyösen. Bónis épen ilyen közönyösen
                  fogadta a megjegyzést. Mikor a felesége már átment a másik oldalra, ő is felnézett
                  a világos ablakokra. Azután még kétszer vagy háromszor végigment a Jancsovics és
                  Wechselberg kirakata előtt. - Vendégek vannak náluk... soha többé nem
                  találkozunk...</p>
               <p>Bónisné könnyű, de pazar bundájában ment be a szobába még bundát viselt a
                  szalma­kalaphoz. - Jaj de jó, adjatok egy csésze teát nekem is - rontott be
                  köszönés nélkül. Aztán régiesen kezet csókolt Szegedynének, a nyakába esett
                  Aranynak, Erzsinek közben integetett és a balkezét nyujtotta felé, de legelőször
                  Károlyt vette észre. - Ez bizonyosan a Pétery másik fia, annak a szörnyű Savanyú
                  Jánosnak a bátyja. All right! - Erősen, nyiltan nézett a Károly szemébe, mig kezet
                  szorítottak. Aztán hirtelen fordult el, lecsusztatta a bundáját; sovány, elegáns
                  alakján végignyult a divatos szük, hosszú ruha és minden mozdulatát
                  hangsúlyozta.</p>
               <p>- Talán még kombiné sincs rajta, - gondolta Károly gyakorlott férfi szemmel. -
                  Szép kis bestia.</p>
               <p>- Ide ülök a néni mellé, - mondta az asszony a fiatalabbat játszva a
                  megszólítással is; közben átnézett a szemben ülő Károlyra. - Szörnyű fáradt
                  vagyok. Egy divatrevün voltam és szerettem volna megmutatni a mannkeneknek, hogy
                  viseljék azt a sok szép ruhát.</p>
               <p>- És ebbe a szeretetbe fáradt bele? - kérdezte Károly, mialatt fogva tartotta az
                  asszony tekin­tetét.</p>
               <p>Bónisné nevetett, gyöngyözőn, trillázva, betanultan. - Ilyen szellemes
                  gúnyolódásokat tanult Berlinben?</p>
               <p>- Nem, Berlinben a komoly munka és a komoly asszony értékét tanultam meg.</p>
               <p>- Réprimende. Értem. - Behunyta a szemét, szempillája lassú hunyorgással játszott,
                  mielőtt teljesen felnyilt. Első percben dévaj tekintete unottá vált. - Istenem, én
                  olyan szépnek tartom a világot, hogy nemcsak hangyák, hanem pillangók is vannak
                  benne.</p>
               <p>A többiek is nevettek, de elterelték a társalgást. Ennek az asszonynak a
                  hiúságával nem jó kikezdeni.</p>
               <p>- Izgató asszony lehet, - gondolta Károly. Tekintete lassan siklott végig a
                  karján, amint a csészét felemelte, azután az alakján, addig, ahol az asztal már
                  eltakarta. Nem volt olyan szép, mint Arany... de egy férfinek többet
                  jelenthetett.</p>
               <p>- Én is szépnek tartom így a világot, ahogy van. Csakhogy az embernek olyan kevés
                  ideje van most a szépre, - mondta halkan, az asztalon áthajolva.</p>
               <p>- De most szabadságon van... - Egy pillanatig elhallgatott, hogy a másik jól
                  megértse a válaszában rejlő értelmet. - Soká marad itthon? - És tekintete tovább
                  kérdezett.</p>
               <p>- Nem tudom pontosan meddig, de elég soká.</p>
               <p>- Elég soká ahhoz, hogy meglátogasson?</p>
               <p>Károly meghajtotta a fejét: - Ha megengedi...</p>
               <p>- Pénteken délután otthon vagyok.</p>
               <p>Az utolsó válasz már közönyös hangon, udvariassági szólásként hangzott el. A
                  többiek külön beszélgettek.</p>
               <p>Bónisné, miután elintézte azt, amit belépése óta a legfontosabbnak tartott,
                  hamarabb elment; azt várta, hogy Károly el fogja kisérni. De Károly nem akarta
                  feltünően megmutatni, hogy mindjárt beadja a derekát a szép kisértőnek.</p>
               <p>- Nem jól élnek a férjével? - kérdezte, mikor maguk maradtak.</p>
               <p>- Miért?</p>
               <p>- Mert egy szóval sem beszélt a férjéről és senki sem kérdezősködött róla.</p>
               <p>- Ó, olyan modern házasság, - mondta Szegedyné, - sok pénzzel, szerelem nélkül,
                  gyermek nélkül. De azért azt hiszem egészen jól megférnek egymással.</p>
               <p>- Milyen hallgatag lett Arany, - suttogta János a leány mellett. - Úgy-e
                  kellemetlen asszony? Nem szereti?</p>
               <p>- Miért? Olyan, mint száz más. - Száját elvonta és így vékony öreges ránc tünt fel
                  az ajka mellett.</p>
               <p>János felállt. - Arany úgy látom fáradt. Ne tegyük tulságosan próbára az
                  idegeit.</p>
               <p>Szegedyné marasztalta őket, de mivel Arany nem segített, ő is elhallgatott.</p>
               <p>Erzsike odalent az utcán rövid orrát a levegőbe emelve gúnyosan mondta: - Mit
                  akart itt ez az asszony? Egy évben ha egyszer jön Szegedyékhez és most úgy tett,
                  mintha a legjobb barátságban volnának. - Hirtelen Károlyhoz fordult. - Tudta, hogy
                  te itt vagy?</p>
               <p>- Na-na! Nem vagyok olyan fontos személyiség, mint az én elfogult kis hugom
                  képzeli.</p>
               <p>- De az vagy, - mondta komoly meggyőződéssel Erzsébet, mire mind elkezdtek
                  hangosan nevetni. Mindegyiknek jól esett ez a nyilt kitörés, mert enyhe,
                  kétségeskedő izgatottsággal jöttek el mind. Erzsi utólag megváltozottnak találta
                  Aranyt, János ingadozott, Károly pedig nem volt tisztában, mit akarhat tőle
                  Bónisné. Különben mindegyiknek a hangulata ennek az asszonynak a megjelenése alatt
                  állott.</p>
               <p>- Mi a keresztneve - kérdezte Károly hirtelen, csak úgy a levegőbe.</p>
               <p>- Kinek?</p>
               <p>- Nahát Bónisnénak... nem is a tiedet kérdezem.</p>
               <p>- Enidnek hívják, mióta én ismerem, - mondta Erzsébet megvető hangsúllyal.</p>
               <p>- Hát több neve is volt?</p>
               <p>- Na csak úgy gondolom, hogy harmincöt évvel ezelőtt még senkit sem kereszteltek
                  ilyen affektált névre. De most illik rá.</p>
               <p>- Harmincöt évvel ezelőtt? Na annyi nincs. Legalább öt-hat évvel fiatalabb. Nem
                  nagyon szeretheted.</p>
               <p>- Utálom! Az ilyen asszonyok teszik szerencsétlenné a férfiakat és - a leányokat
                  is. Egy férjet már lefoglaltak, azután odapóckolják magukat közénk és lehetőleg
                  minden más férfit is igyekeznek lefülelni. Ne adj Isten, ha egy ilyen asszony a
                  társaságba bejön, hogy nekünk még gavallérunk maradjon. Olyan mint a
                  légypapír...</p>
               <p>János megbotránkozva kezdett beszélni, de Károly elébe vágott: - Erzsók, nemsokára
                  jassz nyelvet kell tanulni, hogy az ember megértse, mit mondasz. De a nyiltságodat
                  szeretem. Jövendőbeli férjednek nem kell majd félni, hogy olyan pillantásokat
                  vetsz a férfiakra, mint a szép Enid. - De ugyan honnan a pokolból vette ezt a
                  nevet? - gondolta beszédközben.</p>
               <p>- A jövendőbeli férjem? Csak már látnám!</p>
               <p>Az egyetemi templom harangja bugva kondult meg. Lassan hullámzott az utca felett a
                  házak felett, a bent ülő fáradt, veszekedő, bánatos, szerelmes emberek felett,
                  közönyösen ringatva hangja szépségét az éjszaka felé - közönyösen, mint minden
                  szépség.</p>
               <p>- Nyolc óra, - sóhajtott fel Erzsi.</p>
               <p>- A nyolc órának szólott ez a sóhaj?</p>
               <p>- Nem a férjnek. - Erzsébet érezte, hogy valami aggressziv nyiltság akar kitörni
                  belőle; ilyenkor szokott csibész nyelven beszélni és nyiltságra törekvésében is
                  csibész dac huzódott meg. Jani a fejét csóválta.</p>
               <p>Erzsi észrevette ezt a mozdulatot. - Olyan jó, hogy veled lehet beszélni Károly.
                  Janitól félek. Mindenki fél tőle, még apa is.</p>
               <p>- Ne mondd. Azt hiszem nem ismeritek Janit. Egészen nyugodtan beszélhetnél vele,
                  akár a férjedről is.</p>
               <p>- Furcsa, nekem is hiányzik, hogy senkivel sem lehet otthon beszélni, - mondta
                  Jani és felsajgott benne itt az utcán magánosságának sok fájdalma.</p>
               <p>- De mondd csak Erzsók, - kérdezte Károly, hogy a feszülni kezdő kérdést enyhitse,
                  - hogyan maradtál te ilyen ódivatu? Udvarló, férj, talán még szerelem is... a mai
                  lányok úgy beszélnek mint Arany ma délután.</p>
               <p>Erzsébet megállt egy percre. Bele is nézett egy kirakatba a csipkés zsebkendők
                  közé és mialatt megvetően legyintett, megjegyezte magának, hogy itt olcsóbbak,
                  mint a Váci utcában.</p>
               <p>- Barátom, az amit Arany beszélt, már elavult. Mi legmodernebb lányok pont azt
                  szeretnénk, amit a nagymamáink: férjet, szép lakást, gyereket és... brrr...
                  semmiféle hivatalt, meg önálló­ságot. Délelőtt jó ebédet főzetni és befőttet
                  csinálni, nem pedig Lávai urnak a zsörtölődéseit hallgatni vagy az irógép mellett
                  görbülni... Nézd, itt lakik - sugta hirtelen megváltozott hang­súllyal, letompítva
                  a hangját.</p>
               <p>- Enid?</p>
               <p>- Igen, ebben a szeglet házban.</p>
               <p>János, aki nem hallotta ezt a közbevetett megjegyzést, felmelegedve mondta: - Na
                  látod Károly! A végén még rólam is kiderül, hogy hipermodern vagyok.</p>
               <p>- Ne bizd el magad! Erzsi elfogult, a saját előnyét tekinti. - Közben megjegyezte
                  magának a házat és azt gondolta: pénteken.</p>
               <p>...Mikor a vendégek elmentek, Arany kijelentette, hogy csakugyan fáradt és vacsora
                  előtt lefeküdt. Nézte a villanylámpa kerek foltját és Enidre gondolt. Nagyon jól
                  észrevette, hogyan igyekszik a Károly kiváncsiságát és vágyát felizgatni... nem
                  elég neki a férje, az a férfi... az...</p>
               <p>Visszaemlékezett.</p>
               <p>Megborzongva emlékezett vissza arra az első tekintetre, mely abban a pillanatban a
                  magáévá tette és eldöntötte a sorsát. Arra a félelmes, soha nem érzett remegésre,
                  forrósággal elöntött testére, mikor azt a zsarnoki pillantást viszonozta, melyből
                  a férfi vágyának tüze az övét is felgyujtotta... Egyszer a városligetben... remegő
                  görcsös kézszorítások és az első igéret... A villában senki sem volt otthon, Enid
                  külföldön, a férfi maga nyitott ajtót, mikor remegve becsengetett, ölébe kapta,
                  ezzel az öleléssel vette birtokába, mielőtt... a kerten át, a lépcsőn fel a
                  karjában vitte... nem szerelem, őrjöngés volt ez, összetörő, bomlasztó vad láz...
                  mint minden találkozásuk. Senki sem vette észre? Talán mert sohasem féltek
                  senkitől, mig a gyermek nem jelentkezett és... az a férfi semmit sem tud róla.</p>
               <p>Felült az ágyban, kimeredt szemmel... megint visszaejtette a fejét. Jól van ez így
                  - ez a bosszú­állás, ne tudja meg soha. És jó volt, hogy az első feltételt úgy
                  szabta meg, hogy amelyik percben akarja, joga lesz egyetlen szóval mindennek véget
                  vetni. Vége... sokszor nem tudja, hogy szereti-e még vagy gyülöli, sajnálja vagy
                  vágyik utána... bűntársnak érzi vagy elhagyatott kedvesnek - hiszen bosszút állani
                  mindegyiken kiván az ember... De hogy ez az asszony... hogy ennek ilyen férfi nem
                  elég és még másikra is van szüksége...?</p>
               <p> </p>
            </div>
            <div type="chapter">
               <head>X.</head>
               <p>Károly nem ment el pénteken Bónisnéhoz, mert csütörtökön reggel meghalt az anyja.
                  János félve közeledett a halotthoz, idegenkedő érzéseit és könnyeit fojtogatva
                  magában. De épen olyannak találta, mint mikor utoljára látta. Egyszerre borzalom
                  ütötte meg a lelkét, olyan borzalom, amilyen a halál legszörnyübb formájával
                  szemben sem fogta el. Hátha tévednek az orvosok... ha élne, hiszen akkor is élt...
                  Ezt a kétséget nem birta el. Az apjához fordult, aki könnytelen szemmel állott az
                  ágy mellett.</p>
               <p>Pétery megfogta a fia kezét, a halott anya kezére tette. Aztán elfordult. A fiún
                  csak most tört ki a zokogás. Hideg nyugalom volt ez a kéz és most már az arcon is
                  meglátta a halálba felszabadultságot.</p>
               <p>- Mennyit szenvedett...</p>
               <p>- Sokat szenvedett, - mondta az apja, - és neki sokkal jobb így.</p>
               <p>- Jobb így neki, - gondolta Erzsi is sirása közben. - Nagyon szerencsétlen volt és
                  senki sem segíthetett rajta, még apa sem. - Végtelenül sajnálta az asszonyt és a
                  szenvedőt a halottban, de az anyát nem érezte benne.</p>
               <p>- Jobb így neki... és nekünk is, - gondolta Károly és nem szégyenkezett a gondolat
                  miatt. Meg volt győződve, hogy a család tagjainak egymáshoz való viszonya
                  megkönnyebbül és főleg hogy János ujra közeledni fog az apjához. Legfeljebb akkor
                  lesz még összeütközés, ha apa el akarja venni Paulát. De az ugysem lehet hamar,
                  addig sok minden tisztázódik.</p>
               <p>Csak Gyuri nem gondolt semmit. Sirt gyerekesen, odaadóan.</p>
               <p>A temetés után mindegyik szorongva félt, hogyan fogják áthidalni az ünnepélyes és
                  szokatlan gyász perceit a mindennappal. Mert azzal mindegyik tisztában volt, hogy
                  ez nem a szokásos és emberileg mély gyász az anya és feleség után. Hiszen a
                  gyermekeknek már régen nem volt anyjuk, az apjukról is tudták, hogy még régebben
                  elvesztette mint feleséget; mielőtt a szanatóriumba vitték, otthon már évekig
                  bajlódott vele. De azért mindegyiknek egy kis lelki­ismeretfurdalása volt, hogy
                  olyan természetesnek találják a végleges, a visszavonhatatlan veszteséget. Még az
                  otthon sem érezte meg az eltávozást, hiszen egy butort sem kellett elmozdítani
                  miatta.</p>
               <p>Károly mentette meg természetességével a helyzetet. Nyugodtan beszélt az anyjáról,
                  kérde­zős­ködött a betegség lefolyásáról és a régi időkről, mikor még kis
                  gyermekek voltak. Fel­említette a saját emlékeit róla, egy ruhájáról beszélt,
                  melyre csodálatos módon mindegyik gyermek visszaemlékezett, csak arról volt kevés
                  emlékük mikor még gondos, hozzájukhajló anyának ismerték. János hálás volt a
                  bátyjának, hogy így a saját emlékeit is kiélhette, habár ő maga nagyon keveset
                  beszélt.</p>
               <p>Mielőtt aludni mentek volna aznap este, Pétery egy kis kulcsot vett elő. - Most
                  még egy kötelesség vár reám - mondta és hangja először lett izgatottá. - Anyátok
                  minden irása, levelezése az iróasztala fiókjába van elzárva. Sokszor gondolkoztam,
                  hogy ne semmisitsem-e meg én magam. De... titeket is illet, talán még inkább, mint
                  engem. Ha beleegyeztek Károlynak adom át a kulcsot, ő rendelkezzék felette, mint a
                  legidősebb és talán legobjekti­vabb tagja a családnak.</p>
               <p>Egy pillanatig Janira nézett, szinte kérdően vagy aggodalmasan, mintha tőle félne
                  legjobban. De Jani is igent intett. Valamit látott az apja arcán, a tekintetében,
                  ami előtt ő is meghátrált, meg kellett hátrálnia.</p>
               <p>- Károly határozza el belátása szerint, hogy olvasatlanul megsemmisitse-e az
                  egészet vagy amit szükségesnek tart megmutassa-e a többi testvérének is, vagy
                  elzárja ujra későbbi időre. Bizzuk rá. Én nem merek határozni, mert hiszen azt
                  mondják, hogy mi öregek nem értjük a fiatalságot. Nem szeretnék meg nem értésből
                  követni el hibát.</p>
               <p>- Ahogy kivánja apa; - és Károly átvette a kulcsot. - Biztosítom a testvéreimet
                  is, hogy a leg­komolyabb kötelességtudással fogok eljárni. - Komolyan is mondta
                  ezeket a hivatalos stilusu szavakat, habár meg volt győződve, hogy nem lehet
                  valami fontos az egész hagyaték. Régi levelek, háború előtti emlékek - kit
                  érdekelhetnek ma már. Talán a családot sem jobban, mint egy csaknem idegen asszony
                  multja. Ballaszt, mint minden mult. Valamit ki lehet választani emlékül, arra aki
                  szülte őket, de aki másként talán sohasem volt anya.</p>
               <p>Aznap este nem is fogott hozzá a rendezéshez, csak másnap délután, mikor senki sem
                  volt otthon. Kinyitotta a fiókot és elkezdte olvasni, eleinte nagyon felületesen,
                  a leveleket. Egy­szerre felállt és bezárta az ajtót.</p>
               <p>Estefelé János jött legelébb haza. Be akart nyitni az elzárt ajtón, meglepetten
                  kopogott. Zörgött a zár és Károly különös, kelletlen arckifejezéssel állt a
                  nyitott ajtóban. Bent a fütési időből ismert, de most meglepő égett szag érzett. A
                  kályhában tűz parázslott. János azonnal tudta... elsápadt.</p>
               <p>- Csak nem égetted el az anyám leveleit - mindet?</p>
               <p>- De igen. Az <hi rend="italic">anyánk</hi> leveleit mind elégettem, kivéve néhány
                  régi arcképét. - A birtokos­rangot erősen hangsúlyozta, hogy tettének jogosságát
                  éreztesse. - Ezeken majd megosztozunk.</p>
               <p>- Minden irását, levelét?</p>
               <p>- Minden irását, levelét!</p>
               <p>- Károly, ezt nem vártam tőled! Ez jogtalan volt! Ez... ez gazság volt!</p>
               <p>- Mérsékeld magad. Beleegyeztél, rám biztátok. - Egészen közel ment Jánoshoz. -
                  Tudod, hogy én nem vagyok az a lágy ember, mint apa. Megtiltom, hogy egy szóval is
                  többet mondj. Tudom mit tettem és nem volt könnyü dolog, főleg... ő miatta...</p>
               <p>János nem értette, kire vonatkozik ez az »ő miatta«, de nem is gondolkozott rajta.
                  Most már ugyis hiába minden. Az anyja életének szerencsétlen titkát talán most
                  temették el örökre... Mereven ült le egy székre és egy ideig nézte a felkunkorodó
                  leveles parazsat. Mikor meg­feke­tedett, lehajtotta a fejét az asztalra.</p>
               <p>Károly hozzálépett és vállára tette a kezét: - Hidd el jobb volt így. Reánk nézve
                  is, de külö­nösen reád nézve...</p>
               <p>János meg sem mozdult.</p>
               <p> </p>
            </div>
            <div type="chapter">
               <head>XI.</head>
               <p>Paula nyugtalanul járkált lakásában, a szobákon át fel s alá. Valami változástól
                  félt az életé­ben, amely megzavarhatja. Van-e szükség egyáltalán változásra? Végig
                  gondolta ezt a tizenöt évet, mely eleinte annyi izgalommal, bizonytalansággal
                  indult, mig aztán minden elcsitult és olyan nyugalmassá vált... mint egy valódi
                  házasság. Most már szabadok mind a ketten - szabadok és öregek lettek.</p>
               <p>Még a háború alatt kezdődött, mikor Paula betegápoló volt. Szörnyü évek... minden
                  szenve­dést megismert, de megismerte Péteryt is. Olyan természetes volt, hogy az a
                  tisztelet és elismerés, melyet orvosi munkája iránt érzett, gyorsan átment egy
                  sokkal boldogabb és sokkal kinzóbb érzésbe az ember, a férfi iránt. Sóhajos,
                  boldog kis mosolygással emlékezett vissza, hogy leste belépését a betegekkel
                  együtt.</p>
               <p>Az első meleg találkozás... Egy estefelé bement valamiért a rendelő szobájába. Ott
                  ült lehaj­tott fejjel és olyan megadó szomorúsággal, hogy Paula nem tudta
                  eltitkolni megdöbbenését. Az orvos felnézett rá, végigsimitott a homlokán, és
                  minden bevezetés nélkül mondta: - Paula nővér nagyon szerencsétlen vagyok. Van
                  családom és még sincs, a gyermekeimet távol kellett tartanom, mert szegény
                  feleségem beszámíthatatlanul beteg. De azért mig otthon volt, legalább valami
                  személyes gond is elfoglalt a nehéz órák után a kórházban. De nem lehetett tovább
                  otthon tartani, állandó ápolásra van szüksége, be kellett vitetnem egy
                  szanatóriumba. Most már sivár, üres otthon fogad, ha innen hazamegyek... a kis
                  fiam most lesz öt éves, a leányomat nem hozhatom haza ebbe az otthontalan
                  fészekbe, a fiukat nem akarom év közepén zavarni, legalább tegyék le ott a vizsgát
                  vidéken. A legidősebb, Károly, két év mulva végzi a gimnáziumot, nem tudom, nem
                  volna-e jobb, ha addig már ott maradna... Mit gondol nagy önzés volna, ha legalább
                  őt hazahozatnám?</p>
               <p>Paula belepirult a kérdésbe. Hogy ez a nagyszerű ember ilyen bizalommal fordul
                  hozzá és tőle kér tanácsot! Ott ült vele szemben, és bátran mondta: - Nem, főorvos
                  ur. Csak jöjjön haza. Ön sem maradhat teljesen egyedül, mindíg idegen emberekért
                  való önfeláldozásra utalva. Addig pedig - nem tudom, kellemes lenne-e Önnek - de
                  mi, a férjemmel rendkivül örülnénk, ha sokszor meglátogatna este, mikor ideje
                  van.</p>
               <p>Akkor kezdődött az egész. Most azokra az estékre emlékezett vissza, mikor néha
                  egyedül voltak és kinosan kerültek minden olyan tárgyat halk beszélgetéseikben,
                  amely alkalmat adha­tott volna érzelmeik kitörésére. Aztán a forradalmak, az
                  orvosnál belakoltatás... hárman mentek a férjével és a doktorral batyúzni, és
                  főleg hármasban szőtték a terveket a bolseviz­mus megbuktatására... Titkos
                  leveleket hordozott, pénzt csempészett a menekülőknek, elrejtve élőknek... Közben
                  egy-egy, szinte csak véletlenül hosszabb vagy melegebb kézszorí­tás... Mig egy
                  este, épen olyan volt mint a többi. Pétery bucsuzáskor magához ölelte, fejét a
                  melléhez szorította, és valamit dadogott... Akkor tudta meg bizonyosan, hogy
                  szeretik egymást. De az orvos attólfogva ritkábban járt hozzájuk... és másik télen
                  meghalt a férje.</p>
               <p>És akkor... mit tartogatott volna magán? Olyan természetes volt, hogy csak ezé az
                  emberré lehetett, mintha eddigi élete csak bevezetés, vagy véletlen tévedés lett
                  volna. A társaság egy része eleinte visszahuzódott tőle, de amint mult az idő
                  kezdték elfogadni és természetesnek találni viszonyukat, még néhány
                  asszonyismerőse is visszatért. Nem tagadott és nem titkoló­zott, habár nem is
                  beszélt róla, ennélfogva az emberek sem kérdezősködtek. Rendes életté vált a
                  rendezetlen viszony, - és ő soha, soha egy percig sem bánta meg...</p>
               <p>Oda állt a tükör elé. Negyven év... még nincs egy ősz hajszála sem, hiszen olyan
                  boldog volt, talán boldogabb mintha a felesége lett volna. Minden perc, melyet
                  együtt töltöttek ujra és ujra ünnepivé vált, nem volt kényszer, nem zavarták
                  anyagi kérdések egymás miatt - virág, vagy karácsonyi ajándék volt minden amit
                  tőle elfogadott.</p>
               <p>Mire való volna ma már változtatni? Nem boldogok így? Mosolygott. Nincs ősz
                  hajszála, de a mosolygása nem a régi többé. Kicsit öreges mosolygás biz ez, két
                  ránc keletkezik tőle a szája mellett. A bőre sem az a virágszirom, aminek
                  leánykorában mondták. Az alakja is vesztett, de azé volt, akit szeretett, mit
                  kivánhatott a sorstól többet. Maradjon minden úgy ahogy volt.</p>
               <p>Mikor Pétery este felé belépett, erősen megszorította a kezét és fejét a melléhez
                  támasztotta. A férfi csak a haját csókolta meg... mint legelőször. Leültek, és
                  Paula teát hozott be.</p>
               <p>- Hogy hatott a gyermekekre a szomorú eset? - kérdezte mindjárt.</p>
               <p>- Úgy látom, mindegyikre a saját természete szerint. Károly még emlékszik rá, mint
                  anyára, beszél róla és megnyugszik, mintha mindent értett volna már régen. Erzsi
                  sirdogál, de nem érinti mélyen, Gyuri gyorsan felejteni fog, gyermek még. Csak
                  Jani zárkózott, kiismerhe­tetlen mint mindíg.</p>
               <p>- Talán nem foglalkozol eleget vele.</p>
               <p>- Néha én is úgy érzem, mintha elmulasztottam volna valamit vele szemben. De csak
                  a pályám miatt, mely annyira lefoglal, mert igazi mulasztást nem tudok találni.
                  Nincs bizalom­mal hozzám, nemcsak szavakban, hanem még gondolatban és érzelemben
                  sem. Talán ő sem ért meg engem - dehát még jó, hogy csak így van, hiszen az egész
                  fiatalság visszhangzik attól, hogy az öregek menjenek már az útból. Mi mindent
                  rosszúl csinálunk és csináltunk, ma már csak nekik van joguk a szóhoz és tetthez.
                  Talán csakugyan félre kellene állani... de nem furcsa volna, ha egyszer minden
                  ötven éven túl élő ember lefeküdnék meghalni... mikor úgy érezzük, hogy még igazán
                  élünk és még van sok tenni valónk.</p>
               <p>- Bolondság Károly! A fiatalok mindíg nagyon elbizakodottak voltak. Husz éves
                  korában mindenki zseninek érzi magát - esetleg alkotnak is valamit... de hány
                  marad meg igazi tehetségnek. Emlékszel, hány fiatal ember volt a haza megmentője
                  19-ben? Ma hivatalban ülnek, és jó ha azt a munkát becsületesen elvégzik.</p>
               <p>- Ne bántsd, mi sem voltunk különbek, mi sem tettük azt mind meg, amivel
                  megindultunk. De mégsem néztük le annyira az öregeket, mint a mai gyerekek.</p>
               <p>- Lépj be közéjük és foglalj te is állást az öregek ellen.</p>
               <p>Pétery nevetve csókolt kezet Paulának. Teáztak, nyugodtan beszélgettek tovább
                  mindennapi dolgokról, mint régi, egymást szerető házasok. Annak a halott
                  asszonynak az árnyéka nem állt közéjük, el is felejtkeztek róla.</p>
               <p> </p>
            </div>
            <div type="chapter">
               <head>XII.</head>
               <p>Gyurka az ócska pamlagon hátravetette magát és úgy mondta el kedvelt diák viccét,
                  melyről mint érettségizett sem tudott lemondani: - Leszaladt egy szem a
                  harisnyádon.</p>
               <p>De Manci nem kezdett el zokogni, mint Erzsi, hanem keresztbe tett lábát még jobban
                  ki­nyujtotta, forgatta, felhuzta egyiket a másik után, hogy rózsaszin kombinéja
                  jól kilátszott. - Hol te?</p>
               <p>- Itt ni! - mutatott Gyuri a vékony lábszárra és végighuzta az ujját rajta.</p>
               <p>- Buta vagy!</p>
               <p>- Jobb volna ha letörölnéd az asztalt, nézd! - és Gyuri azon is végighúzta az
                  ujját.</p>
               <p>- Az a háziasszony dolga.</p>
               <p>- Mennyit fizetsz ezért a lyukért?</p>
               <p>- Negyvenet k. p. És nem is lyuk. Azért hogy udvarra néz? És fürdőszoba használat
                  is hozzá.</p>
               <p>- És használod a fürdőszobát?</p>
               <p>- Szemtelen vagy! - Manci nekiment Gyurinak és elkezdte ütni. Gyuri nevetett, mert
                  a leány kezének friss szappanszaga volt bizonyitékul. Ott verekedtek egy ideig a
                  pamlagon, egy­másba forgolódtak, lihegtek...</p>
               <p>- Na elég, hagyj békén Manci, inkább elhiszem. De ha Jóska nem jön még egy ideig,
                  én nem várok tovább.</p>
               <p>- Hát velem nem tudsz addig sem elmulatni? - A Manci hangja pityergősre vált.</p>
               <p>- Ne bőgj! - Gyuri most jobban megnézte a lányt. A Jóska szeretője volt,
                  egyáltalán nem is gondolt rá, hogy elvegye tőle, de most a testi közelség egy
                  kicsit felzaklatta. Olyan helyes kis lány, különbet érdemelne mint Jóska. Vajon
                  honnan került ide?</p>
               <p>Gyuri nagyon kevéssé ismerte azokat, akikkel diák korában a sportversenyek révén
                  össze­került. Nem is akart sokat tudni róluk, mintha félt volna attól, amit
                  megtudhat. Volt köztük néhány sajátkorabeli diák, kereskedő segédek, iparos
                  fiatalok, és bizonytalan alakok, akikről nem lehetett meghatározni, mi a
                  foglalkozásuk. Voltak jól öltözettek és voltak elhanyagoltak. A legtöbbje
                  műveletlen volt a Gyuri itélete szerint. De mind értettek az összes sportágakhoz,
                  és nem is törődtek egyébbel, mint ahogy Gyuri sem törődött mással, ha köztük volt.
                  Nagy nehezen meguszta az érettségit és most már teljesen felszabadultnak érezte
                  magát a saját otthona és az ott található társaságtól. Szerette ezeket a
                  szabadszájú fiúkat és leányokat, akik nem törődtek a holnappal és úgy éltek ahogy
                  nekik jól esett. Jóska azonban a nagyon bizony­talanok közé tartozott.</p>
               <p>- Honnan kerültél te ide? - kérdezte hirtelen és kiváncsian nézett a leányra.</p>
               <p>- A holdból.</p>
               <p>- Ott volt házmester az apád?</p>
               <p>- Püff neki! Hát mindenkinek házmester kisasszonynak kell lenni? Az én apám bizony
                  asztalosmester volt vidéken és két szobánk volt a műhelyen kivül. - Manci
                  egyszerre maga előtt látta azt a két szobát, mellyel dicsekedett... szegényes volt
                  biz az, de azért most egy kis meghatottságot érzett, amint rágondolt.</p>
               <p>- Minek jöttél el onnan?</p>
               <p>- Te, öten voltunk gyerekek, a legkisebb négy esztendős, gyerek korom óta mindíg
                  pesztra voltam mellettük. Minden héten egyszer láttam moziban, hogy élnek a
                  gazdagok. Volt ott egy vén ember, itt lakott Pesten, csak úgy lejárt a bótokba,
                  aki mindíg azt beszélte, hogy így-úgy... nem nekem való ez az élet - de lehetett
                  az már negyven évesnél is több, olyan ráncos volt a pofája, hogy mindíg
                  csodálkoztam, hogy tud borotválkozni. Az adott pénzt, hogy szökjem meg Pestre. Meg
                  is szöktem, de nem arra az atrecre mentem, amit adott, hát nem talált meg. Eccer
                  gyerekek mellett vótam, oszt ott urfi is vót, nahát avvót az első, osztán
                  ismerkedtem Jóskával, ennyi az egész.</p>
               <p>Gyuri komolyan hallgatta. Manci az elbeszélés alatt lassan belement a vidéki
                  tájszólásba és ez nagyon tetszett a fiunak. Azt még nem tudta megitélni, milyen
                  friss, becsületes a leány egész kis lénye, de érzett valamit belőle, egy percig
                  valami regénycim is kóválygott a fejében: virág a mocsárban... vagy lápvirág...
                  vagy mi a fene! Bosszankodott rajta, hogy még ilyenek is eszébe jutnak, mert ki
                  nem állhatta a regényeket, hosszan magyaráznak el olyan dolgokat, amit a moziban
                  egy perc alatt megtud az ember. Különben a mozit sem nagyon szerette, legfeljebb a
                  sötétség miatt, mert akkor vicceket lehetett csinálni. Hogy mit szeretett volna?
                  Tenni valamit, lenni valami. Professionista, vagy óceánrepülő, vagy mindakettő
                  egyszerre. Valami, ami egyetlen nagy tettel jár, és már is hirnevet hoz.
                  Semmiesetre sem paciensekre várni, és beteg emberekkel bajlódni, mint az apja
                  szeretné. Egyáltalában várni - ez a legszörnyübb. Nem... inkább megszökik mint ez
                  a kisleány.</p>
               <p>- Aztán nem féltél?</p>
               <p>- Mikor? Miért?</p>
               <p>- Hát mikor egyedül megszöktél.</p>
               <p>- Há-át féltem is meg nem is. Azt hittem mindjárt úgy lesz, mint a moziban, de nem
                  lett. Egy leánnyal ismerkedtem meg itt Pesten, mikor az utcán nézelődtem. Ott ült
                  egy padon, parasztos ruhában, hely nélkül vót. Az vitt el kvártélyra. Ugy
                  jutottam, mikor elfogyott a pénzem megint pesztrának. Egy darabig az urfi tartott,
                  aztán meguntuk egymást, akkor megint rossz dógom vót, mig Jóska nem jött. Azért én
                  is keresek, tudod - néha egy asszony­nál dógozok, ná, varrókisasszony vagyok,
                  persze csak fircelésre, meg szegésre. De az se soká lesz, mert a mai jányok mind
                  készen veszik a ruhát az árúházba, ez is onnan való - kiter­jesz­tette a ruháját.
                  - Azt mondják ott az embernek, hogy »a hölgy...«</p>
               <p>Elkezdett kacagni és Gyuri is vele, a könnyezésig.</p>
               <p>- Gyere a hölgy, adj egy puszit.</p>
               <p>- Majd ad Jóska, nekem is neked is! - De azért üde kis szájával nagyot csattantott
                  a Gyuri arcán.</p>
               <p>Mint a rossz lelkiismeret, csengetés hangzott. Manci felugrott, ijedten nézett
                  körül, kirohant, Jóskával jött vissza.</p>
               <p>- Nagyon elkéstél, - mondta Gyuri. Hirtelen beszélni kezdett, buta zavart érzett
                  magában.</p>
               <p>- Régen itt vagy? - kérdezte Jóska; rossz kedvünek látszott.</p>
               <p>- Na úgy egy negyed órája, vagy több is, bizony én nem néztem az órát.</p>
               <p>- Hát mit néztél? -</p>
               <p>Gyuri dühbe jött, és valami trágár szóval akart visszavágni, amilyen divatos volt
                  köztük, de most lenyelte. Ettől megkeseredett a szája.</p>
               <p>- Jobb lesz, ha indulunk, - mondta és hirtelen végignézett Jóskán. Ha Jani látná
                  ezt a fiut aki­vel együtt meccsre megy! Egy pillanatig szemben álltak, de ez a
                  pillanat elég volt, hogy a két külön osztály minden ellenséges érzése
                  belevegyüljön megfigyelésükbe. Jóska sportnadrágja, kopott vastag harisnyája,
                  szines inge, piros nyakkendője egyszerre épen úgy nem tetszett Gyurinak, mint
                  ahogy Jóska meglátta az urat az eddigi pajtásban: fekete uj ruhája, melyet a gyász
                  óta hordott, a magas fehér gallér, rendes tiszta megjelenése abban a pillanatban
                  árkot vágott közéjük. Amellett arckifejezésük, mely a kamaszkor közös vonásaiban
                  eddig hason­lított egymáshoz, észrevétlenül ellentét felé fejlődött. Gyurira az
                  anyja elvesztése erősebben hatott mint Pétery hitte, először tette gondolkodóvá,
                  megférfiasította. A Jóska arcát a meg­élhetés bizonytalansága és a pénzszerzés
                  alattomosságai szikkadttá, sötétté változtatták. De mig Gyurinál az uj felismerés
                  gyermekes lenézést piszkált fel, Jóskánál a hirtelen gyűlölet féltékenységgel volt
                  terhes.</p>
               <p>- Vajon miből él az ilyen ember, - gondolta Gyuri, mikor elfordult. - Mert pénze
                  van mindíg. Nekem külön kell kérni apától, vagy Erzsitől kunyorálni. Most ugyan
                  elég gazdag vagyok, mert a könyveimet jól eladtam, de hogyan lesz majd ezután?
                  Keresni kellene valahogy... hátha Jóska tudna tanácsot adni? - De ezt a gondolatot
                  azonnal elvetette.</p>
               <p>A villamos zsúfolt volt, egymás mellé szorulva állottak a perronon. Manci közbül
                  mozgo­lódott.</p>
               <p>- Nyughass már! - mordult rá Jóska.</p>
               <p>- Mi az ördög lelt ma, hogy olyan rossz kedvü vagy? - kérdezte Gyuri
                  ártatlanul.</p>
               <p>- Ilyen urfinak semmi köze hozzá.</p>
               <p>Gyurka elbámult, nem tudott felelni. Eddig soha sem jött szóba, hogy más
                  társadalmi osztály­hoz tartozik, mint ezek. Nahát majd megmutatja. Nem szükséges
                  neki egy piros nyakkendős stricivel meccsre járni... megbolondult, tisztára
                  megbolondult! Vagy tán Manci miatt? Fél­oldalról megnézte a leányt. Ujnak,
                  szokatlannak látta, mióta a féltékenység közibük állt. Buta ember! Hiszen ő maga
                  hívta, hogy Mancinál találkozzanak.</p>
               <p>Furcsák is az emberek, - gondolta, és végignézett az embereken, úgy ahogy az ajtón
                  át belátott. Sohasem gondoltam eddig rá, hogy egy ilyen zsúfolt villanyoskocsi
                  mennyi ember-sorsot cipel magával. Hujjé, milyen mulatságos volna tudni, hogy az a
                  piros kalapos kis lány hova megy, vagy hogy az az öreg néni ott, mit élt át? -
                  Majdnem odafordult Jóskához, hogy elmondja a gondolatját, de ideje korán eszébe
                  jutott, hogy vége a bizalmasságnak.</p>
               <p>Az öreg néni nagyon jól emlékezett a fiatalságára, mely csak tíz évvel ezelőtt
                  fejeződött be, mikor egy fiatalabb kedvéért ott hagyta az az ember, akivel húsz
                  éven át együtt élt. Az a piros kalapos kis leány pedig pontosan azt az életet
                  akarja ujra kezdeni, melyet az öreg néni befejezett és ahhoz az emberhez indult,
                  aki egy fiatalabb kedvéért épen úgy el fogja hagyni, de még a húsz évet sem várja
                  meg. Csak az öreg néni a maga idejében hajadonfővel járt, a kis leány most piros
                  kalapban indult el.</p>
               <p> </p>
            </div>
            <div type="chapter">
               <head>XIII.</head>
               <p>Erzsébet este az iróasztalnál ült és egy levelet olvasott. Milyen kedves levél
                  volt és milyen hallatlanul óvatos! Erzsébet lebiggyesztette a száját - nem fog
                  felelni. Azután elkezdett az ajka remegni: - jó volna sirni, ha egyszer egyedül
                  lehetne, egészen egyedül! Még későn este sem tudhatja, ki kopog be valamiért, az
                  atyja is be szokott mostanában jönni, mikor haza­érkezik. Vörös a szemed! Csak nem
                  sirtál? Miért ez, és miért az?... Ha egyedül él az ember, legalább kibőgheti magát
                  és csak akkor megy az övéihez, mikor jó kedvü tud lenni.</p>
               <p>Már régen nem volt jókedvü, látta, hogy az egész dolog hiábavaló. De mégsem tudott
                  teljesen szakítani, ha érezte is, hogy a másik mindentől fél, ami
                  kompromittálhatná. Ó nem a leányt! Az ma nem fontos. Csak önmagát félti, hogy
                  olyat ne mondjon, amivel lekötné magát. Házasodni - azt nem. Barátság... hiszen
                  tudja... ha lehetne... a mai viszonyok...</p>
               <p>Mi lesz belőle? Mi lehet egy leányból a mai világban, ha ad a családhoz tartozásra
                  valamit. A családi szeretet így válik nyüggé, börtöntartóvá... Pedig ma a leány,
                  ha vénnek ott marad, tudatosan veszteséggel marad... az orvos barátnője mondta is,
                  hogy ez természetellenes. De hiába, nem lehet. Ha kiszakitaná magát... és akkor?
                  Legalább egyszer boldog volna... Ehhez nem elég fellengzős. Tudja, hogy az élet
                  hosszú, és az az egyszer nagyon rövid lenne.</p>
               <p>Jani kopogtatás nélkül jött be. Erzsi bedobta a levelet a fiókba, és hangosan
                  betaszította.</p>
               <p>- Valami baj van? kérdezte Jani.</p>
               <p>- Miért volna?</p>
               <p>- Idegesnek látszol.</p>
               <p>- Ugyan! - Itt van már a kérdezősködés. - És ha ideges volnék is. Végre egy nőnek
                  24 éves korában lehetnek magánügyei is, amiért idegeskedik. Nem lehetek mindíg
                  irodakisasszony, vagy szakácsnő.</p>
               <p>- De Erzsi, hiszen én...</p>
               <p>- Jó, jó! Hát mi ujság?</p>
               <p>- De ha most nem vagy olyan hangulatban.</p>
               <p>- Na most már ne kertelj!</p>
               <p>- Mikor voltál Szegedyéknél?</p>
               <p>- Én? Mióta együtt voltunk ott, nem is láttam Aranyt.</p>
               <p>- Egy hónap óta.</p>
               <p>- Körülbelül. És te? Mert valami okból csak kérdezed?</p>
               <p>- Én kétszer voltam náluk, mindíg azt mondták, hogy nincsenek otthon. Most pedig
                  azt hallom, hogy megint elutaztak és hogy Arany csakugyan külföldön marad hosszabb
                  ideig.</p>
               <p>- Istenem, be boldog! - Erzsinek a saját ügyével elfoglalva, eszébe sem jutott,
                  hogy a Jani érzelmeit kutassa.</p>
               <p>- Nem értem mi lelt titeket, hogy még te is így beszélsz. Itt van az otthonod,
                  boldog lehetnél, független jövedelmed is van, jó társaságod, eleget mulatsz - és
                  csak elmenni! Mit csinálnál ha el is mennél? Ugyanazt amit itthon... hacsak nem
                  akarsz szabad életet, holmi szerelmi viszo­nyokkal... de nem... te nem olyanfajta
                  vagy.</p>
               <p>- Honnan tudod? - Erzsi kihivóan nézett a bátyjára. - Honnan veszitek ti azt, hogy
                  közülünk bárki is arra van predesztinálva, hogy amit ti férfiak az élet aranyos,
                  vidám, boldog részének tartatok, mi abból ki legyünk zárva? Mi... százan, ezren,
                  egészséges fiatal nők. Csak azért, hogy a családnak ne kelljen restelkedni az
                  elzüllött leány miatt.</p>
               <p>- Erzsi, nem értelek!</p>
               <p>- Dehogy nem értesz!</p>
               <p>- Kalandokat akarsz?</p>
               <p>- Nem kalandokat. Szeretni akarok, és mivel ez tilos a mai viszonyok között, mert
                  a házasság lehetetlen, tehát fellázadok... legalább szóval. - Lehajtotta a fejét
                  és érezte a tehetetlenséget magában, hogy csakugyan megtegye. Sohasem tenné meg,
                  tudta előre. Keze lágyan esett le két oldalt, fehéren a fekete ruha mellett.</p>
               <p>- Arany is így gondolkozik? - kérdezte János önző ijedtséggel és nem ért rá a
                  testvér bána­tával gondolni vagy összefüggést keresni élete és elmondott szavai
                  közt. Erzsébetnek pedig épen úgy eszébe sem jutott, elmerülve a levél miatt
                  felkeltett keserűségébe, hogy Jani más okból is kérdezősködhetnék Arany felől,
                  mint mindennapi kiváncsiságból. Nagyon meglepte, mikor Jani izgatottan felállt, és
                  járkálva kezdett tovább beszélni.</p>
               <p>- Ha Arany is így gondolkoznék, akkor csakugyan minden elveszett, amiben egy
                  becsületes fiatal ember a mai világban még bizhatik.</p>
               <p>Erzsébet csak nézte ezt az izgatott embert. Csak nem szerelmes Aranyba? Istenem,
                  milyen kábák a férfiak - vakok, balog érzéseik nem tudják a saját magukhoz illő
                  nőt felismerni. Ez az elkényezteti, akaratos, szenvedélyes teremtés, aki már 13
                  éves korában titokban fiukkal levelezett, aki mellett állandóan legalább két
                  fiatalember lógott az egyetemen, de felváltva féltucat is... és Jani! Az erkölcsi
                  elveivel, a prüdériájával, és mindenféle követeléseivel! Vagy talán nem ez
                  határoz, és Jani épen a magához való sexuális lényt választotta?</p>
               <p>- Azt hiszem Arany is épen olyan, mint valamennyi leány ma: természetes, - mondta
                  végre.</p>
               <p>- Természetes! Mit jelent az hogy természetes? Az is természetes volt, hogy régen
                  a leányok szépen férjhez mentek, a férjük mellett éltek, gyerekeiket nevelték és
                  nem beszélték az ostoba divatos elveket szajkó módra.</p>
               <p>- Mi sem beszélnénk, Jani, ha férjhezmehetnénk.</p>
               <p>Erzsi most már mosolyogva nézett a felé forduló bátyjára. - Igen, igen! Most nem
                  tréfálok, és nem dacból beszélek, és nem hencegek, hogy én meg merem mondani...
                  Jani szállj le a magas teóriák paripájáról, és nézz körül az életben. Azután majd
                  beszélhetünk ujra. Most ugyis ki kell adnom a vacsorát.</p>
               <p>János vacsora alatt jobban megfigyelte Erzsébetet - mégis csak megdöbbentette és
                  gondolko­zóba ejtette ez a kitörés. De Erzsi nagyon nyugodt volt, és vacsora után
                  ujra elment a szokott társasággal valahova a szabadba. Ott volt az is, akinek a
                  levelét ma este olvasta, és akivel leg­jobb lett volna egészen szakítani. De
                  ahelyett kicsinosította magát, még az ajkára is tett egy vonal ruzst... Istenem az
                  ember sohasem tud egészen lemondani, akármilyen józan - és hátha...? És ha nem...
                  legalább ez van... ha beteljesülés nélkül is, de kedvesen és melegen - és
                  barátilag...</p>
               <p>János megint magában maradt otthon. Gyuri haza sem jött. Arra gondolt, hogy elmegy
                  sétál­ni, de már nagyon is későn volt. Most Erzsébet érkezett, könnyü kis lépések,
                  mozgolódás a fürdőszobában, azután csend. Most az apja... a cipője nyikorog egy
                  kicsit és vigyázva lép, hogy halkitsa... a kilincs zörren, idejön. Miféle buta kis
                  ijedelem ez...</p>
               <p>- Fent vagy még? - kérdezte Pétery suttogva.</p>
               <p>- Jöjjön be apa, Gyuri még nincs itthon, pedig éjfélre jár.</p>
               <p>- Mondta, hogy valami kirándulásra megy a barátjával, lehet hogy csak reggel jön
                  meg. Én meg felhasználom az alkalmat, hogy beszélhessek veled. - Mosolyogva ült
                  le, és saját ciga­rettájából kinálta meg a fiát. - Nem mintha olyan sürgős volna
                  az ügy, de ebben a melegben úgy sem tud az ember aludni, és olyan ritkák a nyugodt
                  percek. - Egy kicsit fáradtan sóhajtott, de hogy János várakozón nézett rá és nem
                  kérdezett semmit, folytatta:</p>
               <p>- Legelőször is egészen bizonyos, hogy Bónis elfogad az irodájába? - kérdezte.</p>
               <p>- Azt hiszem, egészen. A mult napokban fent jártam nála és ujra biztosított róla.
                  Talán már a jövő hónapban, legkésőbb két hónap mulva beléphetek. Miért kérdezte
                  apám?</p>
               <p>- Mert ma Szegedyvel beszéltem, és azt mondta, hogy ő is tudna valami megfelelőt a
                  részedre, de ez csak majd télen lesz esedékes. Örült, hogy megmondtam milyen
                  kilátásod van Bónisnál, mert ez inkább a szakodba vág.</p>
               <p>János azonnal kapott az alkalmon, hogy megkérdezze: - Igaz, hogy Szegedyék
                  elutaztak?</p>
               <p>- El. Az asszonyok a nyáron fürdőben lesznek, Arany úgy látszik csakugyan kiviszi
                  a tervét, hogy hosszabb időre külföldre megy. Talán jót is fog tenni neki.</p>
               <p>- Jót? Miért?</p>
               <p>Péterynek feltünt a fiu mohó hangja, mely szinte megcsuklott a végén. Futólag
                  rápillantott. János észrevette és elpirult, ami miatt szörnyen bosszankodott.</p>
               <p>- Tulságosan el van kényeztetve, jó lesz, ha egy kicsit kikerül ebből az üvegház
                  levegőből és az életet másként ismeri meg.</p>
               <p>- Apa! Nem értem! Hogy ezt épen maga mondja, apám. Egy fiatal leány minek ismerje
                  meg az életet más módon.</p>
               <p>- Arany nem olyan fiatal. És... csak hadd kerüljön ki ebből a környezetből.</p>
               <p>- Olyan biztos, hogy jobb környezetbe jut? Azt hiszem elég úri társasága volt
                  itthon is.</p>
               <p>- Az is volt, meg nem úri is. Az egyetemen tudvalevőleg nem csak kaszinótagok
                  fordulnak meg. Különben, mit úri... ez is csak olyan szó már. Nagyon érdekel
                  Arany? - kérdezte egy­szerre szinte magának is meglepetésül. Az elébb felvillant
                  aggodalom tört ki ebben a szokat­lanul bizalmas kérdésben; ha meggondolja, talán
                  nem is mondja ki.</p>
               <p>János egy pillanatig levegő után kapott. Azután nyugodtan felelt: - Igen, nagyon
                  érdekel. Az egyetlen leány, akit feleségül szeretnék venni.</p>
               <p>Pétery most az orvost érezte magában felszólalni az apa mellett. Megmenteni ezt a
                  gyermek­embert, mint egy beteget, ezt a tapasztalatlan teoretikust. - Neked még
                  korán volna házasság­ról beszélni és Arany nem is hozzád való feleség. Addig jön
                  más, akiben megtalálod az igazit. - Igyekezett nyugodt lenni és minél kevésbbé
                  pedagógusnak látszani, de belülről izgatottan figyelte a közönyös és mindennapi
                  szavak hatását.</p>
               <p>- Csodálom, hogy apa, aki annyira szereti Aranyt, így beszélhet.</p>
               <p>- Szeretem Aranyt, de téged még jobban. Nem hozzád való feleség.</p>
               <p>- Azt én jobban megtudom itélni.</p>
               <p>- Tévedsz... ha Károlyról volna szó, akkor nem szólnék bele. Ő tapasztaltabb...
                  megbirna ilyen kis elkényeztetett babával. Te, az erkölcsi követelményeiddel...
                  egyszóval nem hozzád való.</p>
               <p>- Az én erkölcsi követelményeimmel...? Hogy érti ezt apám?</p>
               <p>- Hiszen tudod, hogy Arany mulatni vágyó, hiú... te azt sem engednéd meg neki,
                  hogy nálad nélkül a házból kilépjen, hogy más férfi hozzászóljon... remélhetőleg
                  Aranyban több lesz a józan ösztönösség és nem fogad el... No de elég, úgy sem
                  aktuális a dolog.</p>
               <p>- Nekem életem minden percében aktuális. Tudni akarom, hogy apám komolyan
                  ellenezné-e ezt a házasságot?</p>
               <p>- A legkomolyabban. Ami ugyan semmit sem jelent, nagykorú vagy.</p>
               <p>- Apám! de magyarázza meg!</p>
               <p>- Már megmondtam. Mindaketten szerencsétlenek lennétek, de különösen te. - Pétery
                  felállt, és nagyon elégedetlenül ment ki a szobából, mig János elképedve nézett
                  utána. Mi akar ez lenni? Nem egyeznék bele... hiszen nem sokat változtat a dolgon,
                  de hogy az apja ellene legyen Aranynak!... Károly igen, de ő nem! Mit jelent
                  ez?</p>
               <p>Lassanként keserű haraggá vált a meglepetés. Eleinte a beszélgetésnek csak az
                  általános benyomása maradt meg, csak annyi hogy »nem«. Azután egyes szavak
                  tódultak előtérbe; elkényeztetett baba, erkölcsi követelmény, nem hozzád való...
                  De miért...? Egy pillanatig átfutott a gondolatán egy különös feltevés: az apja
                  szerelmes volt Szegedynébe, nem az ő leánya Arany? A másik pillanatban már el is
                  felejtette, hiszen Károlynál nem ellenezné a házasságot.</p>
               <p>Miért? Miért?... Miért akar Arany hosszabb ideig külföldön maradni? És miért
                  mondta volna Arany utolsó találkozásuk alkalmával azt a néhány biztató... több
                  mint biztató szót, ha annyira nem törődik vele, hogy még csak nem is értesítette
                  az elutazásáról? Vajon nem az atyja játszott itt közre? De miért?</p>
               <p>Különböző válaszok... elmosódottabban vagy élénkebben... némelyik belekapaszkodott
                  a lelkébe és nem engedte tovább. Az apja is szerelmes volna Aranyba? - ez
                  elfutott. Valami más, talán gazdag házasságra számít a fiával? - ez nem az apja
                  gondolkozására vall. Gyülöli az apja, és nem akarja, hogy boldog legyen? Ezzel a
                  gondolattal egy darabig játszott, kerül­gette, de sokkal becsületesebb volt,
                  semhogy végleg elfogadta volna. - Ő maga akar házasod­ni? - ez lehet, sőt csaknem
                  bizonyos. Ide akarja hozni a régi szeretőjét a családja, a leánya körébe... de
                  akkor sincs értelme, hogy Arany ellen... hacsak az asszony... talán az az asszony
                  nem akarja... de miért?</p>
               <p>Hiába fáradt bele, hiába nyugtatta magát, hogy úgy sem az apjától függ. A »miért«
                  fúrója ujra felkinozta a kételyeket vég nélkül.</p>
               <p>- Miért is jött be tulajdonképen apa? azzal kezdte, hogy »legelőször is«... tehát
                  mást is meg akart beszélni velem. Mi lehetett volna más, mint annak az asszonynak
                  a dolga, akit feleségül akar venni, és érzi hogy én... Hát én ellene leszek az
                  utolsóig és nem maradok akkor náluk, akárhogy, akármilyen szegényen, megyek a
                  magam utjára... Itt hagyni Erzsébetet, ezt a csacsi Gyurit, és... és apámat!
                  elszakadni, fájni, vágyni utánuk... egy idegen asszony miatt.</p>
               <p>Pétery is elkeseredve vetette magát a karosszékbe bent a szobájában. Amint a
                  támlára tette a kezét, felpattantotta vele az emlékezet rugóját: ez a karszék a
                  felesége őrültségének egyik főtanuja kezdettől fogva; először is idedobta le magát
                  szegény, hisztériásan sikoltozva, sorsával harcolva. És a fia most megint egy
                  ilyen szerencsétlen házasságot kössön! Mintha a büntetés máris elérte volna,
                  amiért szeretetből, szánalomból megtette Aranyért, ami összeütközött
                  lelkiismeretével.</p>
               <p>Mert Pétery a fia apja volt. Nyugodtabb és kevésbbé követelő éllel, nem annyira
                  kifelé orien­tál­va, a korral lehiggadva, megvolt benne a fia fanatikus erkölcsi
                  felfogása. Épen azért rémült meg a János vallomásától... Ha nem segített volna
                  Aranyon, akkor most már a fia tudná. Egyetlen szörnyü kiábrándulás lett volna...
                  de így... ezzel az elfogult, konok engedményt nem ismerő lélekkel soha nem
                  bocsátaná meg Aranynak, mikor már nem lehetne változtatni a házasságon - ...mint
                  az övén nem lehetett...</p>
               <p>Igy meg az apját fogja gyanusítani és meggyülölni... ő pedig nem mondhat semmit.
                  Már is többet mondott talán, mint szabad lett volna. Ha csak egy parányi
                  élettapasztalata lenne a fiának, rá kellett volna jönnie a beszélgetésből. Vak -
                  és boldogtalan lesz, akár hozzámegy Arany, akár nem... Szerencse hogy olyan távol
                  van még a Jani házasságának az ideje. És talán Arany... csaknem bizonyos, hogy
                  Arany sem menne hozzá feleségül. Ez tisztesség kérdése, ha az igazat meg nem
                  mondhatja... az pedig lehetetlen.</p>
               <p>Felvett egy orvosi lapot, aztán megint letette. - Az is baj, hogy Jani hajlandóbb
                  a kétségre, csüggedésre... Isten ments, hogy az anyjától örökölt volna valamit. Az
                  anyja... Vajon nem saját maga követte el az első árulást a jövőben nyugvó család
                  ellen, mikor fajtában, vallásban, nevelésben idegen, szellemileg alacsonyabb rendü
                  nőt vett el feleségül a szépsége miatt...? na ezt már csakugyan nem birta tovább,
                  ujra felvette a folyóiratot, letépte a keresztkötést, erőszakkal beleölte
                  gondolatait a tudományba.</p>
               <p> </p>
            </div>
            <div type="chapter">
               <head>XIV.</head>
               <p>János soká nem feküdt le. Hol a butorok közt, járt, hol levetette magát a kis
                  pamlagra. Aranyt látta maga előtt szépségével, kis szeszélyeivel, kitörő
                  kedvességével, melyet néha gyerekes cinizmussal álcázott. De nem ilyennek az
                  asszonyok mind? Érthetetlennek talányosak, kinzók és mégis... olyan boldogítók.
                  Nem mindíg ezt írják róluk?</p>
               <p>Egész tapasztalatlanságával az asszonyok általános fogalma alá sorozta mindazt,
                  amit az egy asszonyban kifogásolni lehetett. Ilyenek az asszonyok - nem százszor,
                  ezerszer hallotta a mindennapi életben is... nem épen az a legnagyobb varázsuk,
                  hogy érthetetlennek képzeljük őket... milyen szörnyü volna olyan asszony, aki
                  józan, logikus, férfias eszü. Ez nem lehet komoly kifogás Arany ellen sem. Dehát
                  akkor miért az apja szinte keserü ellenzése? És ujra kezdődött a kérdések
                  körforgása.</p>
               <p>- Bejöhetnél hozzám? - szólalt meg a Károly hangja a nyiló ajtóban. János átment a
                  másik szobába és mintha ez a kis helyváltozás elterelte volna gondolatait, vagy
                  azok a kinzó kérdé­sek ahhoz a szobához tapadtak volna, megkönnyebbülten várta a
                  más irányú beszélgetést.</p>
               <p>- Hallottam, hogy még fent vagy - mondta Károly. - Pedig nagyon későn van.</p>
               <p>- Apával volt megbeszélésem, mely nagyon felizgatott.</p>
               <p>- Mindíg könnyen felizgatódol. - Károly szórakozottan beszélt, őt magát is elég
                  izgalmas kérdés foglalkoztatta. - Adj egy cigarettát. Én sem tudok aludni, jó
                  volna kibeszélni magunkat egyszer, mielőtt... de először is mi izgatott fel?</p>
               <p>János kedvesen nyujtotta felé a tárcáját és felpattantotta a gyujtót. - Most
                  komoly oka volt az izgalomnak. Életbevágó dolgokról volt szó.</p>
               <p>- Életbevágó dolgok! Neked is...?</p>
               <p>- Véletlenül jött úgy a beszéd sora, hogy... - János elpirult. Tulajdonképen miért
                  is mentegeti magát ezzel a véletlennel? Miért ne beszélhetne róla? - Egyszóval
                  házasságomról jött szó, illetőleg... Aranyról...</p>
               <p>Károly azonnal megértette a dolgot és most már nagy érdeklődéssel kérdezte: -
                  Aranyt szeret­néd feleségül venni?</p>
               <p>- Vagy őt, vagy senki mást.</p>
               <p>Károly elmosolyodott. - Bocsáss meg, de ez olyan régimódin hangzott, hogy...
                  nagyon kedves volt. Persze apa azt mondta, hogy még korán van házasságra
                  gondolni.</p>
               <p>- Nemcsak azt, hanem hogy soha sem fog beleegyezni az Arannyal való házasságomba.
                  Hogy nem nekem való feleség az én erkölcsi elveim mellett... hogy Arany
                  szeszélyes, elkényez­tetett, velem nem lenne boldog... hogy te igen, de én
                  nem...</p>
               <p>- Mindenesetre elég sokféle ellenvetés. De végre is milyen okot mondott - pozitiv
                  okot?</p>
               <p>- Hiszen épen ez az - semmit, de semmit! Emiatt kinlódtam már egész este.</p>
               <p>- Lehet, hogy saját szerencsétlen házassága miatt aggodalmaskodóbb.</p>
               <p>- Engem félt, de saját maga bizonyosan bele fog menni másodszor is egy ilyen
                  szerencsétlen­ségbe.</p>
               <p>- Na ez megint a te szokott tulzásod. Különben is becsületbeli kötelessége, hogy
                  azt az asszonyt, aki egész életét, társadalmi helyzetét feláldozta miatta, most
                  végre feleségül vegye.</p>
               <p>- Azt gondolod? Én pedig azt mondom, hogy az az asszony ide be nem jön, mig én itt
                  vagyok! Az anyám helyére, a leánytestvérem mellé nem fog jönni egy ilyen...</p>
               <p>Károly hirtelen közbevágott: - Mérsékeld magad! Én ismerem azt az asszonyt, te
                  nem. Ismerem az egész viszonyt és minden okát. És én, ha feláldozná büszke
                  szabadságát, függet­lenségét és idejönne, megcsókolnám a kezét és Erzsi is
                  megcsókolhatná.</p>
               <p>- Megőrültél?</p>
               <p>- Kérlek, hagyd már ezeket az ócska nézeteket, melyekkel a mai világban nem lehet
                  megélni. - Nem akart tovább vitába, vagy magyarázgatásokba belemenni, türelmetlen
                  is volt, mert a maga dolgáról is akart beszélni, az idő már sürgette.</p>
               <p>De János is csak a maga kérdéseivel küzdött. - Tudod, az a gyanum is van, hogy az
                  az asszony befolyásolja apát Arany ellen. Hiszen apa eddig ugy szerette a
                  keresztlányát és most olyan szigorúan birálja.</p>
               <p>- Nem hiszem Jani... bár végre is nem lehetetlen. Nem tudom ugyan hogy mi oka
                  volna rá. Ezzel csak megszaporítod a miérteket.</p>
               <p>- Az ő miértjei nem érdekelnek. De ha egyszer az apáméval tisztában leszek, és
                  azok oda­vezet­nek...</p>
               <p>- Lehet, lehet... Az asszonyi féltékenység sokszor titokzatos és rejtett utakon
                  jár. Nem azt mondom ezzel, hogy igazad van, csak nem tagadom a lehetőségét.</p>
               <p>János összehuzott homlokkal nézett maga elé. Az az asszony, aki az anyját a
                  megőrülésbe kergette, most ujra ideáll...</p>
               <p>- De különben is Jani, azt hiszem a házasságod még olyan távoli lehetőség, hogy
                  addig ezek az apró összeütközések régen levegővé váltak. Most hallgass egy kicsit
                  rám, mert nagyon későn van, és én is beszélni akarok veled. Tudod, hogy mennyire
                  meglepte és aggasztotta apát, amikor azt mondtam, hogy nem megyek Németországba
                  vissza, hanem Amerikába akarok kimenni. Hiába biztattam, hogy a helyem biztosítva
                  van, hogy ma egészen mindegy Berlinben, vagy New-Yorkban lakom-e - hogy a Kálvin
                  téren is érhet szerencsétlenség - érzem, hogy a messzeségeken át nem bir annyira
                  követni, mintha Európában maradnék. Szükebb életre berendezett érzelmei nem is
                  helyeselik, hogy ott hagyom, a berlini biztos állást, hogy el fogom vesziteni
                  magyarságomat... Berlinből még visszatérhettem volna, de Amerika el fog nyelni.
                  Egyszóval rengeteg érve van a tervem ellen.</p>
               <p>- Azt találom, teljesen igaza van, én is ilyenféle ellenvetéseket tettem
                  volna.</p>
               <p>Károly elnevette magát: - Persze, nemcsak ilyenformákat, de más szavakkal teljesen
                  ezeket. Hiszen te tökéletesen az apa képmása vagy.</p>
               <p>- Én... az apa képmása? Akivel örökös összeütközésben állok?</p>
               <p>- Dehát nem érted, hogy épen ezért? Nem látod, hogy épen ezért követeltek
                  egymástól többet, majdnem lehetetlent? Apa benned a saját élete folytatását látja
                  és azt akarja, hogy a tied úgy sikerüljön, hogy a saját magáét kiegészítse, vagy
                  tökéletesítse, hogy te légy a beteljesülés... Talán... sőt bizonyosan ezért
                  ellenzi a házasságot Arannyal, mert a saját multját látja előre a te jövődben és
                  ezt meg akarja akadályozni.</p>
               <p>- Azt akarod ezzel mondani, hogy mama...</p>
               <p>- Semmit sem akarok most erről mondani. Csak annyit, hogy apa téged félt
                  legjobban. Gyuri a könnyelmü, én a kalandor a családban, - minket rábiz a
                  könnyelmüek és kalandorok sorsára. De te - ő vagy, terád vigyázni kell.</p>
               <p>- Erzsi is itt van.</p>
               <p>- Erzsi nő, csak asszony a tifajta férfiak szemében. Neki nem lehetnek
                  összeütközései az élettel a ti felfogásotok szerint, mert csak két utja van: vagy
                  férjhez megy, vagy nem. Ahogy a véletlen, vagy mondjuk Isten akarja és ezzel be is
                  fejezitek, hogy úgy mondjam le is fejezitek a gondot. Elég hiba. A fanatikusok
                  szük gondolkodása... Bocsáss meg, hogy ezzel apáról is véleményt mondok. De kérlek
                  ezen ne vitázzunk most - szakította félbe a János mozdulatát. - Még sok vita vár
                  ránk. Én nem Amerikába megyek.</p>
               <p>- Nem? Hát hova?</p>
               <p>- Oroszországba.</p>
               <p>János felugrott, kinyitotta a száját, de hang nem jött ki rajta. Károly is
                  felállt, lelökte cigarettáját, János vállára tette a két kezét és lenyomta a
                  pamlagra.</p>
               <p>- Neked kellett megmondanom, nem apának, mert te vagy a fiatalabb és könnyebben
                  el­viselheted, még ha be sem tudom bizonyítani, hogy igazam van. Akarom is hogy
                  elviseld, ha meghallgatsz.</p>
               <p>- Nem, nem hallgatlak! Ilyen őrültséget nem akarok sem meghallani, sem
                  elviselni.</p>
               <p>- De Jani, nem mozdulok el innen mig meg nem hallgatsz.</p>
               <p>János két keze közé fogta a fejét, úgy intett nemet.</p>
               <p>Károly mellé ült. - Nézd Jani nem szerelnék teljesen elszakadni a családtól. Úgy
                  akarok elmenni, hogy tudjon valaki közületek rólam és akármilyen távolban is néha
                  veletek legyek.</p>
               <p>- Ez nálad csak frázis. Ha ezt meg tudod tenni, akkor igazán kalandor vagy.</p>
               <p>- És ha...? Csak kalandorok érnek el nagy dolgokat. Colombus vagy Napoleon is csak
                  kalandor volt...</p>
               <p>- Elég merész példákat hozol fel.</p>
               <p>- Igazad van. Maradjunk a magunk ügyénél, bár megérdemelnéd, hogy itt hagyjalak,
                  ha neked semmit sem jelent az a kivánságom, hogy fenn akarom tartani az
                  összeköttetést veled. - Átölelte az összegubbaszkodott alakot. - Jani, Jani!
                  hiszen te is szeretsz!</p>
               <p>János felemelte a fejét. Szeme tele volt könnyel.</p>
               <p>- Hát beszélj! Én meghallgatlak, de ne képzeld, hogy...</p>
               <p>- Semmit sem képzelek. Tudom, mit gondolsz: hogy egyenesen a cseka szolgálatába
                  fogok lépni és vagy én akasztok, vagy ők akasztanak fel engem.</p>
               <p>- Megtagadod a becsületes világnézetet.</p>
               <p>- Semmi megtagadás nincs benne. Én a magam világnézetéhez ragaszkodom, mely azt
                  mondja, hogy az életemet és tehetségemet ott kell beteljesítenem, ahol alkalom van
                  rá. Nekem tér kell, sőt véletlen is... Ne szólj közbe kérlek! Tér, alkalom,
                  véletlen! Ott egy uj világ van, tele soha nem ismert lehetőségekkel és olyan
                  technikai berendezésekkel, amikhez Amerika játék. És az én életemnek is megvannak
                  az ideáljai...</p>
               <p>- Ideál a kommunizmusban! Az anyag, a technika mindenhatóságába, isteni mivoltában
                  vetett hit!</p>
               <p>- Én nem kommunistának megyek, értsd meg! hanem mérnöknek. Dolgozni akarok, de
                  nemcsak a mindennapi megélhetésért, mint ti, vagy legalább is meg akarom látni,
                  lehet-e ujat teremteni? Nem érted? Hogy itt Európában minden szétesik, azt te sem
                  tagadhatod. Az a fájdalom, melyet a családi élet felbomlása miatt érzesz, sokkal
                  tágabb körű lehetne. Bomlik minden, az egész társadalom, szellemi és anyagi létben
                  minden berendezésével együtt. A hábo­rú, a bolsevizmus nem ok, hanem következménye
                  egy nagy közös oknak... Valami isme­retlen hatás, ki tudja, talán kozmikus csira
                  megmérgezi néha az emberiség életét és a történel­mi korszakokat teremti.
                  Népvándorlásokat, nemzeti, gazdasági, hatalmi, vallási háborúkat...</p>
               <p>- Te csak hagyd a vallást...</p>
               <p>- Miért ne beszélhetnénk például a keresztes háborúkról is? Az emberek nyugodtan
                  élnek, de titokban már érik a csira, egyszerre csak belecsap a nyugalomba egy
                  jelszó, senki sem tudja tulajdonképen honnan eredt, az emberiség megőrül, nekimegy
                  egymásnak, felbomlasztja, amit addig szentnek tartott és boldogtalan, mig a méreg
                  virulenciája el nem gyöngül, ki nem pusztul és egy ideig megint nyugalomban élhet
                  az emberiség a legközelebbi katasztrófáig, vagyis történelmi korig.</p>
               <p>- Szép kis erkölcstelen teória az emberiség felelősségének az áltatására.</p>
               <p>- Erkölcstelen? Épen itt van az alapja mindennek. Ez a jó és a rossz harca az
                  emberiségért, vagy ha a misztikusok nyelvén akarsz beszélni, Isten és az ördög
                  harca...</p>
               <p>- Károly! Egy mérnök, egy természettudós beszél így?</p>
               <p>- Mert a természettörvény a legnagyobb misztérium.</p>
               <p>- A tavasszal egy exaltált fiatal ember beszélt ilyen formán és én...</p>
               <p>- És te bolondnak tartottad talán azért, mert hosszú haja volt. Igen ez is a mai
                  kor furcsa szellemi paradoxona: a természettudós mint misztikus, a metafizikus
                  mint reálista. De tudod te például, hogy milyen végső törvények alapján hallasz
                  zenét Londonból, repülsz a levegő­ben vagy mersz atomrombolásról beszélni? Én
                  tudom a mechanikáját, de ha a végső miértet keresem, misztikum áll előttem. Miért
                  ne hinném összetettebb és ismeretlenebb folyama­tokról, hogy az emberitől
                  független erők vezetik.</p>
               <p>- Tehát te a rossznak akarsz segiteni...</p>
               <p>- Nem értettél meg. Olyan kort élünk, akár tetszik akár nem, mikor minden régi
                  forma szétesik, már szét is esett. Az összetartó forma el is tört és lehullt és a
                  benne volt agyag már csak porladozva őrzi a megsemmisült formát, melyet kapott, de
                  menthetetlenül szétporlásra van itélve; hiába igyekeztek ideálokkal, mint
                  összetartó kézzel megőrizni... hiába...</p>
               <p>- És milyen uj formát tudsz teremteni?</p>
               <p>- Azt akarom megkeresni.</p>
               <p>- És miért nem a saját hazádban?</p>
               <p>- Mert a megteremtés módját megtalálni csak ott lehet, ahol már bekövetkezett a
                  felbomlás; ha egyetlen csavart be tudok helyezni az uj világépület gépébe, azzal a
                  hazámon is segítek.</p>
               <p>- A kommunizmus utján? A gyülölet eszközeivel?</p>
               <p>- Mondtam már, hogy én nem kommunistának megyek, annyira nem, hogy eszembe sincs
                  idegen elvekért az emberiségnek azt a nagy nyomorúságát megosztani, ami ott van.
                  Egy amerikai vállalathoz készülök vasmüvekhez, nagy dollár-fizetéssel. Én látni
                  akarok, tanulni akarok, tudni akarok, alkotni akarok. Nem is képzelheted, mit
                  jelent az én szakomban a nyers anyagnak és az uj ipari berendezésnek az a
                  mérhetetlen gazdagsága, amelyhez hozzá fogok jutni. Minden eszköz rendelkezésre
                  áll, hogy végeredményében a tökéletes gépek által a munka rabszolgaságából
                  felmentsük az embert. Ezt csak Oroszországban lehet megkisérelni, mert csak ahol
                  mindent leromboltak lehet ujra épiteni, ma már nem lehet foltozgatással megmenteni
                  a világot, mint a francia forradalom idejében.</p>
               <p>János felugrott és az ablakhoz ment, felgördítette a függönyt. Egyszerre ott volt
                  előtte a külső világ. Hajnalodott. Az árnyéktalan hajnal élesen rajzolta ki
                  szintelen vonalaival minden épület, ablak, fa apró részletét, a tiszta
                  rezzenéstelen csend is szintelenül dermedt a levegő­ben, az ablakig huzódott hig
                  fala. János visszafordult. Bent az elsápadó villany alatt még megrekedt az
                  izgalom. - Miért? - gondolta János - mire való az egész... olyan mindegy ez a kis
                  világ idebent.</p>
               <p>Károly nem mozdult, csak nézte az öccsét. - Nem hiszel nekem?...</p>
               <p>- A végén kiderül, hogy te vagy az ideálista - szólt János higgadtabban. - Úgy
                  beszélsz, mintha a védőbeszédet előre elkészítetted volna, ha a sikertelenség bűne
                  fogja nyomni lelkedet. De tegyük fel, hogy gazdaságilag beválik ez a képzelődés,
                  eléritek, hogy minden embernek legyen kenyere és senki sem kiván többet... hát ez
                  az emberiség célja? Csak ennyi? Csak a test kenyere fontos? Lehet ilyen alapra
                  magasabb emberi életet építeni?</p>
               <p>- Igazad van, ezt én is érzem. De azt is tudom, hogy így nem mehet tovább. Valamit
                  kell tenni, hogy megujuljunk. És ha a test megujhodását elérjük, reméljük, hogy a
                  lélekét is meg­találjuk - majd a jövőben...</p>
               <p>- Micsoda veszedelmes fanatizmus... különben... nem tudom nincsen-e egyszerüen a
                  meg­gazdagodás kevésbbé ideális vágya mögötte.</p>
               <p>- Csakhogy végre felfedezted. Legalább nem vádolhatsz többé kommunizmussal.</p>
               <p>- Nem engedem, hogy tréfával üsd el, - kiáltott fel János és tovább taszította a
                  bátyját, aki át akarta ölelni. - Soha, soha nem fogom elhinni, hogy
                  igazságtalanságon, gyülöleten, rabláson, gyilkoláson át lehessen uj világot
                  alkotni. Igenis, - kiabált most már szenvedélyes meggyő­ződéssel - hiszek és hinni
                  fogok az erkölcsi törvényekben, mint az emberi lélek és a lélekkel biró társadalom
                  alapjában... Vidd a vadállatok közé a teóriádat!... És ha bomlás ennek a
                  társa­da­lomnak a sorsa, azért hull szét, mert ezt elfelejtette. Nem fogom hinni,
                  hogy a szellem kiirtása vagy rabszolgasága uj szellemet teremthessen... nem...
                  hiszen csak a nyomor és a bürok­ratizmus uralmát teremtette meg, amivel semmi ujat
                  sem alkotott.</p>
               <p>Károly elsötétült arccal nézett maga elé; soha sem fogják egymást megérteni!
                  Visszahuzódott a régi helyére. - Te nem tudod, hogy ahonnan jövök, Németországban
                  mennyire foglalkoztat­ják ezek a gondolatok az embereket. Mit jelent az a
                  folytonos változás az országok politi­ká­jában, alkotmányában? Mit jelent ez a
                  nyugtalan keresés? És még nem is tudjuk, mi forr mindenütt, a németeknél
                  különösen. Én komoly tudósokkal és gondolkozókkal beszéltem erről, akiknek nemcsak
                  a kenyér volt a fontos, a maguk és a mások kenyere. Még a kommu­nizmusra is azt
                  mondták, hogy nehéz, komoly, talán szörnyü áldozatokkal járó kisérlet ez, hogy a
                  mai romlott embertipust egy magasabbal helyettesitse. Persze az volna a legjobb,
                  ha ezt Európa vér nélkül tudná megvalósitani.</p>
               <p>- Hallgass Károly a tudósaiddal. Erről a kérdésről nem beszélhet senki, aki át nem
                  élte. Egy magasabb rendü embertipus! Láttad te is őket... még gyermekek voltunk,
                  de azért mégis láttunk egy néhányat!... Várj csak...!</p>
               <p>Hirtelen felugrott, átfutott a saját szobájába, kihuzta az iróasztal fiókját,
                  kidobált egy csomó papirost, aztán kivett egy összehajtott ujságot. Már az ajtóban
                  elkezdett beszélni: - Igen, itt van - nézd! A pjatiletka vezérei... nézd ezeket az
                  üres, ironikus, vadállati, durva arcokat, még csak a démoni gonosz rutsága is
                  hiányzik belőlük, már ez is nagyság volna ezekhez képest... Szellemi erő!... Nézd
                  ezt az asszonyt, nem a szépségre gondolok - nézd és jusson eszedbe, hogy a multkor
                  a Duse arcképét néztük, akit mi sohasem láttunk és az arckép mégis... az egész
                  lelkünk... és nézd meg ezt! Ember ez még? Asszony? Egy anyaállatnak százszor
                  emberibb és nemesebb kifejezése van. Ez a te jövő embertipusod...? Mindennek...
                  minden magosabb emberinek az iróniája, ördögi kigunyolása...</p>
               <p>Ledobta a képet a földre és rátaposott. - Nem volt ezek közt az emberek közt egy
                  sem, aki azt az absolut hatalmat méltósággal vagy nagysággal viselte... birta
                  volna viselni. Még a gyűlöletben is alacsonyak, közönségesek, parvenük voltak...
                  Megértem én azt - folytatta egy­szerre nyugodtabban - hogy ujjászületés nem
                  történhetik meg keserves vajudás nélkül, de ahol nincs más csak szenvedés... vagy
                  inkább szenvedtetés, ahol a megváltás miatt nem mi áldozzuk fel magunkat az
                  emberiségért, hanem az emberiséget önmagunkért... Nem, nem nem!</p>
               <p>Állva, lélekzet után kapkodva beszélt és most elkezdett járkálni. Olyan izgalomban
                  volt, hogy megfeledkezett a saját bajáról, nem látott, vakon beleütközött egy
                  székbe és levetette rá magát.</p>
               <p>Károly csodálkozva nézte. Talán soha sem szerette úgy mint ebben a percben. Hiszen
                  ez nem keserü, kedvetlen ember, hanem egy fiatal, lelkes, okos fiu, aki kifelé
                  fordított sötétségével küzd a nem neki való világban, hogy belül világos
                  maradhasson.</p>
               <p>- Mondd meg azoknak az embereknek odakint, hogy gondolatgépek, de nem emberek!
                  Embertelenségből akarnak uj emberiséget teremteni!</p>
               <p>Elcsendesedett és halkabban folytatta: - Emlékszel Karamazov Ivánnak arra a
                  mondására, hogyha a paradicsom minden harmóniát megadna is, ami a földi létből
                  hiányzik, nem fogadná el, ha csak egyetlen egy gyermek szenvedése volna az ára,
                  hogy elérhessük ezt a harmóniát... Én sem fogadnám el ezt a ti emberiségeteket és
                  ezt a paradicsomi harmóniát, melyet millió és millió ember és gyermek vérével és
                  lelkével kellett megfizetni. Az ilyen földi menyország nem kell tisztalelkü
                  embernek, inkább szenvedek a mai földi pokolban...</p>
               <p>Kimerülten hallgatott el és kezébe hajtotta az arcát. Eszébe jutott minden
                  szenvedés, a magáé, a másoké... Egy percig csend volt, akkor János felzokogott.
                  Csak egyetlen hang volt, aztán ujra csend lett.</p>
               <p>- Én is idézni szeretnék Karamazov Ivántól, - kezdte halkan Károly - és jobban és
                  rövidebben mint te. Iván megcsókolta az öccsét. De te eltaszítod a bátyádat.</p>
               <p>János felnézett és elmosolyodott. Kezét nyujtotta Károlynak. - Nagyon szenvedek
                  miatta, hogy odamégy, de tudom, hogy ugysem akadályozhatom meg. Talán igazad
                  van... odakint megtanulhatsz olyat is, amiről nekünk sejtelmünk sincs. De azt
                  tudom, hogy el fogunk vesziteni.</p>
               <p>- Hidd el, nem jobban mintha Amerikába mennék, vagy Berlinbe vissza. Ott olyan
                  dolgokon mentem át, ... azt is szeretném elmondani neked... nem birok vele
                  egyedül. De ma már szörnyű későn van, és már eléggé fel is izgattuk magunkat, hogy
                  egyikünk se tudjon jól aludni.</p>
               <p>- Ez a kérdés érdemes egy éjszakai álmatlanságra, - mondta János, intett a
                  bátyjának és kiment.</p>
               <p> </p>
            </div>
            <div type="chapter">
               <head>XV.</head>
               <p>Pétery elhatározta, hogy Károllyal fog a családi ügyekről beszélni. Tudta ugyan,
                  hogy ez a fia nem lehet közvetlen segitségére, de mégis ő volt a legidősebb, és
                  talán a saját felelősségén könnyithetne, ha világlátottabb és fiatalabb ember
                  nézeteit hallgatja meg. Egy este mikor János nem volt otthon, beült a Károly
                  szobájába.</p>
               <p>- Mielőtt elutaznál, szeretnék néhány ügyet megbeszélni veled. Mivel a multat reád
                  biztam, az anyátok leveleivel... kérlek ne mond meg mit csináltál velük. Ezt az
                  egyet szeretném kikapcsolni most már az én életemből. Úgy is van elég, ami a mára
                  és a jövőre tartozik és aminek a bizonytalansága izgat.</p>
               <p>- Nem tudom apa, hogy az én tanácsaimat megfelelőeknek fogja-e találni. Egyes
                  kérdésekben nem egészen egyformán gondolkozunk. De ha jól esik beszélni róla, én
                  szívesen megosztom az aggodalmait. - Károly nagyon is nyugodtan beszélt, szinte
                  maga is meghökkent a szavai szárazságtól. De az apja nem vette észre.</p>
               <p>- Legelőször is itt van a Gyuri jövője. Utólag sajnálom, hogy nem Janit vezettem
                  inkább az orvosi pálya felé. De akkor annyira belefáradtam a saját hivatásomba.
                  Tudod a háború szörnyüségei, aztán állandóan szomorúságot látni, sok
                  eredménytelenséget is, hiszen gyakran olyan tehetetlenek vagyunk... megvallom, az
                  sem nagyon biztató, hogy az orvosi praxis mennyire sülyedni kezd etikailag és
                  bizony pénzügyileg is... egyszóval akkor azt gondoltam, hogy nem Janinak való
                  pálya.</p>
               <p>- Értem apa, - mondta Károly nem nagy érdeklődéssel, melyen maga is bosszankodott
                  és igyekezett tovább vinni a nehezen induló beszélgetést. - Tehát Gyurit szeretné
                  orvosnak adni.</p>
               <p>- Szeretném?... épen ez az, hogy nem szeretném őt sem. Különben sem szeret
                  tanulni, a sporton kivül semmi iránt sem érdeklődik. Régen az ilyen fiút katonának
                  adták, de most elég nehéz bejutni és félek - lehet, hogy ez még a régi
                  elfogultság, de mintha ez a pálya még hajlamosabbá tenné a fiatal embert az
                  urizálásra és könnyelműségre.</p>
               <p>Károly nevetett: - Tudja mit apa, ne határozzon most még, őszig annyi minden
                  történhetik,... talán a véletlen segit jó tanáccsal. Most pedig beszéljünk
                  Janiról.</p>
               <p>- Igen ez is súlyos kérdés. Most ugyan sokkal elégedettebb, mióta állása van, de
                  nála is van nehézség... nem mondta, hogy házasodni akar?</p>
               <p>- De igen, Aranyról beszélt.</p>
               <p>Pétery nem nézett fel. - Azt találod hozzá való feleség?</p>
               <p>- De apa! Ha maga még azt is a lelkére akarja venni, hogy a fiai kibe szerelmesek,
                  és hogyan házasodnak...! Bizza csak rájuk.</p>
               <p>- És ha Jani boldogtalan lesz?</p>
               <p>Károly összehuzta homlokát: - Istenem ki biztosíthat előre boldogságot?</p>
               <p>Pétery elhallgatott. Nem mondhatott többet, nehogy elárulja a leányt. Károly
                  sokkal hama­rabb rájönne, mint Jani a legcsekélyebb célzásból, hogy mi
                  aggasztja.</p>
               <p>- És Erzsike? - kérdezte Károly mosolyogva.</p>
               <p>- Ez talán mégis a legnehezebb kérdés. Olyan tapasztalataim... és általában
                  olyanok a viszo­nyok, hogy ő mellőle leginkább hiányzik az anya. Azt gondoltam,
                  hogyha Paulát idehoz­hatnám, - hiszen veled nyiltan beszélhetek... Paulával ez a
                  kérdés is megoldódnék. De Jani... világosan látom, hogy nem szereti Paulát...
                  értem hogy... - folytatta mindíg vontatottabban.</p>
               <p>- Egyáltalában nem lehet Janit ebben a tekintetben megérteni - vágott közbe
                  Károly, izgatott érdeklődéssel. - Képtelen fogalmai vannak. Egyetlen módja volna
                  talán a megoldásnak, ha Janit rá lehetne venni, hogy ismerkedjék meg Paulával. Ha
                  néhányszor meglátogatja és igazán megismeri, lehetetlen, hogy az igazságérzése ne
                  győzőn az elfogultságai felett.</p>
               <p>- Én is erre gondoltam! - Pétery felvillanyozva beszélt tovább. - Egészen
                  bizonyos, hogy megváltoztatná a véleményét. De kérdés, hogy mit mondana a
                  látogatáshoz Jani?</p>
               <p>- Erről apának kell vele beszélni. Én legfeljebb támogathatnám ha vonakodnék.</p>
               <p>- Ne gondold, hogy rólad elfelejtkeztem, - folytatta Pétery egy kis hallgatás
                  után. - Te ugyan már távol kerültél tőlünk és lehet, hogy testileg mindíg
                  távolabbra jutsz. Csak azt az egyet szeretném, ha azért a családtól nem szakadnál
                  el, fiam.</p>
               <p>Károly szinte magának is váratlanul lehajolt az apja kezére, hogy megcsókolja.
                  Olyan rossz volt a lelkiismerete. Ha az apja tudná mit forgat a fejében...
                  Egyszerre igazán kalandornak érezte magát, bizonytalan, ingadozó jövővel maga
                  előtt...</p>
               <p>- Azonkivül még egy kérésem is lenne hozzád kezdte gyorsan Pétery, hogy zavaruk
                  feltünővé ne váljék. - Egy asszony ismerősöm, akit én kezeltem súlyos betegségében
                  és nem régen halt meg, rám bizta ezeket az írásokat, hogy ha meghalna, valaki
                  vegye kezébe ezt a tervet, amelynek körvonalai ezekben vannak letéve. Csak bennem
                  bizott, mint jó magyar emberben, hogy megértem milyen fontosak. Elolvastam az
                  egészet, roppant fantasztikus dolog, de amellett olyan érdekes és nagyszabású,
                  hogy én nem tudok vele mit csinálni. Oda adom neked, kint majd olvasd el és
                  tudakozódjál és nézz körül, van-e ennek az egésznek valami alapja... Az az asszony
                  aki átadta, rendkivüli teremtés volt, eszes, energikus, és fanatikus a halálig. Az
                  egyetlen asszony az ismerőseim közt, aki nemcsak vagyonát, hanem szó szerint az
                  életét áldozta fel a tetteiben, mert a betegségének ez az önfeláldozása volt az
                  oka. Jó ha ezt tudod, mert jobban fogod becsülni ezt a fanatikus és szuggesztiv
                  tervet.</p>
               <p>Károly csodálkozva és nem nagy örömmel vett át egy meglehetősen nagy köteg írást.
                  Épen most... Oroszország előtt nem nagyon alkalmas az idő, hogy idegen tervekkel
                  foglalkozzék. De talán mig Berlinben lesz, átolvashatja...</p>
               <p>Pétery néhány napig halasztgatta, hogy Jánossal Pauláról beszéljen. Mikor végre
                  rászánta magát, meglepte, hogy a fia azonnal beleegyezett a látogatásba. Csak azt
                  kivánta, hogy maga mehessen el, az apja kisérete nélkül.</p>
               <p>Jánosnak az apja kivánsága nagyon is kapóra jött. Napok óta gondolkozott, hogyan
                  tudhatná meg az apja ellenzésének az okát. De ki ismeri jobban az apját mint
                  Paula? Akár ő maga befolyásolja, akár nem, hihetőleg tudni fog róla. A látogatás
                  terve határozattá vált benne, mihelyt az apja kivánsága erősítette.</p>
               <p>Igy történt, hogy késő délután, még Károly elutazása előtt becsengetett Paulánál,
                  aki már tudta, hogy jönni fog. Nem nagy örömmel várta, a Pétery gyermekei közül őt
                  szerette leg­kevésbé. Az apja örökös aggodalmaskodása, a fiu határozott
                  visszahúzódása után nem sok jót várt ettől a megismerkedéstől. De most itt
                  volt...</p>
               <p>Amint János belépett, mindaketten meglepetve néztek egymásra. Eddig csak távolról,
                  az utcá­ról ismerték egymást és mindkettő kellemesen csalódott. Paula az apai
                  aggodalom felhőjén át egy kellemetlen, elhanyagolt különcöt várt, és egy csinos,
                  intelligens, nyílt arcu, elegáns fiatal embert látott meg. János semmit sem vett
                  észre abból a démoni gonoszból, amilyennek eddig Paulát elképzelte, aki az apját
                  magához szirénkedte és az anyja életét tönkretette. Bár mindketten készültek a
                  beszélgetésre, egész más mederbe terelődött az első banális szavak után.</p>
               <p>- Az atyám kivánta, vagyis megengedte, hogy meglátogassam.</p>
               <p>- Még jobban örülnék, hogy megismerkedhetünk, ha nem csak az atyja kivánságára
                  jött volna el hozzám, - mondta Paula. Cigarettával kinálta Jánost és előre hajolt,
                  hogy a fiatalember meggyujthassa az övét is. János bosszankodott, mert megrezzent
                  a keze, mikor gyufájával a cigarettájához ért.</p>
               <p>- Magam is óhajtottam eljönni, még pedig megvallom önző okból. Nagyságos asszony
                  sokkal jobban ismeri apát mint én. - Észrevette, hogy ostobán fejezte ki magát és
                  csaknem zavarba jött. Az asszony hallgatott és a cigaretta füstjét nézte. - Ha
                  lelki ügyekről van szó, az ember rendesen idegenül áll az apjával szemben.
                  Tulságosan erős a fegyelmi vonatkozás köztük, még akkor is ha olyan... szabadon és
                  modernül gondolkozó ember az apa, mint a mienk. - Megint félreértheti, gondolta
                  bosszankodva.</p>
               <p>- Nem tudom ebből, hogy az atyja, vagy a saját lelki ügyéről van-e szó? - mondta
                  Paula kissé hidegen. - Az előbbi esetben nem lehetek árulója, úgy-e, még ha többet
                  tudnék is róla. Ha pedig magáról van szó - egy kicsit tulságosan kevéssé ismerjük
                  egymást ahhoz, hogy tanácsot adhatnék.</p>
               <p>János elpirult. Hiszen nem akarta megbántani, miért olyan rideg... Meg is ijedt,
                  hogy az egyetlen alkalmat mulasztja el, mikor valamit megtudhat, vagy legalább
                  nyomot kaphat...</p>
               <p>- Bocsásson meg, nem éreztem magam annyira idegennek, mint állítja és azt
                  reméltem, hogy egy női lélek tudattalan megsejtése is többet ér, mint akármilyen
                  hosszú ismeretség. Engedje meg, hogy beszéljek.</p>
               <p>- Természetesen. - Épen olyan szeme van, mint az apjának és a hangja is hasonlít,
                  gondolta Paula.</p>
               <p>- A multkoriban egy este... Igazán nem is tudom hogyan mondjam meg...</p>
               <p>Paula elmosolyodott. - Milyen fiatal, tiszta mosolygása van, - gondolta János.</p>
               <p>- Egyszóval apával a házasságomról beszéltem.</p>
               <p>Paula meglepetten nézett rá. Péterytől nem hallott róla és ez egy kicsit bántotta,
                  mert családi dolgokat rendesen el szokott mondani vagy panaszolni és tanácsot is
                  szokott kérni.</p>
               <p>- Miért van ennyire meglepve?</p>
               <p>- Kissé fiatalnak találom a házassághoz.</p>
               <p>- Az enyém volna a normális kor, ha nem élnénk természetellenes társadalomban.
                  Engem csak az anyagi kérdés tart vissza még most. De végre is az apjával beszélhet
                  az ember a szándékairól, - folytatta ingerülten.</p>
               <p>- Szó sincs róla! És kérem folytassa. - Paulát nem János, hanem Pétery miatt
                  kezdte érdekelni az ügy és így sokkal kedvesebbnek mutatkozott, mint különben a
                  rövidszavu ifju iránt lett volna.</p>
               <p>- Apa kifogásolta a leányt, akit választottam és nem tudom miért. A leányt ő maga
                  is ismeri és szereti. Nem is általában a házasság ellen szólalt fel vagy a
                  fiatalságom miatt, hanem egyenesen a leányt nem tartotta hozzámvalónak. De mindaz
                  amit felhozott ellene vagy nem fontos, vagy a leány lelkének nem ismeréséből
                  származott. Körülbelül úgy fejezhetném ki röviden, hogy őt tulságosan könnyünek,
                  engem tulságosan nehézkesnek itél.</p>
               <p>- És azt hiszi, hogy nem volt igaza?</p>
               <p>- Azt hiszem, sőt tudom. Ha két ember szereti egymást...</p>
               <p>- Ó abban ne bizzék! A szerelem nagyon is vak, sokkal esztelenebb, mint ahogy a
                  régiek hitték, akik ezt a mondást kitalálták. Szinte szégyelli az ember idézni egy
                  modern fiatal ember előtt. - Bosszankodva érezte, hogy ostobán elpirul.</p>
               <p>János is bosszankodott. Egyrészt tetszett neki ez az elpirulás, másrészt azt
                  gondolta: tudom, hogy te jártas vagy benne. - Én csak a magam érzésének hiszek, -
                  mondta konok magába­húzódással. - Mindenesetre apának csak én ellenem lehetett
                  kifogása, mert például a Károly részére elfogadná...</p>
               <p>Paula meglepetésében egy lehelettel kimondta a nevet: - Arany!? - Remélte, hogy
                  János nem hallotta meg, de hol van olyan szerelmes, aki azonnal meg ne hallja, ha
                  szerelmének nevét még olyan halkan suttogják is el. Úgy érezte, hogy végre itt van
                  a tudás forrásánál. Ez az asszony tudja, hogy az apja miért beszélt úgy
                  Aranyról.</p>
               <p>- Igen... ha már kitalálta: Arany. És most kérem mondja meg, nekem ez életkérdés,
                  mit tud. Mit mondott az atyám az én... rólam és Aranyról?</p>
               <p>- Bocsásson meg, hogy kitaláltam a nevet. Nem magával összeköttetésben beszélt
                  Aranyról, hanem már régen, mikor Károlynak szánta. Ez csak olyan apai jókivánság
                  volt, vagy egy kis regénytervezet. De Károly külföldön él és így az egész terv
                  füstbe ment. Azért találtam ki az Arany nevét is, mert tudtam róla.</p>
               <p>- Ennyi az egész? - gondolta János, - vagy kétszinüsködik? Az arca nyilt, de ki
                  ismeri az ilyeneket? - Lehajtotta a fejét és gondolkozott, hogyan jusson a
                  bizalmába vagy eltitkolt gondolatába? Keservesen érezte, hogy ez a látogatás csak
                  bonyolultabbá tette a kérdést... A hallgatás kezdett kellemetlenné válni, ezt
                  mindketten érezték és egyszerre szólaltak meg:</p>
               <p>- Szeretném...</p>
               <p>- Nem szeretném...</p>
               <p>Paula nevetett: - Úgy látszik két malomban őrölünk. Mondja meg kérem mit szeretne,
                  mert a negatív mindíg másodrendű és másodsorban kell jönnie.</p>
               <p>- Szeretném, ha nem hallgatná el előlem, amit tud, vagy amit sejt. Nézze, én
                  nagyon boldog­talan volnék, ha az apám akarata ellen kellene házasodnom, de
                  természetes ez nem akadá­lyozna meg. De bánt és kinoz, hogy nem látok tisztán és
                  szenvedek... szenvedek, mert néha rejtett, ki sem mondható félelmem van attól,
                  amit az apám titkol... mintha valami kétség támad­na bennem...</p>
               <p>Rémülten hallgatott el, mert kimondta egy idegen előtt, amit eddig maga előtt is
                  letagadott, vagy maga sem jött még világosan nyomára, hogy a kétség kergeti a
                  kérdezősködésre, ez hajtotta ide - igen... valami titkos kétség Arannyal
                  szemben... és itt kimondta, épen ez előtt az asszony előtt! Félig felemelkedett,
                  mintha fel akarna ugrani, megint leült, és önmagát sem értve kissé bárgyuan nézett
                  maga elé.</p>
               <p>Paula azonnal megértette és először érzett vonzódást iránta. Hányszor látta az
                  apját így maga előtt, mikor beszéd közben ő előtte jött rá a tudattalanba
                  elnyomott érzéseire. Csak nem ijedt meg ennyire, mint a fiú, hiszen nem idegen
                  előtt nyilt meg a titka.</p>
               <p>- Mindent elmondok, amit tudok és sejtek, - mondta melegen. - Aranyról akkor
                  beszélt sokat az atyja, mikor Károlynak szánta. Azután is sokat emlegette, mindíg
                  szeretettel, hogy milyen kedves, kissé szeszélyes, elkényeztetett, igazi modern
                  fiatal leány... De - csak most jövök rá - hogy az utóbbi időben nem igen beszélt
                  róla, talán csak egyszer, mikor elutaztak. Én kérdez­tem és elég türelmetlenül
                  felelte, hogy ez a legokosabb amit tehetett. Nem magyarázta meg hogy miért. Igaz
                  hogy én nem is kérdezősködtem, nem gondoltam, hogy fontossá válhatik... Vajon nem
                  csalódott Aranyban? Mit gondol, - folytatta mikor János még mindíg hallgatott -
                  vagyis inkább nem csak gondolja... egészen bizonyos, hogy Arany magát,
                  szereti?</p>
               <p>János nem felelt. Most gyülölte ezt az asszonyt megint, aki előtt úgy megnyilt,
                  mint önmaga előtt soha, mintha ő lett volna az oka az árulásnak. Mert nem árulás
                  volt-e Arany ellen ez a szó, hogy: kétkedés? Mégis összeszedte magát és elég
                  nyugodtan felelt. - Nem kértem még meg, de tudja, hogy szeretem és soha sem
                  utasított vissza.</p>
               <p>- És ezt elégnek találja? - Paula is ridegebben kérdezett. Megütötte a szembenálló
                  ellenérzés.</p>
               <p>- Miért kérdezi?</p>
               <p>- Mert én azt sejtem, - de csakis sejtem, hogy az atyja megtudta, hogy az a leány,
                  akit válasz­tott nem méltó magához. Más oka nem lehet, hogy Arany iránt elhidegült
                  és hogy magát vissza akarja tartani ettől a házasságtól. De ha... - nem folytatta
                  tovább. Érezte, hogy a másik lelkében minden szava ellen egy negativ áramlat
                  küzd.</p>
               <p>János ellenérzése kezdett dühösségé válni. Aranyról mer így beszélni ez az
                  asszony? De nem ő maga az oka? Áruló volt, ide jött Aranyra kémkedni...</p>
               <p>Paula elvesztette biztonságát.</p>
               <p>- Én csak azt mondhatom, - kezdte végre kissé habozva, - hogy bizzék az apjában
                  bármilyen nehezére esik is. Soha nem ismertem még tisztább gondolkozásu és
                  szeretőbb szivü embert. Ha az anyja volnék sem tanácsolhatnék mást, minthogy
                  bizzék benne!</p>
               <p>Szerencsétlenül kimondta azt a szót, amely miatt a János gyűlölete évek óta nőtt.
                  Az anyja! Ki merte mondani! Hát ez van a háttérben... ezért küldte ide az apja,
                  hogy erre előkészítsék. De akkor rosszul ismerik! És ez a szó, mint valami
                  reakciós kisérletnél, az egész megszokott, beidegzett gondolatfolyamatot szinte
                  gépiesen megindította, mindent felkavart, amit olyan régen hordott magában,
                  elvesztette utolsó egyensúlyát is. Észre sem vette, hogy felállt. Amit százszor
                  meg százszor elgondolt, szavakkal elmondott magában, ha a megtorlás pillanatát
                  elképzelte, most szóról szóra lefolyt az ajkáról.</p>
               <p>- Nagyságos Asszonyom, ezt a szót nem mondja ki, hogy anya. És ha arra számít,
                  arra gondol, hogy valaha nekem... nálunk... ezt a helyet foglalhatná el...</p>
               <p>Paula felugrott. Sápadt lett, a szeme tüzelt. János szinte megijedt tőle, amint
                  így szemben állottak.</p>
               <p>- Csalódik, - mondta Paula lassan és hangja sokkal mélyebbé vált. - Bármennyire
                  sajnálom azt a szegény embert, hogy ilyen gyermeke van, soha nem tenném be a
                  lábamat az otthonába mint felesége. Ezt már régen elhatároztam és csak most látom
                  be, hogy mennyire igazam volt.</p>
               <p>János valamit akart mondani, de csak hebegett és mire magához jött, Paula kiment a
                  szobából. Egy perc mulva a szobaleány jött be: - A nagyságos asszony öltözni ment,
                  sajnálja, de arra kéri, hogy ne tessék megvárni.</p>
               <p>- Ennél nagyobb ostobaságot nem csinálhattam volna, - gondolta János, mikor
                  zavaros gon­do­latokkal lement a lépcsőn. - Még szép tőle, hogy egyenesen ki nem
                  dobott... de hiszen ezt kivántam mindíg, lestem az alkalmat, hogy megmondhassam
                  neki, hogy mi, vagyis én sohasem fogadnám el az otthonomba...</p>
               <p>- Az én otthonomba! - Beszélhet-e ő egyáltalában, aki az apjára van utalva...
                  Hiába hencegett magának, hol van olyan állása, annyi pénze, hogy ott hagyja az
                  otthont és büszke ellenállással ne fogadja el anyának? Mit csinálhatna ha az apja
                  mégis odahozná, mint feleséget?... Hogy tudta csakugyan ki mondani? Képtelenség és
                  szörnyü durvaság volt.</p>
               <p>A kijózanodás majd megfullasztotta. Hiszen minden máskép sikerült mint elképzelte,
                  mikor ezt a hősies pózt annyiszor eljátszotta gondolatban. Minden egészen más...
                  az asszony is más!... Ha az lett volna akinek képzelte, most nem szégyelné
                  magát... mert egyszerüen szégyelli magát a földbesülyedésig. Egy asszonyt így
                  megbántani, ilyen lovagiatlanul meg­sérteni! Egy... nőt! Hiszen nem démon volt
                  hanem egyszerűen egy bizalmas nő. Mit tehet ez után...</p>
               <p>Valósággal kábultan kinlódott az egész uton, míg hazament. Csak mikor benyitott a
                  lakásba, jutott eszébe, hogy tulajdonképen Arany miatt ment oda és semmit sem
                  tudott meg róla. De amit elkövetett olyan súllyal nyomta, hogy nem tudott
                  visszatalálni arra az aggódó érzésre, amellyel Paulához elindult. Minden más érzés
                  távolivá vált mostani szégyenével szemben.</p>
               <p>Mikor hazaért Gyurit betegen találta.</p>
               <p> </p>
            </div>
            <div type="chapter">
               <head>XVI.</head>
               <p>Aznap mig János Paulánál volt, Gyuri Mancinál töltötte a délutánt. Az első
                  látogatását követte a többi és Manci határozottan mindíg jobban húzott az uri fiú
                  felé. Első szerelme is ilyen volt, jól tudta értékelni a finom ruhába, tiszta
                  fehérneműbe öltözött férfit és nagyon is érezte a különbséget a Jóska durva
                  megjelenésével szemben. De Gyuri bármennyire kezdte utálni Jóskát, nem akarta
                  megcsalni a háta mögött és elvenni a szeretőjét. Mulattatta a Manci gyerekes
                  természetessége és nyiltsága és néha ingerelte a titokzatosság, hogy Jóska tudtán
                  kivül találkoztak. Mert ezt Manci kikötötte, habár nem árulta el, hogy a fiu már
                  egyné­hány­szor elég durván féltékenykedett miatta. Ha Manci biztosabb lett volna
                  Gyuri szándékáról, bizonyára ott hagyja Jóskát már régen. És ha Gyuri még soká
                  járhatott volna Mancihoz, bizonyosan komolyabbra fordul a viszonyuk. Igy inkább
                  gyerekes hancurozás maradt, melyet megkönnyített, hogy Gyuri a sportolással elég
                  egészségesen tartotta fenn magát az érzékiség fülledtségével szemben és még mindíg
                  megmaradt benne gimnázista korából a szerelmi ügyek iránt érzett lenézése. Annyi
                  minden fontosabb volt a világon, első sorban a hiresség, a rekord, a pénz...</p>
               <p>Az ócska kis pamlag könyöklőjén ült és Manci fejét a melléhez támasztotta. Manci
                  Jóskáról beszélt, főleg arról, hogy szeretne tőle megszabadulni. De akkor, megint
                  cselédnek kellene menni.</p>
               <p>- Honnan van Jóskának annyi pénze, hogy még téged is eltarthat? - kérdezte Gyuri;
                  ez már régen érdekelte és mostanában kellemetlen gyanakvások fogták el.</p>
               <p>- Csak tőle meg ne kérdezd, mert engem már majdnem megvert egyszer miatta. Terád
                  most különben is nagyon haragszik, mindíg urfinak nevez. Jobban is szeretném, ha
                  nem itt talál­koz­nánk nálam, félek, hogy itt talál egyszer és
                  összeverekedtek.</p>
               <p>- De miért? Én nem haragszom rá.</p>
               <p>- Hát csak úgy gondoltam, hogy nem mehetnék-e el inkább én tehozzád?</p>
               <p>Gyuri hangosan elnevette magát. Még a gondolata is olyan komikus volt. Ha például
                  Jani belépne, és ott találná Mancit ilyen helyzetben vele együtt...</p>
               <p>- Nem csengettek? - kérdezte Manci nyugtalanul.</p>
               <p>- Nem hallottam... de különben is...</p>
               <p>- Én már valósággal félek tőle.</p>
               <p>Az ajtó felnyilt és Jóska lépett be. Manci felsikoltott, Gyuri látta, mint egy
                  ostoba mozi lepe­dő­jén, hogy Jóska pisztolyt huz ki a hátulsó zsebéből... de ez
                  nem mozi... a fegyver elcsattan furcsa rövid hanggal és Manci előrebukik. Gyuri
                  abban a pillanatban a pamlagról lecsúszó leány fölébe hajolt, már hallotta is az
                  ujabb csattanást... még egyet... Lehajló feje felett a vakolat kezdett hullani a
                  falról...</p>
               <p>A szomszéd szobában ajtócsapkodás, sikoltás... a szobaajtó kivágódott... Segitség,
                  gyilkos, gyilkos!... Gyuri felnézett, de Jóska már nem volt a szobában.</p>
               <p>Kint a lakások ajtói egymásután nyiltak ki.</p>
               <p>Legelőször a Manci szobája alatt lakó orvos és a felette lakó fiatal ember
                  hallották meg a lövé­seket. Az orvos az első emeleten az előszoba ajtajához
                  futott, de nem találta meg mind­járt a kulcsot. A fiatal embernél a harmadik
                  emeleten egy asszony volt, aki rémülten suttogta: - a férjem! - A fiatal ember
                  nyugtatni igyekezett, bár maga sem volt egészen nyugodt... Persze, hogy ostoba
                  képzelődés, még a férj sem kezdené mindjárt odakint a lövöldözést. Egy pár kinos
                  pillanat mult el, azután megnyugodtak, hogy nem nekik szólott, de valami a
                  tragédia szeléből mégis meglegyintette őket, az asszony sietett kalapot tenni.</p>
               <p>Ezalatt az orvos megtalálta a kulcsát, még egy lövés hallatszott, most már a
                  folyosóról a feje felett, asszony sikoltott... Látta, hogy a mosókonyha ajtajában
                  két cseléd víztől csepegő kézzel kiabál, a házmester a kapu felé szalad, egyszerre
                  minden ajtó embereket, kiáltásokat dobál, a kapu alatt nyüzsgés támad... Mikor
                  felért az emeletre már zsufolva volt az udvar emberekkel, gyermekekkel, zürzavaros
                  hangokkal, a zsivajból egy-egy kiáltás: Rendőr... rendőr!... Jóska már leért a
                  lépcsőkön, a pisztollyal még fenyegetőzött de már nem lőtt. Odalent tizen is
                  rávetették magukat, ütötték, rugták... mintha az ő vadsága felszabadította volna a
                  vadságot a többi emberben is és most mind ki akarná tombolni magát.</p>
               <p>Az orvos fent a második emeleten csak egy pillanatra hajolt le a folyosón levő
                  asszonyhoz, aki a földön ült. Semmi baja sem történt a vaktában kilőtt golyótól,
                  elképedve bámult maga elé. Az orvos berohant a nyitva maradt előszoba ajtaján,
                  belátott az udvari szobába. Egy leány feküdt a pamlag mellett a földön,... már
                  látta, hogy oldalából ömlik a vér. Egyik karja fennakadt a pamlagon. Az orvos
                  lehajolt hozzá, megemelte a nehézzé vált kezet... Vége, gondolta és körülnézett. A
                  pamlag mögé huzódva a szegletben egy gyerekember állt, fehéren, mereven, elrémült
                  szemében az őrültség értetlenségével.</p>
               <p>- Gyuri, az Istenért, - kiáltotta az orvos, - mit keresel itt? - Abban a
                  pillanatban felismerte a helyzet szörnyüségét nemcsak a fiúra, hanem az apára, a
                  becsült kollégára nézve is. Mintha csak orvosi lélekjelenlét dolga lett volna,
                  gondolkodás nélkül, az orvos technikai biztonságá­val cselekedett. A másik, a
                  vérző, már tul volt az ő gondoskodása körén. A közajtó mélyedése előtt egy
                  szekrény állt, ezt egy nyilásnyira félrehúzta, megfogta a Gyuri kezét és szó
                  nélkül betaszította a szekrény mögé, a szekrényt helyretolta, kifutott, a saját
                  lakásbeosztásának isme­retével szaladt át a másik szobába. Nem csalódott. Ott az
                  ajtóban volt a kulcs, megfordította, kinyitotta az ajtót, behuzta Gyurit a
                  szobába.</p>
               <p>Kint már tele volt az előszoba. A rendőr hangosan utasította az embereket, az
                  utcáról hallat­szott a mentőautó sikoltása. Az orvos Gyurit a konyhába vezette. -
                  Várj itt, elhozom a kalapo­dat. - Odatolakodott az emberek közé, levette a kalapot
                  a fogasról, a rendőr megismerte, szalutált.</p>
               <p>- Már voltam bent, - mondta az orvos. - Nem nyultam hozzá, ugysem segíthettem
                  volna rajta. -</p>
               <p>- Meghalt? - kérdezték.</p>
               <p>Az orvos igent intett és a kalappal a konyha felé ment. A rendőr kergette kifelé
                  az embereket, a mentőorvosok jöttek.</p>
               <p>Odakint a földretepert gyilkost a rendőrök közrevették, vitték kifelé. A tömeg
                  utánuk sodró­dott, megtorpant a kapu előtt, a lármából egyes szavak ugrottak ki.
                  Gyerekek rohantak az utcán arrafelé, a tömeg szélei leszakadoztak, ujra alakultak,
                  a gyilkost már régen elvitték, még mindíg uj és uj csoport jött, még mindíg ujra
                  nekiszaladt egy csomó gyerek a kapunyi­lásnak.</p>
               <p>Az orvos a kapu alatt várt Gyurival, aki sápadtan, szótlanul, kissé tántorogva
                  engedte magát vitetni. Végre oszlott a tömeg, ki lehetett jutni. Az orvos az első
                  taxit elfogta és beült a fiuval együtt. Csak most gondolt rá, hogy kijátszotta a
                  törvényt.</p>
               <p>Gyuri csak akkor szólalt meg, mikor a ház elé értek. - Miért? -</p>
               <p>- Azt hiszed kellemes lett volna az apádnak, ha a fia bünügybe keveredik? Talán a
                  te jövőd­nek sem használt volna.</p>
               <p>Mikor becsengettek, Erzsi nyitott ajtót.</p>
               <p>- Fektesse le Gyurit... nem kell megijedni. Nincs semmi nagyobb baj. Itthon van
                  apa?</p>
               <p>Az orvos megvárta, mig az utolsó beteg is elment, aztán ő is benyitott
                  Péteryhez.</p>
               <p>...Gyuri behunyta a szemét, nem mert az apjára nézni, mikor bement hozzá. Mit fog
                  most mondani? De az apja nem szólt egy szót sem, csak megfogta a kezét, mint az
                  orvosok szokták; ujja gyöngén tapintotta meg az ütőeret. Gyuri egyszerre sirva
                  fakadt. Rettenetesen szégyelte magát miatta, de képtelen volt visszafojtani,
                  egészen gyerekesen sírt.</p>
               <p>- Pihend ki magadat, - mondta az apja halkan. - Nem lesz semmi baj. - De ő maga
                  ujra a régi aggodalommal a lelkében ült az ágy mellett. Semmit sem tud a
                  gyermekeiről! Hol követte el a hibákat? Hol szakadtak el ennyire egymástól? Még
                  látta maga előtt Gyurit, mint rövid nadrágos kis fiut, mikor az intézetben
                  elébefutott. Talán még sem kellett volna odaadni a gyermekeit, esetleg hazug,
                  képzelt veszély miatt. Nem kellett volna szánalomból feláldozni az asszonynak a
                  gyermekeket, mikor tudta, hogy arra nézve úgy sincs segitség.</p>
               <p>Gyuri szipogva nézett az apjára, nem értette, hogy miért nem szidja össze. Egyszer
                  meglátott az arcán valamit, amit nem tudott mindjárt megérteni, de megdöbbentette.
                  Ez az apja? Olyan mintha egy jó, idegen bácsi lenne, aki... nem törődik vele? Vagy
                  nagyon is törődik? Ilyen az apja? Soha még ilyen jól meg nem nézte az arcát...
                  csak úgy átlagban tudta, hogy milyen... de a szemét soha sem látta igazában, és
                  azt a vonást sem a szája mellett... és milyen szép a homloka... milyen szomorú,
                  csüggedt, aggodalmas arc ez... és nem haragszik...</p>
               <p>Megint elöntötte a könny a szemét. Szerette volna megfogni a kezét ennek a szomorú
                  szép embernek, mert olyan szép volt ebben a percben... és mikor odafordult hozzá
                  csak annyit tudott mondani: - Apa... apa... én nem akarok orvos lenni!</p>
               <p>Pétery meglepetve nézett a fiura és elmosolyodott. Nem értette, hogyan tört ki
                  épen most belőle az ellenkezés.</p>
               <p>Gyuri kezét az arcára szorította és összerázkódott. - Olyan borzasztó az a sok
                  vér... sohasem hittem volna, hogy annyi vér... - Ujra felcsuklott a zokogása.</p>
               <p>Pétery megsimogatta a kezét: - Ahogy akarod Gyuri. - És hogy elvonja a fiu
                  gondolatait attól a szörnyü jelenettől, elkezdett a jövőjéről beszélni. És Gyuri
                  lassanként megnyugodott. Aztán a többi szó közt, mintha rejtegetné: - Csak
                  aviatikus.</p>
               <p>Pétery megrezzent. Mintha egy pillanat alatt minden katasztrófa végigcikázott
                  volna az idegein. - Csak akkor, ha ugyan rám hallgatsz...</p>
               <p>Gyuri boldogan lélegzett fel: - Mondja apa, mondja! -</p>
               <p>- Ha nem játéknak és virtusnak, hanem komoly pályának szánod. A rekord emberek a
                  pillanat emberei és én azt szeretném, ha a fiam az életre készülne fel.</p>
               <p>Még sokáig beszélgettek a jövőről és Gyuri csodálkozott, hogy eddig nem tudta
                  mennyire szereti ezt az idegen jó embert, aki az apja, és hogy sokkal jobban
                  megértik egymást, mint valamennyi jó barátjával.</p>
               <p> </p>
            </div>
            <div type="chapter">
               <head>XVII.</head>
               <p>- Ma megint telefonálni fog Béla, - gondolta Erzsébet - hogy nem mehetnénk-e el
                  valahová Gálékkal vagy Némethékkel, a társadalmi hátvéddel. Jó együtt lenni így
                  felelősség nélkül, örök barátság örve alatt, meleg tekintetekkel és
                  kézszorításokkal - és gyáván fogadni ezt a sok hazugságot, melyről mindketten
                  tudják, hogy hazugság és az örök barátságnak előre tudják a végét: a leány vénül,
                  a férfi elvesz egy jó partit. Ha nem Pétery Erzsébet volna, már régen a kedvese
                  lenne.</p>
               <p>Ebéd előtt csakugyan csengettek a telefonon. Véletlenül épen Pétery volt ott, és
                  hivta Erzsé­be­tet. Azután aggodalmaskodva mondta: - Erzsi, ez a Kollár Béla
                  kicsit... nagyon is gyakran telefonál. Nem akarok... - Elnyelte a mondatot, hiszen
                  mindíg ugyanaz volt a vége: nem akarok ugyan a fiatalság dolgába beleavatkozni...
                  de nem ez volna épen a kötelessége? Főleg a Gyuri szörnyü esete után...? De hát
                  csak nem ülhet a nyakukra, mint valami zsarnok? Már ez a kétkedés is a család
                  összetartásának a lazaságát mutatja. Az ő apja sohasem kételkedett, hogy mit
                  mondjon a gyermekeinek.</p>
               <p>Erzsébetnek is rosszúl esett egy kicsit az apja megjegyzése, észre lehetett venni
                  a hangján: - Azt hiszem apa, hogy abban igazán semmi sincs, hogy valaki telefonon
                  beszél, ez elég távoli viszony ahhoz, hogy veszedelmesnek ne találja. - Azután,
                  mikor meglátta az apja arcán a lehangoltságot, kedvesen mondta: - Gáléknak jó
                  barátja, és összebeszélésről van szó.</p>
               <p>- Ha anyja volna, akkor nem kellene idegenekkel mennie és én is tudnám, kikkel
                  találkozik, hogyan viselkednek vele, és udvarol-e neki valaki? - gondolta Pétery.
                  Azt remélte, hogy ez a nehézség el fog oszlani, de az a felfoghatatlan helyzet
                  állott elő, hogy Paula nem akarja... egészen határozottan, minden indokolás nélkül
                  nem akarja. Ez is uj problémát hozott az életébe. Milyen boldog lett volna ha
                  Erzsit a gondjaira bizhatja, ha egy okos asszony adná férjhez... így ki tudja?...
                  mi lesz a jövője, hogy marad egyedül?</p>
               <p>Erzsébet pedig este szépen felöltözött, és ment át Gálékhoz. De úgy látszott, hogy
                  ez az este nem fog sikerülni, Gálné beteg lett, a fiatal embereknek már le is
                  mondtak. Mikor lejött tőlük, a kapuban Kollár Bélába ütközött.</p>
               <p>- Erzsike, hova megy? Mi történt?</p>
               <p>- Ó, hát nem kapta meg az értesítést? - kérdezte Erzsébet a meglepetéstől
                  kipirulva. - Nem mehetünk el, Gálné beteg.</p>
               <p>Kollár gyönyörködve nézte a kedves arcot áruló pirosságával, azzal a kis zavart
                  nevetéssel és még sokkal jobban tetszett neki mint máskor. Az este meleg volt, de
                  nem nyomasztó. A lámpák még nem fénylettek, és a szürkés violaszín levegő már
                  minden szinellentétet be­szívott saját enyhe árnyalatába. Most lesz a legszebb
                  kint a szigeten.</p>
               <p>- Mit gondol, ha mégis kimennénk... csak egy órára, egy félórára - mondta a fiú
                  könnyedén.</p>
               <p>- Hogyne... én szívesen, de persze magunkban nem vacsorázhatunk kint.</p>
               <p>- Abban sem volna tulajdonképpen semmi, hiszen jó barátok vagyunk, de persze fél a
                  pletyká­tól.</p>
               <p>- Azt hiszem inkább maga fél - nevetett Erzsi - Még azt sem tudom, hogy helyes-e,
                  ha...</p>
               <p>- Nézze, épen itt jön a mienk, - kiáltott Kollár, egyszerűen megragadta az Erzsi
                  kezét és odafutottak a megállóhoz.</p>
               <p>Mire kiértek, felgyúltak a lámpák is. Autók zúgtak el az úton, a vendéglőből a
                  zene remegő érzékiséggel símogatta meg őket, a levegő rózsáktól volt illatos,...
                  mintha az is a muzsika ritmusával érné testüket. Amint kiértek a nagy világítás
                  köréből, a sziget mindíg elhagyot­tabbá vált. A fák friss zöld illattal hajoltak
                  le, a kavics enyhén zörrent, testük egyformán mozgott, lélekzetük ugyanazzal az
                  elfogódottsággal küzdött. Beszélgettek Gál Magdáról, a hivatalról, politikáról,
                  könyvről, zenéről,... egészen értelmes válaszokat adtak egymásnak, habár
                  egyáltalán nem gondoltak sem Magdára, sem a miniszterelnökre. Lekerültek a Dunára
                  és végigmentek a parton. Nem féltek a Duna szépségét felemlegetni banális
                  szavakkal, de mindíg fojtottabb hangon.</p>
               <p>Erzsébet leült egy padra. Nem felelt a Béla utolsó mondataira és most mindaketten
                  el­hallgattak. Hallgattak boldogan és nem a Duna állandó zúgását hallották, hanem
                  az egymás szíve verését benne; mindegyik tudta a másikról, hogy ugyanabban a
                  ritmusban éli ezeket a pillanatokat.</p>
               <p>- Erzsike! - súgta a fiatal ember és gyöngéden átölelte a vékony selyem felett az
                  élően formá­ló­dó, mozdulatlan vállat. Erzsébet lassan odahajtotta a fejét a
                  melléhez és onnan nézett fel. Milyen szép volt most kissé nyitott ajka közt azzal
                  a kis fehérséggel, tágra nyílt szeme a férfi szemébe mélyesztette tekintetét.
                  Közös borzongás futott át rajtuk. Béla megcsókolta a kínálkozó leányszájat.</p>
               <p>Egy idő múlva Erzsébet felállt. A sötét úton még karonfogva mentek tovább, azután
                  meglazult összefogásuk és leengedték karjukat.</p>
               <p>- Soha nem fogom elfelejteni ezt az estét, - mondta Béla, - és soha sem fogom
                  elfelejteni magát, bármi jőjjön is közbe az életemben.</p>
               <p>- Ne ígérjünk semmit és ne beszéljünk a jövőről.</p>
               <p>- De szomorú az, hogy... hogy csak egy lopott pillanat... olyan rövid
                  pillanat...</p>
               <p>Kiértek a nagy közönség közé. Ujra zaj, zene... Erzsébet egy pillanatig arra
                  gondolt, hogy mennyivel harmonikusabb volt az elébb a természet zaja, a Duna, a
                  fák... azután elkezdte a muzsikával együtt dúdolni a dallamot. Már újra szavak
                  jöttek közéjük, zenéről, könyvekről, emberekről, mintha itt maradtak volna a jövet
                  beszélgetésének szavai várakozóan a levegő­ben, hogy újra beoltsák magukat
                  gondolataik közé, józanná hűtsék érzéseiket. A villamoson már nyaralásról,
                  utazásról beszéltek... elmúlt és jövendő utakról, melyek nem voltak és soha sem is
                  lesznek közösek.</p>
               <p>A kapuban Béla kezet csókolt és mikor tovább ment azt gondolta, hogy ez a
                  legderekabb leány a világon, soha még csak célzást sem tett a házasságra. Ilyen
                  finomság csak régi jó családok leányaiban van még, - de éppen ezek lehetetlenek
                  más szempontból. És ő... őrültség volna a házasságnak még a gondolata is. Majd
                  egyszer, később - az asszony vagy össze­köttetést vagy pénzt kell hogy hozzon. Nem
                  ilyen brutális nyiltsággal gondolta, sokkal finomabb ember volt - inkább képekben,
                  tervekben.</p>
               <p>Erzsébet odafenn halkan nyitotta ki az ajtót, habár még tíz óra sem volt. Azt a
                  dallamot dúdolta, amit odakint a cigánytól utoljára hallottak. Mikor az az
                  előszobában felnyitotta a villanyt, János lépett ki a szobájából és szó nélkül
                  megállt az ajtóban. Erzsi csodálkozva nézett rá vissza.</p>
               <p>- Hol voltál? - kérdezte János.</p>
               <p>Erzsébet még kábult volt az este szépségétől és megütődve felelt: - Miért?</p>
               <p>- Mert nem Gálékkal voltál.</p>
               <p>- Nem. - Erzsi összehúzta a szemöldökét.</p>
               <p>- Találkoztam Gál Magdával, mondta, hogy elmaradt a kirándulás. Hiába is tagadtad
                  volna le.</p>
               <p>- Megőrültél? Honnan tudod, hogy letagadtam volna? És hogy jut eszedbe engem
                  felelősség­re vonni?</p>
               <p>János elpirult. - A férfitestvérnek vannak kötelességei...</p>
               <p>- Kollárral voltam a Margitszigeten. De ezt csak azért mondom meg most először és
                  utoljára, hogy azt ne hidd, titokban akarom tartani. De egyenesen kikérek magamnak
                  minden gyámkodást - ezt elégszer megmondtam már. Semmi közöd hozzám.</p>
               <p>- Semmi közöm a testvéremhez?</p>
               <p>- Ilyen tekintetben semmi. Éppen olyan, mintha bármelyik ismerős leányt, például
                  Aranyt vonnád felelősségre...</p>
               <p>János szó nélkül visszalépett és betette az ajtót. Habár Erzsébet csak véletlenül
                  hozta fel egyetlen közös jó ismerősüket példának, ezzel felfakadt újra a seb, mely
                  a Paulánál tett látogatása óta evesedett benne: - Mit csinál Arany ott a
                  messzeségben? Érezte, hogy minden ilyen kérdés és jelenet, mint a mai, súlyos
                  bizalmatlanságot árul el minden nővel szemben, és... szabad-e neki Arannyal
                  szemben bizalmatlannak lenni? Mert az Erzsi válasza pillanatá­ban azonnal tudta,
                  hogy a feltett kérdés tulajdonképen Aranyt illette és kínzó bizonytalan­ságában
                  nem is Erzsit, hanem Aranyt kérdezte, hogy hol volt?...</p>
               <p>Erzsébet levertséggel küzködött a szobájában. Mégsem volt olyan biztos magában,
                  mint Jánosnak mutatta és maga is úgy érezte, hogy nem kellett volna... Milyen szép
                  volt a Duna remegő fényeivel... remegő szívdobogás... fény, távoli zene...</p>
               <p>Legalább egyszer a boldogságból egy kicsi neki is jutott.</p>
               <p> </p>
            </div>
            <div type="chapter">
               <head>XVIII.</head>
               <p>Károly másodszor látogatta meg Enidet. De ma egészen másként fogadta, mint
                  először. Akkor még ugyanaz az asszony volt, akit Szegedyéknél megismert, lágy
                  mozdulatú, kihívó és minden pillanatban mégis önmagát visszavevő, kitanultnak
                  látszó, kiismerhetetlen asszony. Károly nem tudta, mit akar vele tulajdonképen.
                  Hiszen ő megmondta, hogy nemsokára el­utazik, semmi értelme, hogy játszék vele, ha
                  szerelmet akar, mit húzza az időt.</p>
               <p>Ma, amint belépett, mindjárt látta, hogy új asszonnyal áll szemben. Bosszankodott
                  és zavarba jött. Elhatározta, hogy nagyon komoly lesz és nem megy bele semmiféle
                  játékba. Ugy, hogy mikor Enid az utazásáról és terveiről kérdezősködött, már
                  természetesen tudott beszélni és végre azt is megmondta, hogy csak rövid időre
                  megy vissza Berlinbe, Oroszországba készül.</p>
               <p>Az asszony nem titkolta el meglepetését. - Vannak már Oroszországban kilátások? -
                  kérdezte izgatott érdeklődéssel.</p>
               <p>- Annak aki dolgozni akar, vannak.</p>
               <p>- Tehát az én részemre nincs...</p>
               <p>Károly elnevette magát: - Nem, azt hiszem, ott a szépasszony kultusznak egyelőre
                  vége, vagy még sok idő fog eltelni, míg újra kezdődhetik. Az olyan asszony mint
                  maga, nagy luxus egy társadalomban.</p>
               <p>- Tudom. Ezért keresem a helyemet, hogy hol van még elég gazdag társadalom erre a
                  fény­űzésre. - A Károly kérdő tekintetére nagyon egyszerűen és röviden telelt: -
                  Meg akarom kérni, hogy vigyen magával.</p>
               <p>Károlynak eszébe jutott, hogy Arany is ezt kérte tőle, de Enidnek nem mert volna
                  tréfásan felelni. Egy pillanatig sem gondolhatott szerelmi ajánlatra az asszony
                  komolysága és nyu­godt­sága mellett.</p>
               <p>- Nem értem, miért...</p>
               <p>- Ne is értsen félre. Én csak el akarok innen menni. Nagyon szűkösek itt a
                  körülmények és lehetőségek. Nem szerelemről van szó.</p>
               <p>- Kár... - kezdte Károly, de elhallgatott, Enid nem is vette figyelembe, amit
                  mondott.</p>
               <p>- Én mindenesetre el akarok menni és olyan helyet vagy országot keresek, ahol
                  nagyobb tér nyílik olyan asszonynak, mint én vagyok. Nézze, megértheti. Én Pesten
                  már elértem az elér­he­tőt: a legelegánsabb asszony, a legérdekesebb talány, a
                  leghidegebb bestia... azt hiszi ez elég nekem? Gerbeaud és a Margitsziget,
                  lovaspóló és James Joyce és ha... politikai terveket akarnék csinálni, Istenem,
                  hát érdemes, lehet itt...?</p>
               <p>- Még mindíg nem értem, - mondta Károly, pedig kezdte nagyon jól érteni. - Ez is
                  kalandor, mint én, - gondolta.</p>
               <p>- Maga nem ismer engem eléggé. Én nagyon sokat olvasok és gondolkodom. Kitünően
                  beszélek nyelveket, tudom, hogy jó megjelenésem van és tudok férfiakkal bánni. Azt
                  sem fedezte még fel, hogy milyen vad ambició van bennem. Nem születtem feleségnek
                  és család­anyának, még csak olyan kisvárosi démonnak sem, mint amilyen itt
                  lehetnék.</p>
               <p>- De akkor miért nem megy el magában? Mi szüksége van reám? Éppen reám?</p>
               <p>- Mert maga nagyvilági ember és rokonlélek is, meg fog érteni. De ha nem ért meg,
                  az sem nagy baj, csak legyen annyira okos, hogy egy okos asszonynak segítsen. Maga
                  most itt van, a legjobb alkalom. Magamban hiába mennék el, ezt csak olyan
                  szeszélynek, kirándulásnak vennék. Olyan éclat-val akarok elmenni, hogy senki se
                  hozhasson vissza, - de magam se jöhessek vissza. Érti? Minden hidat fel akarok
                  égetni magam mögött.</p>
               <p>- És a férje...?</p>
               <p>- Remélem boldog lesz, ha megszabadul tőlem. Hiszen Szegedy Aranyba szerelmes,
                  vagy talán szerelmesek egymásba.</p>
               <p>- Arany! - kiáltott fel Károly. Jánosra gondolt és az apja ellenzése jutott
                  azonnal eszébe.</p>
               <p>De Enid nem törődött az izgatottságával. - Ha magam mennék el, Imre kötelességének
                  tartaná, hogy utánam jőjjön és talán a válóper is nehezebben menne. De ha magával
                  egyszer megszöktem...</p>
               <p>- Nem gondolja, hogy ez reám nézve nem nagyon hízelgő a maga által meghatározott
                  felté­telek mellett?</p>
               <p>- Azért is választottam magát. Mit érdekli, hogy itt mit beszélnek, ha egyszer
                  Oroszországban vagy Amerikában lesz. Bizonyosan évekig nem fog hazajönni, nem
                  szerelmes belém, tehát az egyéni hiúságát sem bánthatja.</p>
               <p>- Honnan tudja? És ha mégis elcsábít, mint egy igazi démon... amit már meg is
                  kezdett...</p>
               <p>- Barátom, nem az asszony a csábító, a démon, hanem a férfi érzékisége, mely
                  mindjárt hozzákapcsolódik az asszonyhoz, mihelyt azt képzeli, hogy csábítják. A
                  magáét nem enge­dem meg, hogy hozzámkapcsolódjék.</p>
               <p>- Miféle új szerep ez?</p>
               <p>- Az Éváé. Éva a bátor, a kíváncsi, a kezdeményező, Ádám a vezethető, a követő -
                  de aki a tettet beteljesíti. Kedves Ádám, ne mondjon nemet. Soha életemben nem
                  lesz ilyen nagyszerű alkalmam rá, hogy eltünjek. Más embernek meg kellene fizetnem
                  érte... valamiképen és ez egy cseppet sem volna kedvemre. Vagy esetleg párbaj és
                  tudom is én mi következnék belőle a férfiak buta szokása szerint. Maga, ha megért,
                  meg tudja és meg fogja tenni.</p>
               <p>- Engedje meg, hogy gondolkozzam a dolgon.</p>
               <p>- Ha gondolkozik az baj. Mert akkor mindenféle önző ok eszébe juthat, most pedig
                  én csak a saját önzésemet akarom érvényesíteni. Nézze, nincs oka miért vonakodni,
                  legfeljebb a hiúsága miatt. De erre nézve megmondom, hogy én a szerelemre semmit
                  sem adok, legalább is abban a formájában, ahogy beszélni és írni szoktak róla.</p>
               <p>- Pedig ha egy asszony nagy dolgokat akar elérni csak a szerelem útján érheti
                  el.</p>
               <p>- Igen, ezt kell a férfiakkal elhitetni. Azt hiszi, a nagy történelmi asszonyok
                  szerelmesek voltak? Szó sincs róla - a férfiak akarták, hogy bolondítsák őket
                  ezzel, hát bolondították. Nagy­szerű, ambiciózus asszonyok voltak, akik szépséget,
                  szerelmet latba vetettek, hogy cél­ju­kat elérjék. Ma talán másként is lehet. Míg
                  királyok éltek, addig persze minden könnyebb volt, a demokrácia árt az
                  asszonyzseniknek.</p>
               <p>- De végre is itthon... mit fognak szólni a hozzátartozói, a családja?</p>
               <p>- Család...? Isten tudja megértem, hogy ez maguknak jelent valamit, akik a
                  nagyapjukról, szépapjukról úgy beszélhetnek, mint magukhoz tartozókról, akiket
                  odaültethetnének az aszta­lukhoz, akármilyen állásba kerülnek. De az én nagyapám
                  állítólag favágó volt Erdélyben, de ez is bizonytalan. Az apám a fűrészmalmaival,
                  erdőivel kereste vagyonát, de azt hiszem alig tudott írni. Az egyik testvérem
                  Romániába ment férjhez, szebb mint én, de buta. A bátyám Amerikában van, vagy
                  talán Ausztráliában... Én szerencsére független vagyok ettől a lekö­tött­ségtől,
                  nekik pedig egészen mindegy, hogy Pestről vagy Londonból küldök-e karácsonykor egy
                  kártyát.</p>
               <p>- De miért ment egyáltalában férjhez, ha sem a család, sem a férje egyénisége nem
                  köti le.</p>
               <p>Nevetett. - Asszonynévvel könnyebb az utam. Aztán meg tudja mi az én leánynevem?
                  Muntyán. Romániában Munteánunak mondják, de az öreg favágó bizony csak Muntyán
                  volt. Ez nekem nem név. Valami cifra, idegen nevet nem akarok felvenni még most
                  sem, mint a filmszinésznők. A Bónis név épen elég különös lesz odakint.</p>
               <p>- Csak nem akarja elhitetni, hogy mikor férjhez ment, már arra gondolt, hogy
                  külföldön...</p>
               <p>- Igaza van. Akkor csak arra gondoltam, hogy itthon jó nevem legyen. Különben én
                  Imrét mindíg szimpatikusnak találtam, nem gyötri az embert a szerelemmel, úri
                  fellépése van és sokat keres. Nem szeretem az olyan férfit, aki feleségével
                  tartatja el magát. A mostani terv akkor alakult ki bennem, mikor észrevettem, hogy
                  Imre másba szerelmes.</p>
               <p>- Bizonyos ebben?</p>
               <p>- Legyen nyugodt, egészen bizonyos vagyok.</p>
               <p>- De mit akar odakint csinálni? Van valami terve?</p>
               <p>- Megvallom, határozott tervem nincs. Körül kell néznem, hol találok alkalmas
                  helyet. Persze első dolog a társaság, de a követség útján majd bejutok a többi
                  követségi társaságba és akkor megvan a legfontosabb.</p>
               <p>- Nem fél, hogy elveszíti magát?</p>
               <p>- Elveszíteni? Nem értem. Csak megtalálhatom magam. Ne gondoljon grande-cocotte
                  szerepre, ha ugyan van még ilyen, bár az sincs kizárva, vagy attól sem riadok
                  vissza, ha a terveim, vagy mondjuk az életem megvalósításához erre van szükség.
                  Nézze, én nem csak tudom, hanem biztosan érzem is, hogy ma világtörténelem
                  történik, igazi, nagy értelemben. És én ebben benne akarok lenni, ennyi az egész.
                  Itt a történelemnek csak a nyomorúságát érezzük - oda akarok menni, ahol teremtik
                  azt, ami miatt itt szenvedünk. Megérti?</p>
               <p>- Meg. - Egy percig mindketten hallgattak. Károly maga elé nézett. Ilyen
                  asszony... kaland­vágy vagy komoly? Milyen erős akarat és milyen eszes! Lassan
                  emelte rá a szemét és tekinte­tük találkozott. Az asszony nyugodt biztonsággal
                  fogadta az övét és kissé biccentett a fejével. Mintha kitalálta volna mit gondol a
                  másik és arra felelne: - Igen, ilyen vagyok.</p>
               <p>- Tudja meg, hogy elég nehéz kötelességet hárít rám, - mondta Károly nagyon
                  elkomolyodva. - Nem csak azt, hogy én beleavatkozom két ember életébe anélkül,
                  hogy szenvedély, vagy bármiféle érzés szolgálhatna mentségemre, hanem ki tudja...
                  de ezt most egész komolyan mondom, ki tudja milyen zavart fog okozni a világban és
                  ennek is én legyek az oka? Én teremtsek oda egy világtörténeti asszonyt, aki
                  esetleg asszonyszokás szerint veszedelmet hoz.</p>
               <p>Enid még csak nem is tiltakozott a túlzások ellen. - Magának nem kell félni a
                  felelősségtől, mert én maga nélkül épen úgy el fogom érni a célomat. Csak egy
                  kicsit nehezebben, talán több áldozattal. De ha magának kellemetlen ez a gondolat,
                  vegye úgy, mintha véletlenül utaznánk együtt például Berlinig.</p>
               <p>- Most már késő... akkor nem kellett volna elmondania. De legalább annyit tegyen
                  meg, hogy a férjének írt levélben ne említse meg a nevemet. Egy kicsit
                  nevetségesnek érzem magam, mint Don Juan malgré moi. Nem érdemlem meg ezt a
                  kitüntetést.</p>
               <p>- Ahogy akarja. Gondoltam, hogy a férfihiúsággal így vagy úgy számolnom kell.</p>
               <p>- Igy vagy úgy? ne legyen ilyen rejtélyes.</p>
               <p>- Egy kicsit féltem, hogy saját magamat fogja kívánni cserébe. Ez kellemetlen lett
                  volna.</p>
               <p>- No hallja...</p>
               <p>- Csak nyugalom. Most egészen őszintéknek kell lennünk. De tudja meg, olyan erős
                  az akara­tom, hogy ha elkerülhetetlen, ezt sem tagadtam volna meg.</p>
               <p>- Maga játszik a tűzzel.</p>
               <p>- Istenem, ne legyen banális. Egy életcélért!... De ha maga barátom és megteszi
                  barátságból, igazán és becsületesen megköszönöm. Talán egyszer meg is hálálhatom.
                  Engem némelyek borzalmas rideg, gonosz asszonynak tartanak. Nem vagyok ilyen,
                  higyje meg. Tudok jó barát is lenni. - Melegen, nyiltan nézett a Károly
                  szemébe.</p>
               <p>- Különösek maguk asszonyok...</p>
               <p>- Miért mondja többesszámban, - nevetett fel Enid. - Különben nem veszem rossz
                  néven, ha azt hiszi, hogy csak érdekessé akarom magamat tenni. Az asszonyélet
                  apriorija, hogy érde­kes­nek találják, ez felel meg szinésztermészetének is; amint
                  tudja, közös vonás a hisztériká­val és az asszony erotikájával éppen olyan mélyen
                  egybeszövődött, mint a férfiéval az érzékiség. A legtöbb női hűtlenségnek az az
                  oka, hogy a férfi nem tudja többé mutatni, hogy érdekesnek találja az asszonyt, de
                  az új hódító igen... De mennyire belemerültem, mint valami teoretikus előadásba,
                  mikor csak annyit akartam mondani, hogy nem érdekességet hajhászok, mint a
                  legtöbben.</p>
               <p>- Dehát milyen asszony maga? - kérdezte Károly előrehajolva és szinte
                  fellángolva.</p>
               <p>- Még magam sem tudom. Ne gondolkozzék rajta, nem érdemes... most még nem. Mikor
                  utazunk?</p>
               <p>Károly felállt és végigsétált a szobán. Megérintett egy zöld himzést, mely az
                  egyik székre volt vetve és megakadt a szeme egy gyönyörű szőnyegen, - és ezt mind
                  itt akarja hagyni.</p>
               <p>Mikor újra Enid elébe ért, már bosszús, kelletlen hangon mondta: - A jövő héten
                  utazom. Még nem tudom melyik nap.</p>
               <p>Értesítsen róla. A pályaudvaron találkozunk.</p>
               <p>Károly keményen, kihívóan nézett rá egy pillanatig, aztán elnevette magát: -
                  Lehetetlen asszony!</p>
               <p>- Köszönöm, kedves barátom, a viszontlátásra!</p>
               <p>Károly kezet fogott vele, de nem csókolta meg a kezét. Enid egy ideig nézett az
                  ajtóra, mely becsukódott utána, aztán megkönnyebbülten felsóhajtott: - A férfiak
                  sokkal tisztességesebbek lehetnek, mint gondoltam. Jó lesz velük együtt
                  dolgozni.</p>
               <p>Károly hazamenet mindíg jobban elképedt saját magán. Ebbe ugyan belevitte ez az
                  ördög asszony... közben titkos öröm bujkált benne, hogy már nem is kell
                  gondolkozni a kérdésen, nem is léphet vissza. Mert mégis érdemes egy ilyen
                  asszonnyal együtt bolondot csinálni.</p>
               <p> </p>
            </div>
            <div type="chapter">
               <head>XIX.</head>
               <p>János mindenáron szerette volna megkapni az Arany cimét és nem értette, miért nem
                  sikerült? Mintha csak el akarna bujni az emberek elől. Szegedy, akihez legelőször
                  fordult, bosszusan mondta: - Mit tudom én ezek az asszonyok hol szaladgálnak.
                  Mikor azt hiszem, hogy az egyik helyen már letelepedtek, egyszerre egészen más
                  helyről jön megint levél. Lehet, hogy még tegnap Badenből írtak, és holnap már
                  Borkumban lesznek. Legjobban szeretném ha már itthon volnának... legalább a
                  feleségem.</p>
               <p>- És nem bántaná, ha Arany egyedül járna a világban?</p>
               <p>- Mi bánthat már egy mai apát? Én azt vártam, hogy nemsokára unokáim lesznek és
                  ahelyett van egy önálló lányom, aki diploma után szaladgál a nagy világban.</p>
               <p>János boldogan hallgatta az öreg urat. - Azt hiszem az apja parancsa
                  hazahozná.</p>
               <p>- Persze,... ha a te apád is nem avatkoznék bele; a mai doktorok összeesküdtek az
                  asszo­nyokkal és mindent azoknak a kedve szerint rendelnek.</p>
               <p>A Szegedy haragja nem volt egészen őszinte. Tudta, hol vannak az övéi, de Arany
                  minden levelében külön megkérte, hogy senkinek ne árulja el, merre jár, különösen
                  Pétery Jánosnak ne. Az öreg ur nem értette miért, de mivel neki mindíg a leánya
                  parancsolt, most is teljesítette a kivánságát.</p>
               <p>János pedig makacsul ragaszkodott ahhoz, hogy írni fog Aranynak. Tudni akarja mit
                  csinál. Nem lehet ezzel a kétséggel tovább élni. Levélben megírja, amit szóval
                  eddig nem mondott el világosan. Vagy akarja Arany, és akkor jöjjön haza, vagy nem
                  akarja és akkor... akkor majd meglátja. De az utolsó találkozásuk után joga van
                  remélni.</p>
               <p>Egyszerre eszébe jutott, hogy az öreg Szegedyné, az Arany nagyanyja, bizonyosan
                  fog tudni valamit. Néha ő is ellátogatott hozzá Erzsivel, illik is hogy ujra
                  elmenjen.</p>
               <p>A kicsi öregasszony élénken nézett fel Jánosra. Átlátszó kezét odanyujtotta, - ez
                  a kéz csak arra való, hogy megcsókolják. Épen ilyen átlátszó az arcbőre is, tele
                  finom ráncokkal élénk barna szeme, keskeny hervadt szája, melyből
                  természetellenesen villantak ki fehér porcellán fogai... milyen érdekes öreg arc,
                  gondolta János, mintha most látta volna először. De szavai­ból nem az öregség mai
                  pillanata nyilt meg, hanem egy hosszú élet lehiggadtsága, csaknem közönye.</p>
               <p>- Kedves Jani, jó hogy eljött - mondta, mikor leültek az izléstelen butorokra,
                  amelyeket mosta­nában szeretnek biedermaiernek nevezni. - Beszéljen valamit arról
                  az én haszontalan kis unokámról, aki olyan ritkán ír nekem.</p>
               <p>- Kedves néni, megvallom, hogy én is épen azért jöttem, hogy róla halljak
                  valamit.</p>
               <p>- Istenem nem sokat tudok. Aranka már készül haza, de Arany ott fog maradni
                  Németország­ban. Milyen boldogok is a mai lányok, hogy ilyen független életet
                  élhetnek.</p>
               <p>- Róza néni nem találja már kissé soknak is ezt a függetlenséget?</p>
               <p>- Miért? Mennyi szépet láthatnak, tanulhatnak így!</p>
               <p>- De talán erkölcsileg mégis veszedelemnek lehetne kitéve...</p>
               <p>- Ó fiam, erkölcsileg minden asszony veszedelemnek van kitéve, ha szerelmet gondol
                  erkölcs és erkölcstelenség alatt. Laktam én fiatalkoromban olyan kis városban,
                  ahol legfeljebb egy tucat uri familia volt. Hát ott is akadtak asszonyok akiknek
                  udvarlójuk volt, a cselédeinket pedig rendesen azért kellett elküldeni, hogy ott a
                  házban ne babázzanak le. Maguk azt hiszik fiatalok, hogy a világ minden uj
                  nemzedékkel egy nagyot ugrik előre vagy hátra. Szó sincs róla. Az emberek mindíg
                  egyformák maradnak.</p>
               <p>- De néni mégis csak jobban szeretné ha Arany szépen férjhez menne és családja
                  lenne, kedves dédunokák...</p>
               <p>- Nahát csak természetes, hogy úgy is lesz. Remélem szeretni fogja az urát és nem
                  csinál bolondokat. De ha bolondokat csinálna is, akkor is meg fog öregedni, épen
                  úgy, mintha ki sem lépne az otthonából. Nem érdemes olyan nagy dolgot csinálni az
                  egészből.</p>
               <p>- Én más véleményen vagyok. Róza néni talán nem is tudja, milyen áramlatok vannak
                  most ebben a tekintetben, különösen külföldön, de már hozzánk is átcsap. A szabad
                  szerelem mégis csak tönkre tenné a társadalom berendezését.</p>
               <p>- Szabad szerelem? Azt hiszik ezt is maguk találták ki? Mindíg volt és mindíg
                  lesz. Asszonya válogatja. Van olyan asszony, aki törvény nélkül is kutyahüségü és
                  ha megveri az ura, akkor is mellette marad. Van olyan, akit lánccal köthet meg,
                  vagy odaadhatja a világnak minden kincsét és jóságát és mégis megcsalja a férjét.
                  A férfi a hibás, ha nem magához való nőt vesz el.</p>
               <p>- De a leányok Róza néni? Csak nem helyesli, hogy a leányok magukban
                  jönnek-mennek, váltogatják szerelmeiket és azt mondják, hogy ugyanannyi joguk van
                  az élethez, a szerelem­hez mint a férfinak.</p>
               <p>- Én se nem helyeselek, se nem ítélek el semmit. Én csak nézek és látok. És látom,
                  hogy ma sokkal könnyebb a sorsa a nőnek, mert nem muszáj világra hozni annyi
                  gyereket, amennyit a természet rázudit. Sőt egyáltalán semmiféle gyereket. A
                  multkor Bónisné volt nálam. »Miért nincs gyereked?« kérdeztem. »Mert nincs kedvem
                  hozzá.« Nekem kilenc volt, akár ked­vemre, akár kedvem ellenére... Nahát így csak
                  megélnek az asszonyok ma a szerelmeikben. Csak nem kell nagyon kiabálni.</p>
               <p>- Nem egészen értem néni...</p>
               <p>- De én értem magát fiam. Talán csak nem akarja a világot megjavítani? Hozzá ne
                  fogjon, hiába való munka. Aztán van itt sok mindenféle, ami jó is... Inkább
                  mondja, mit csinál Erzsike? Milyen boldog lehet, hogy maga keresi meg a kenyerét!
                  Én világ életemben mástól kaptam azt, amiből megéltem. Az apámtól, a férjemtől,
                  most a fiamtól. Jó érzés lehet ha soha sem kell kérni.</p>
               <p>- És Arany mit ír? - kérdezte János, hogy tulajdonképeni tárgyára más uton térjen
                  rá, mert látta, hogy a konok öregasszonnyal nem értik meg egymást.</p>
               <p>- Valahol fürdőhelyen voltak, én bizony elfelejtettem a nevét és most ha az anyja
                  hazajön, be akar iratkozi Münchenben az egyetemre. Milyen szép élet! Ötven évvel
                  ezelőtt én is így tettem volna, de persze akkor még eszébe sem jutott ilyen
                  senkinek.</p>
               <p>- Tehát Münchenben, - gondolta János. És ha Aranka néni hazajön, vele majd lehet
                  beszélni. De érezte, hogy még sem illik minden mondatát titokban ennyire a saját
                  kérdéséhez kapcsolni és érdeklődést mutatva beszélt tovább: - Róza néni
                  tulajdonképen hogy van? Nem érzi magát nagyon egyedül?</p>
               <p>- Dehogy! Mostanában különösen jó dolgom van, mert egy kedves fiatal ember vette
                  ki a kis szobát, aki néha hozzám is belátogat és elbeszélgetünk Nagyon fájlalom,
                  hogy el akar menni és nem tudom miért... De igaz hiszen azt mondta, hogy magát
                  ismeri. Toldi Lajosnak hivják.</p>
               <p>- Toldi... Toldi Lajos? Nem egy szőke, magas...</p>
               <p>- Nem biz az. Barna, és nem is épen magos. Tudja mit, legyen olyan kedves, menjen
                  be hozzá és vegye rá, hogy itt maradjon. Inkább leengedek a lakbérből.</p>
               <p>János így akaratlanul egy régi ismeretséget ujitott fel. Amikor belépett a kis
                  szobába, csak­ugyan megismerte tanulótársát. Meglepetten nézett körül a kopottas
                  berendezésen - ez a fiu gazdag családból való elkényeztetett gyerek volt...
                  háború, infláció... mindent meg lehet ma érteni.</p>
               <p>- Szervusz Lajos, hallottam, hogy még emlékeztél rám és bejöttem pár percre, ha
                  nem vagyok alkalmatlan.</p>
               <p>A fiatal ember felállt és amint megismerte Jánost, elpirult. Sápadt arcán
                  egyszerre ütött ki a szin. - Időm van elég, ha... - Elhallgatott, egy pillanatig
                  szörnyü kényelmetlenül érezte a sze­génységét ezzel az emberrel szemben, akivel a
                  mult lépett a szobájába. A mult előtt szégyelte a jelent. Azután megrántotta a
                  vállát. - Hát csak jöjj közelebb és ülj le Jani. Ha van egy cigarettád,
                  megkinálhatsz vele.</p>
               <p>János zavartan kapta ki a tárcáját. Ez a cinikus hang nem sikerült a fiunak és
                  kellemetlen feszültséget hozott a levegőbe. Mindketten rágyujtottak és leültek a
                  karosszékek ősien nyi­kor­gó rugóira.</p>
               <p>- Tulajdonképen hogy vagy? Végeztél már? - kezdte János a szokott kérdéseket.</p>
               <p>- Sehogy sem vagyok és éhenhalási diploma van a kezemben.</p>
               <p>- Na, ne túlozzál, - mondta kicsit bizonytalanul János. Ez a fiatalember ebben a
                  késő délutáni világitásban, amennyit a kútmélységü udvar és a kis ablak
                  beengedett, sápadt arcával, keserü, vértelen szájával, szinte ütésnek érezhette,
                  ha nem hisznek neki.</p>
               <p>- És neked Jani, van kereseted?</p>
               <p>- Nincs nekem se. - Nem merte várt kilátását bevallani.</p>
               <p>- De apád van. Nekem szerencsétlenségre nincs senkim és semmim... de erről nem
                  szükséges beszélni, ezer meg ezer ember sorsával közös az enyém. A legnagyobb baj,
                  hogy kikerültem az egyetemről, mikor a diplomát megkaptam...</p>
               <p>- Ez baj?</p>
               <p>- Persze. Eddig ehettem a diákmenzán és azt a kis pénzt, amit itt-ott kerestem,
                  lakásra költhettem. Most már igazán nincs más hátra...</p>
               <p>- Hogyan lehet így elkeseredni, - mondta János, de a szája reszketett a
                  biztatásnál. - Végre is fiatalok vagyunk!</p>
               <p>- Fiatalok? Annál rosszabb.</p>
               <p>- Ne mondj ilyet - annyi tenni való van nálunk... Annyi kötelesség vár reánk!</p>
               <p>- Igen, hiszen végre éhesen is lehet lelkesedni. De az elmult évtized nem volt
                  biztató ebben a tekintetben sem. Tizenkét évvel ezelőtt is azt mondták az
                  akkoriak. »Mi fogjuk helyrehozni, amit apáink vétkesen elrontottak« kiáltással
                  jöttek a fiatalok és vétkeken értették a háborút és a forradalmakat is, az
                  antiszemitizmust, a liberalizmust és a konzervativizmust is, pártállások szerint.
                  - Felállt, belelökte a leégett cigarettáját a mosdótálba. Jani összerezzent, a
                  Róza néni rendességére gondolt. Lajos ujra levetette magát a halkan felnyikorduló
                  karosszékbe. - Hallgass meg, és add tovább. Emlékszel rájuk? Csupa nagy elme,
                  tehetség, erő! A fiatalság divatba jött, az öregek is róluk mondták
                  frázisaikat.</p>
               <p>- Sokkal nehezebb idők jöttek semhogy mindent be lehetett volna váltani, - szólt
                  közbe János, nem azért, hogy azokat védje, hanem hogy Lajost csillapitsa.</p>
               <p>- Épen azért kellett volna megmutatni, mit tudnak. Azóta közelebb vannak a
                  negyvenhez, mint a harminchoz, a csupa vezetőből egyetlen vezér sem lett.
                  Megházasodtak, megszür­kül­tek, ha állásba tudtak jutni. Vagy még most is állás
                  után szaladgálnak, mint mi; aki helyben van, örül a betevő falatnak és hallgat...
                  hallgat.</p>
               <p>- De neked mégis könnyebb helyzeted lehet, te régen is írtál - kereshetnél az
                  ujságoknál...</p>
               <p>- Ne viccelj! Irni... és ujságnál! Még az egerek helye is be van töltve minden
                  lapnál fiatal iróval.</p>
               <p>- Hát a komoly irodalom terén...</p>
               <p>- Hát van ma komoly irodalom? Kenyérkereset van, nem művészet és oda épen olyan
                  nehéz bejutni, mint más állásba. Különben lehet, hogy nem is értek hozzá... sem az
                  íráshoz, sem a bejutáshoz. Egyszer nagyon praktikus akartam lenni, gondoltam
                  megteremtem a magyar detektiv regényt. Mit gondolsz, lehet? Nem - Pesten mindenki
                  ismer minden zugot, hova tegyem az alvilág rejtelmeit? Az ódon vidéki kastélyok
                  titkos folyosóit mindenki kinevetné, ismerik a jó magyar vidéki kuriákat és
                  pincéiket. Hova teszed a felfedezni való bünt és egyéb titkokat, meg mi fenét?</p>
               <p>János felszabadultan, jóizüen nevetett. Mintha ez a durvább kis kiszólás az előbbi
                  szavak komolyságát is áthuzta volna.</p>
               <p>De Lajos épen olyan keserüen folytatta: - Különben szamárság volt, bizonyosan
                  ehhez sincs tehetségem. Egy pár szép lirai verset ki nem tud megirni húsz éves
                  korában. De én már huszonhat leszek. Még eddig volt valami kis reményem egy
                  csodálatosan szép tervvel. Egy nagyszerű asszony tervével, de az meghalt. Nem
                  tudsz róla?</p>
               <p>- Semmiféle csodálatos tervről nem tudok. Mi az?</p>
               <p>- Egy jelszót mondhatok, ha ismered az ügyet, akkor megértesz: Csák Máté... -
                  Lajos kissé kipirult és várakozóan nézett Jánosra.</p>
               <p>- Nem értem. Csak nem valami forradalmi jelszó?</p>
               <p>- Ó, dehogy! inkább az ellenkezője. De én nem vagyok feljogosítva, hogy beszéljek
                  róla, hanem mindenesetre ajánlani foglak téged is... vagyis most már, ki tudja mi
                  lesz? Hol van még egy olyan asszony, aki úgy tud lelkesedni, akarni... Gyönyörű
                  álmok voltak... és talán mindennek vége!</p>
               <p>János megdöbbenten nézte. Lázas ez a fiu? - Igy igazán nem szólhatok hozzá, -
                  mondta higgadtan, hogy megnyugtassa. - Talán más alkalommal, ha megengedi a
                  vezetőség, elmond­hatod.</p>
               <p>- Mit tudom én mi lesz addig? Más alkalommal... vajon hány esztendeje találkoztunk
                  utol­já­ra? Addig megöregszünk és... hol lesznek akkorára az álmok és ideálok.
                  Bolond, aki foglal­kozik velük.</p>
               <p>- Nincs a terved összeköttetésben a Bálint társaságával? - kérdezte János; az
                  álmok és ideálok eszébe juttatták a kávéházi társaságot.</p>
               <p>- Bálint? Miféle Bálint?</p>
               <p>- Nem emlékszel rá? A tavasszal találkoztam vele egy kávéházban, valami
                  fantasztikus Redzsi nevü emberrel volt együtt.</p>
               <p>- Ó, most már tudom! És egy leánnyal is, nem? Áh, azok! A mi tervünk komoly, egy
                  nagy nemzeti fellendülés terve volt, ezek meg olyan ábrándozó bolondok.</p>
               <p>- Azt hiszed? Azt a Redzsit valami jövendőbeli prófétának tartotta Bálint.
                  Hátha... a prófétákat mindíg félreismerik.</p>
               <p>- Nekünk most nem próféták kellenek, hanem a tettek emberei. De hol vannak azok?
                  Mi fia­talok tönkre megyünk a semmittevésben; akinek sikerül, az árulóvá lesz és
                  csak a húsos­fazék miatt dolgozik. Lehet különben, hogy én sem volnék jobb, ha
                  egyáltalában volna fazék...</p>
               <p>- Egyszóval Redzsiben nem bizol?</p>
               <p>- Az a leány tartja őket össze Bálinttal. Hol az egyikbe szerelmes, hol a másikba.
                  Különben majdnem azt hiszem, hogy az ér a legtöbbet köztük.</p>
               <p>János felállt. - Remélem nemsokára ujra találkozunk és akkor te is... ha valamiben
                  segitsé­gedre lehetnék...</p>
               <p>Elhallgatott, érezte, hogy nem hihet neki szegény fiu. Lajos is felállt, a torkát
                  köszörülte, hirtelen egészen más hangon, dacos nembánomsággal szólalt meg: - Nincs
                  egy felesleges pengőd? - És az arcát megint kiverte a pirosság.</p>
               <p>János gyorsan a zsebébe nyult. - Engedd meg, hogy ami nálam van, azt kölcsön
                  adhassam. Nem valami sok, ne ijedj meg tőle...</p>
               <p>- Tovább kellett volna maradnom, - gondolta, mikor betette az ajtót. - Mintha csak
                  menekül­tem volna... De mennyi furcsa különböző ember. Erzsi azt mondja, hogy
                  minden leány csak férjhez akar menni, a hetvenesztendős asszony a feminizmusért
                  rajong, a fiatalember öreg szenvedésben és tapasztalatban, már ideálokat sem akar,
                  hogy legyen mit elveszíteni öregsé­gére... igazi felfordult világ. De azért mégis
                  hallottam valamit Aranyról.</p>
               <p>Az utcára érve vette észre, hogy közben eső esett. Az aszfalt nedves volt, a
                  levegő meleg, párás, fárasztó. Senkit sem talált otthon, minden szobában
                  kinyitotta az ablakokat és az utolsó­ban kikönyökölt. Lent emberek siettek, mint
                  mindíg, de most ott is furcsa felfordult világ mozgott. A fényes asztfaltban
                  tisztán tükröződtek a siető alakok, amint az ablak alá közelednek, mindíg
                  rövidebbé válik a tükörkép, már valami kétlábu bogárnak látszik csak, mely
                  nagyokat rug előre-hátra, most kis gömböccé zsugorodik össze, a másik pillanatban
                  nyulni kezd a kép, mélységet kap és ujra emberi forma... De azért csak bogár, az
                  öreg asszony is ilyen kis bogár... és Toldi is csak egy vergődő bogár, félni
                  lehet, hogy valaki eltapossa... vagy valami...</p>
               <p>- A sárga cipős ember jön vissza, - nem várom meg, mig ujra bogárrá válik, -
                  gondolta és bement a szobájába. Olvasni kezdett, de nem birta a betüt. Minden
                  hazugság... Arany... A vágy kegyetlen erővel és mégis boldogítóan áradt végig a
                  testén. Ha most pénze volna és utána mehetne! Nem írná meg előre, hogy véletlenül
                  találkozzanak... Valami elképzelt fürdő­hely parkját látta és a sötét fenyők alatt
                  Aranyt, amint felé jön és... Minden hiába! Ha leg­alább irhatna neki!</p>
               <p> </p>
            </div>
            <div type="chapter">
               <head>XX.</head>
               <p>- Bejöhetnél hozzám? - szólt be Károly egy este az elutazása előtt. Jánosnak
                  eszébe jutott, hogy először ugyanigy hívta be, mikor olyan nehéz és életbevágó
                  szavak szélesítették ki közöttük a távolságot. Szinte megrettent, hogy mi vár ma
                  rá.</p>
               <p>Károly megérezte, hogy mit gondol. Szomorúan mosolyogva nyujtotta felé a cigaretta
                  tárcá­ját. - Ma én kínállak meg téged. Talán jobban megértjük egymást az én
                  békepipám mellett.</p>
               <p>- Megint valami uj terved van?</p>
               <p>- Nem, most a multról, a saját személyes multamról akarok beszélni. Egy nehéz
                  lelkiismereti kérdésem van.</p>
               <p>- Velem akarsz róla beszélni, akivel sohasem egyezel ilyen kérdésekben?</p>
               <p>- Épen veled. Lehet, hogy csak azért, mert nem bírom el egyedül... nem bírom
                  magammal vinni. Lehet azért, mert inkább tőled akarnám hallani az
                  elítélésemet.</p>
               <p>János hallgatott. Károly várt egy kicsit, kérdően nézett az öccsére, de az
                  lehajtott fejjel ült és nem sietett elébe a bizalmának. Károly kereste a
                  szavakat.</p>
               <p>- Tudod, hogy odakint a szerelmi... vagy mondjuk inkább sexuális kérdéseket milyen
                  szaba­don és függetlenül intézik el nem csak a férfiak, hanem a nők is. - János
                  felnézett, de nem szólt közbe. - Annyira természetes, ez ma már, hogy csak valami
                  bün esetén okoz bot­rányt. Én is megismerkedtem Berlinben egy pompás példányával
                  az ilyen modern, független asszonynak... Ide hallgatsz?</p>
               <p>János ránézett, egyenesen a szemébe, de ridegen. - Félek, hogy nehezen foglak
                  megérteni ez után a kezdet után, ha meghallgatlak is. Egy asszonyról beszélsz,
                  tehát szerelmi ügy.</p>
               <p>- Igen Jani. Próbáld meg az én életembe és megváltozott helyzetembe beleképzelni
                  magadat. Légy egy kicsit iró, művész, akinek objektíve kell látni mindent és
                  önmagában mégis átélni. El tudnád azt érni, hogy elveidet félretéve, az én
                  élményemet a magadénak érezd?</p>
               <p>- Elég nehéz kivánság. - Halkan mondta. Egyszerre fáradtnak érezte magát. A mások
                  kérdé­seit átélni, mikor elég nehéz a saját magáé is. De azért valamivel melegebb
                  érdeklődést mutatott. Károly, ha észre is vette előbbi kelletlen hangját, nem
                  akarta félbehagyni. Most benne volt, most tudott magáról beszélni... ki tudja egy
                  nap, egy óra mulva nem változik-e meg minden? Az idő is sürget, talán soha többé
                  nem lesz alkalma rá.</p>
               <p>- Igen, egy asszonyról beszélek és szerelemről. Egy nagyon okos, határozott,
                  önálló fiatal nőről, akivel Berlinben viszonyom volt. Elkisért az utazásomra is.
                  Az anyjának csak annyit írt meg, hogy egy időre elmegy, nem tudja mikor jön
                  vissza. Otthon lakott, mert állása nem volt, habár végzett. Igen - mind ezt csak
                  bevezetésül vagy talán a saját mentségemre. Együtt utaz­tunk Parisba. Én
                  jöttem-mentem, gyárakat néztem, már mint az ember ilyen tanulmányi uton szokott.
                  Szerettük egymást, nem szenvedélyesebben vagy követelőbben, mint az ilyen kedves,
                  időleges viszonyoknál szokás.</p>
               <p>- Értem. Hat hétre vagy három hónapra szóló szerelem. Az ilyennek valamelyik a
                  kettő közül persze áldozata lesz.</p>
               <p>- Szokás szerint nem. És okos embereknél sem. A leány jól tudta, miről van szó. -
                  Félbe­hagyta és elgondolkozott. - Tudta már oroszországi tervemet is. Mielőtt
                  Parisból elindultunk, egyszerre arról beszélt, hogy ő is velem akar jönni
                  Oroszországba. Rendkivül kellemetlenül érintett, semmiképen sem illett a terveimbe
                  egy asszony, hiszen magam is olyan próbára vagy talán megpróbáltatásra megyek oda.
                  Elodáztam a választ. Repülőgépen mentünk Parisból Londonba. Ott csak rövid időt
                  szándékoztam tölteni, még haza is akartam jönni. Utközben arról beszéltünk, hogy ő
                  Berlinbe menjen-e vissza és hogy látjuk-e még egymást. Akkor már határozottan
                  megmondtam neki, hogy milyen nehézség volna rám nézve a kivánsága... Szürkén
                  beszélek úgy-e? De ilyen józanul beszéltük meg akkor is, semmi romantika. Azután
                  pár perc, én összeraktam a csomagomat, mire megfordultam már nem volt bent... és
                  soha többé nem láttam. Az ajtó nyitva volt és ő sehol.</p>
               <p>- Csak nem...! - János megborzadva nézett fel. Nem tudott tovább beszélni.</p>
               <p>- Mikor felszálltunk megnézte a technikai berendezéseket velem együtt, kedvesen
                  érdeklődött minden iránt és megkérdezte, hogy nem nyilhatik-e ki az ajtó magától,
                  hátha kiesnék az ember. Megnyugtatták és megmutatták, milyen biztosan van bezárva.
                  Készült-e már akkor az öngyilkosságra - vagy csak a beszélgetés vitte bele egy
                  pillanat alatt...? Miért tette? Olyan távol állt minden szenvedélyességtől, még
                  érzékiségtől is, tudta hogy nem életre szóló a viszo­nyunk, melyben legalább is
                  annyi volt a barátság, mint a szerelem... olyan természetes, józan, olyan
                  egészséges és magabiztos... ma sem értem... Én vagyok az oka?</p>
               <p>János összeszorította a fogát.</p>
               <p>- Mondd, ki ennek az oka?</p>
               <p>- Mindaketten. Ha azok lennétek, akiknek adtátok magatokat, akkor ő nem lett volna
                  öngyil­kos és te nem kérdeznéd, hogy te vagy-e az oka. Uj embert játszottatok,
                  pedig a régiek vagytok. Hazugságért bünhödtök.</p>
               <p>- Nem, nem lehet ezt így felfogni. - Károly idegesen gyürte le az izgatottságát. -
                  Nem elcsábi­tott leányról van szó, ő akart velem jönni. Egészen más felfogás ez a
                  szerelemről, mint az a kispolgári...</p>
               <p>- Úgy látszik, mégis csak egy felfogás van, legalább is a nőnél, ha felfogásnak
                  akarod nevezni. Szerelmes volt és nem tudott lemondani. Az eset olyan régi, mint
                  az emberi kultúra. Csak a halál módja modern.</p>
               <p>- Szörnyübb mint a régi! És én néha... nem is lelkiismeretfurdalásnak mondanám...
                  hanem ez a képtelenség... az egésznek a felfoghatatlansága, hogy nem lehet
                  megérteni... ez a szörnyű!</p>
               <p>- Mert az eszeddel, a kiszámított logikáddal nem érted? Mintha ha csak ez volna,
                  ami érthe­tetlen az életben. - A saját miértjei jutottak eszében, de azonnal
                  elkerülte a rágondolást, az Arany neve ne legyen ezzel a tragédiával kapcsolatban.
                  - Nézd, én nem tudok mit mondani, nem tudlak megérteni sem téged, sem ezt az egész
                  hazug kort. - Felállt.</p>
               <p>- Jani várj még! Azt hiszem jobb lesz most mindent elmondani. - Ujra cigarettát
                  vett elő és két gyufát is eltört, mig meg tudta gyujtani. Jani fáradtan dőlt hátra
                  a kis pamlagon.</p>
               <p>- Képzeld... most megint velem akar jönni egy asszony.</p>
               <p>János ujra felugrott. - Na hallod ez már mégis sok! Azt hiszem ezt az életet,
                  amelyet te élsz, felesleges épen előttem feltárogatni.</p>
               <p>- De épen előtted. - Várakozóan nézett az öccsére.</p>
               <p>- Arany! - gondolta János és nem felelt. Odakint akar maradni ilyen férfiak
                  között, akik úgy gondolkoznak mint Károly és ezt természetesnek találják. Meg kell
                  menteni ettől az élettől... és meg kell menteni magát ezektől a félelmektől. Tenni
                  kell valamit...</p>
               <p>- Ülj le kérlek csak még néhány percre és ne idegesíts még jobban. Ez az asszony
                  nem szeret engem, talán sohasem is szeretett senkit. Csak a férjétől akar elmenni
                  - nagy és komoly tervei vannak, amelyeket itt nem vihet ki. Velem csak azért akar
                  eljönni, hogy elválhasson... De ülj le már, idegessé teszel.</p>
               <p>- Elég ideges vagy így is. Különben engem ne kérdezz. Mert az én véleményem az,
                  hogy mint férfi nem adnám oda magam egy hiszterika ostoba feltünési vágyának.
                  Annál kevésbé ha nem szeret.</p>
               <p>- Hiszen tulajdonképen azt sem tudom bizonyosan. Nem hiszek neki, akár igent
                  mondana, akár nemet. - Elgondolkozott. - Hátha a végén csakugyan tragédiát rendez,
                  - bár nem olyan­nak látszik - és én a végén csak azt mondhatom megint, mint a
                  másiknál, hogy nem értem... Az egész dolog nem tiszta.</p>
               <p>- Még tisztaságot akarsz ilyen ügyeknél?... Te, nem Enid az az asszony?</p>
               <p>- Kérlek ne... hagyjuk a neveket. Ugyis elég korán meg fogod tudni. Hiszen épen
                  azt akarja.</p>
               <p>- És ha majd a végén ő is ledobja magát?</p>
               <p>- Nem utazom vele repülőgépen, - mondta Károly, hirtelen cinikussá váló
                  hangon.</p>
               <p>János megbotránkozva nézett fel. Károly arca félrehúzódott, szinte eltorzult a
                  nevetés és sírás riasztó harcától, mely végigszántotta izmait.</p>
               <p>János egyszerre végtelen szánalmat érzett. Nem, nem szabad itélni... - Azt hiszem
                  a halálra nézve nagyon mindegy, - mondta elkomorodva, - hogyan és honnan dobja le
                  magát a test és főleg a lélek.</p>
               <p>Károly felugrott és megrázta az öccse vállát. - Hát nem érted, hogy mennyire nem
                  mindegy? Elképzeltem, hogy hullt alá mintha a végtelenségből... a végtelen
                  vizbe... elhagyatottabban mint minden ember a világon a halál előtt... Bizonyosan
                  felsikoltott és senki sem hallotta... én sem... és mégis... álmomban néha
                  messziről mintha hallanám.</p>
               <p>Nagyon elhalkult a szava és ujra leült, de már nem nézett Jánosra, aki most már
                  felé fordította kinzott szánalmát.</p>
               <p>- Károly...</p>
               <p>De mintha nem is hallaná halkan, tört hangon beszélt tovább: - Úgy képzelem, ...
                  úgy érzem, hogy az a sikoltás, amelyet nem hallottam, ott maradt örökre a
                  világürben, a fényévek millióin át hangzik át egyik csillagról a másikra...
                  különös örökkévalóság... és kozmikus váddá válik ellenem...</p>
               <p>János nem birta tovább. Felállt. Végigsimította a bátyja lehajtott szőke fejét,
                  mintha ő volna az idősebb és szó nélkül kiment a szobából.</p>
               <p> </p>
            </div>
         </div>
         <div type="group">
            <head>II. KÖTET.</head>
            <div type="chapter">
               <head>I.</head>
               <p>Arany a sötét fenyőfák alatt közeledett úgy, mint János olyan sokszor elképzelte.
                  De nem János jött vele szembe, hanem Bónis Imre. Meglátta Aranyt és boldog
                  várakozása meghatott csodálkozássá vált, mely meglágyította kemény vonású,
                  elbizakodott arcát. Arany még véko­nyabb volt, mint régen, csodálatosan karcsú.
                  Imrének maga sem tudta miért vágott úgy a szívébe ez a karcsúság. Mióta azt az egy
                  sort annyiszor elolvasta a müegyetem szegletén a lámpa alatt, nem találkoztak. Azt
                  hitte, nem is fognak találkozni többé soha. És most minden megfordult... mintha
                  maga a sors bontotta volna fel rosszul megkezdett munkája szövését.</p>
               <p>Imre a felesége elutazása után hamar beadta a válópört. Az a nem várt levél,
                  melyet Enid hagyott otthon, első percekben megzavarta és keservesen sértette a
                  hiúságát. De mivel ő maga sem tudta, kivel ment el a felesége, a társaság pedig
                  csak annyit tudott, hogy elutazott, eszébe sem jutott Károlyra gyanakodni. Nem is
                  lett a dologból nagyobb botrány, mint Enid szerette volna, mert Imre nem kutatott
                  semmi után, csakhamar megvigasztalta az uj szabad­ság nem remélt érzése, a jövő
                  boldogság kiszinesedett, uj mámorokat igért a hideg kialudt házas élet után.</p>
               <p>Nem könnyen tudta ő sem meg, hogy Szegedyék hol nyaralnak. Az öreg ur csak akkor
                  engedett a titkolózásból, mikor Imre sejteni engedte, hogy miért akar találkozni
                  Szegedynével és Arannyal. - Fontos életkérdésről van szó, de engedjen meg bátyám,
                  ha addig nem nyilatkozom, mig Arany engedélyt nem ad rá.</p>
               <p>Hát ezt nem lehetett félreérteni. Szegedy nem nagyon örült a dolognak; holmi
                  válóper után az ő leánya - dehát ha csakugyan, ha Arany szereti... vagy ez az
                  ember azt képzeli, hogy szereti, mert végre is csak nem szeretett bele, mint házas
                  emberbe...</p>
               <p>Bónis egyenesen Aranynak írt és választ is kapott, nagyon nyugodt választ, melyben
                  Arany megengedte, hogy meglátogassa.</p>
               <p>Arany akkor sem tudta még, hogy tulajdonképen mit kiván, vagy mit fog mondani,
                  mikor Imrét meglátta. Annak a szerelemnek, mely az egész életét felforgatta, nem
                  is lehetne szeren­csésebb megoldása, mint az Imre levelében kért törvényesítés. De
                  azért mégis határozatlan volt, sőt nyugtalan is. Azok az emlékek nem halványodtak
                  el, de félt tőlük... kivánhatta-e, hogy az egész élet abban a fulasztó, izgató
                  érzékiségben teljék le...? Az lehetetlen. De mi jöhet utána? Undor vagy
                  gyűlölet...? új vágyak... más férfi...? A jövő - a jövő még messze van. De
                  kivánta-e most azt az életet? Boldogságnak érezte tökéletesen, maradék nélkül azt,
                  amit átélt?</p>
               <p>Akkor kábult érzéktelenséggel minden más iránt szenvedélyén kivül, gondolatai
                  hipnotizáltan keringtek egyetlen fény körül, a találkozás pillanatát várva, mikor
                  a kéj sikoltásával elsülyedt minden más érzés, ami az élethez kapcsolta. És
                  mégis... valahol a kéj és szenvedély alatt, más várakozás aludt, néha megrettenve
                  nyitotta fel szemét... és a tudás rémületével az is feljajdult abban a percben,
                  mikor bizonyossá lett, hogy gyermeke lesz. Nemcsak várakozás... vágy volt az is,
                  egészen másfajta vágy, egy tiszta tekintet után, melyet annyira megszokott, hogy
                  nem is érezte másnak, mint bizonyosságnak. Most már tudta, hogy ezt az ujonnan
                  felébredt vágyat ki kell irtani becsületből, büszkeségből... meg kell ölni magában
                  és... abban a tiszta tekintetben is. De valahányszor azt hitte, hogy gúnnyal,
                  szeszéllyel, felülemelkedettséggel meg tudta ölni, nem a felszabadultság
                  könnyüségét érezte; minden életöröme halálos légüres térbe bukott le.</p>
               <p>Szabadulásra lihegett ilyenkor és nem tudta melyiktől akar szabadulni... melyikre
                  vágyott... Ha ujra elaltatná az egyiket a régi szenvedély felélesztésével,
                  megszabadulna-e? Ha ujra találkozik Imrével, most már szabadon és jogosan, s a
                  régi érzés láza uj lüktetésbe hozza a vérét, ájult csókok emléke remegteti meg az
                  ajkát, meghal-e a másik? Mostanában úgy érzett vissza mindenre, mintha nem ő maga,
                  vagy nem ebben az életben élte volna át; de most itt lesz Imre és világossá kell
                  válni mindennek.</p>
               <p>És már itt is van... jön felé gyorsan jól ismert biztos, hosszú lépéseivel,
                  melynek ritmusára a szive mindíg megdobbant - most csak bizonytalan zavart érzett.
                  Előtte állt, megfogta a kezét, megcsókolta - ó ezt a kézcsókot is nagyon jól
                  ismeri... ezt a simogató, hosszú, tapadó kéz­csókot, mely csak előlegezése egy
                  másik csóknak...</p>
               <p>Elvonta a kezét és szétnézett. A parknak ez a része elhagyatott volt. A zene
                  zümmögve hallat­szott messziről, a fenyők bágyadtan tartották ágaikon puha
                  lecsüngő zöld moha-prémjüket, hosszú napcsikok békésen aranylottak bele a fű
                  világosabb zöldjébe.</p>
               <p>- Egyetlenem!</p>
               <p>Arany egy szót sem szólt. Odament egy padhoz és leült. Most már csak fáradt volt
                  az izgatott­ság után... bárcsak túl lennének már az első szavakon.</p>
               <p>- Miért nem szól Arany? Megijeszt... fáj valami? Ezután semmi sem fog többé fájni,
                  ezután...</p>
               <p>- Először arról beszéljünk, ami most van, a jövőről még gondolkozhatunk. - Nem
                  nézett Imrére, csak a füben játszó napfoltokra. Imre összehuzta szemöldökét.
                  Ujjongás helyett fáradt, türelmetlen hang fogadta...?</p>
               <p>- Értem, hogy haragszik rám Arany, de a mult emlékére kérem, feledje el, ha az én
                  határtalan, őrült szerelmem valamiben megbántotta. Arany, te is szerettél, ne
                  felejtsd el! Azt nem is lehet elfelejteni...</p>
               <p>Arany fizikailag szenvedett a szép szavak özönében. De a tegezésre a férfi felé
                  fordult, mintha meglepte volna. - Tudja Imre, hogy gyermekem lett volna? -
                  kérdezte egyszerüen és tekintete nyiltan nézett a másik szemébe.</p>
               <p>Imre eddig kissé előrehajolva állt előtte. Most hátra hőkölt, majdnem nekiesett a
                  fenyőnek, mely mögötte volt.</p>
               <p>- Mikor azt a sort írtam magának, akkor vagy meg kellett halnom vagy megszabadulni
                  a gyermektől. Amint látja élek. De nem tudom... azt hiszem a gyermekkel együtt
                  megöltem a szerelmet is. - Kissé elfintorította az arcát. Megint a régi Arany
                  volt, ahogy a vállát meg­rántotta. - Nem akartam ilyen patetikusan kifejezni
                  magamat, de az eset elég patetikus volt.</p>
               <p>Imre azt hitte, hogy egyszerre mindent megértett. Azt a levelet, a leány
                  elzárkózását, titokza­tos utazásait...</p>
               <p>- Dehát az Istenért, miért...</p>
               <p>Elhallgatott. Most megint nem értette Aranyt. Mit akart mondani ezzel az
                  összeszorított száj­jal, rámeredő tekintetével? Megvetés... harag...? Százfélét
                  szeretett volna kérdezni, de nem ilyen állapotban akarta megtudni tőle, hogy mit
                  szenvedett. Majd ha ujra fellobbantja vérét, testét, lelkét... mikor már a
                  szenvedélyen át boldogságnak fogja érezni a mult szenvedéseit is.</p>
               <p>- Az egész életem kárpótolni fog azért, ami történt, - kezdte komolyan. De megint
                  elhall­gatott. Arany egy kis kihivó mosollyal jutalmazta, mintha megint azt
                  mondaná: patetikus! Zavarba jött, csaknem düh fogta el. Megragadta a leány két
                  kezét és magához akarta vonni. Arany nem ellenkezett - de azért mégis
                  elbocsátotta. Mi ez? Mi történt...? Elhülve és megbántottan, szinte gonoszul
                  nézett vissza rá.</p>
               <p>Arany felállott. - Menjünk mamához. Ő mindent tud, de maga viselje úgy magát,
                  mintha semmit sem tudna. Megkéri a kezemet tőle is és ha majd vége lesz a
                  válópernek, nyilvánosan is eljegyezhetjük egymást. Egyelőre csak ennyit
                  igérhetek.</p>
               <p>A kavicsos út halkan recsegett lépteik alatt. Emberek jöttek, Arany egyszerre
                  megint hajlé­kony, kedves lett. Sok ismerőse volt, mert gyakran köszönt és
                  fogadott köszönést, közben társasági hangon, mosolyogva beszélt Imrével, aki most
                  már megnyugtatva ment mellette. Már természetesnek tartotta az előbbi hangot is...
                  mi mindenen mehetett keresztül szegény, drága kis teremtés - nem kivánhatta, hogy
                  mindjárt a karjaiba vesse magát. Most a régi Aranyt látta megint és a régi érzések
                  lüktettek ujra a régi uton ereiben. Csak egyszer lángol­tassa fel ujra... egy
                  egész élet boldogsága előtte... ó a haja szine, a mosolygása és az a test, amely
                  itt van mellette ujra, elburkoltan és mégis ismerten.</p>
               <p>- Ne legyen ilyen hallgatag mama előtt, - fordult hozzá Arany a szálloda
                  kapujában. - Azt kell mondani, hogy már régen szeret és én is valami hasonlót
                  fogok mondani.</p>
               <p>- Ne féljen Arany, nem mondhatok olyat a szerelmünkről, ami kevés ne volna az
                  igazsághoz képest.</p>
               <p>Arany előre ment a lépcsőn. Aztán megállt és megvárta Imrét. Miért siet... mi elől
                  fut...? Milyen különös az egész...</p>
               <p>Odabent minden olyan jól sikerült, mintha betanulták volna. Szegedyné
                  kifogástalanul játszotta a szerepét, Arany komoly volt és hallgatag, de nem
                  visszautasító.</p>
               <p>A beszélgetés kissé nehezen és akadozva ment át közömbös térre. Imre a pestiekről
                  kezdett beszél­ni, mellékesen felemlítette, hogy Pétery János most az ő irodájában
                  van. Arany lehajtotta a fejét. Lassan nyult egy cigaretta után és odahajolt
                  Imréhez, mikor a kis benzinláng fellobbant a gyujtó felett. Azután kiegyenesedett,
                  egyet szippantott, nézte a füstöt és meg­szólalt. - Csak azt szeretném még
                  mondani, hogy addig mig a nyilvános eljegyzés meg nem történik, teljesen szabadnak
                  szeretném magamat érezni.</p>
               <p>- Szabadnak? Hogy érti ezt Arany? Azt hiszem még mint feleségem is teljesen szabad
                  marad...</p>
               <p>- Úgy értem, hogyha másként fordulna... nem tudom, csak úgy eszembe jutott, hogy
                  hátha közbejön valami? Hátha beleszeretek valakibe? Hátha meghalok? Hátha...</p>
               <p>Imre megcsókolta a kezét. - Minden úgy lesz, ahogy akarja. - Olyan biztos volt
                  önmagában és Aranyban... azokkal a közös emlékekkel!</p>
               <p>Mikor Imre elment Szegedyné nyugtalanul nézte a leányát, aki ujra cigarettára
                  akart gyujtani. - Nem lesz sok Arany?</p>
               <p>Arany ledobta a meggyujtott cigarettát a hamutartóba. - Igaza van mama... Azt
                  hiszem ebből a házasságból nem lesz semmi.</p>
               <p>- Hogy beszélhetsz ilyet? Hiszen... hiszen ez az egyetlen okos megoldás! -
                  Szegedyné hirtelen összekulcsolta a kezét rémültében és úgy nézett a leányára,
                  akit mostanában sokkal kevésbé értett, mint valaha.</p>
               <p>- Sohasem voltam okos, mama.</p>
               <p>- De azután... azután, ami történt! - Sohasem beszéltek róla, de most ijedtében
                  kiszakadt lelkéből a szó.</p>
               <p>- Talán épen azután... Gondolja mama, hogy boldogok lehetünk? Ha azt hiszi, akkor
                  igen.</p>
               <p>- De hiszen szereted Imrét, ha akkor annyira szeretted...</p>
               <p>- Épen ez a kérdés?... Megyek tenniszezni, mindjárt besötétedik. - És kiment.
                  Szegedyné elképedve nézett utána. Honnan vette ez a leány...? Hogy neki, épen neki
                  van ilyen leánya! De még ma este, mihelyt egyedül lesznek, beszélni fog a
                  fejével.</p>
               <p>Arany a vacsora alatt vidám volt; különben is megszüntetett minden fennakadást,
                  hogy egymásután jöttek az asztalukhoz az ismerősök, főleg fiatal emberek és Imre
                  megbántottan nézte, milyen jól mulat velük Arany. Táncolni is elment, csak mikor
                  Imre kérte fel, mondta, hogy fáradt.</p>
               <p>- Mi ez Arany? Velem nem jön? - kérdezte halkan, bizalmas szemrehányással.</p>
               <p>- Épen magával nem Imre. - Mosolygott, mintha rejtett értelme volna a szavának és
                  Imre azt hitte, hogy megértette. Megnyugodva vált el tőle, de megvárta az ablak
                  alatt, mig a villany felfénylett és meglátta alakját a fehér függönyön át.
                  Hányszor nézte így Pesten az ablakait mint egy diák, régen is, mikor még boldogan
                  nézhette és később is lopva, kétségbeesetten. Soha többé nem találkozhatunk... és
                  most itt van és az övé... ujra az övé lesz. Ha Enid tudná, milyen boldoggá tette!
                  Szinte szerette volna neki megírni, hogy milyen hálás.</p>
               <p>Odafent a redőnyt lebocsájtották. Szegedyné minden akaratát összeszedte, hogy
                  Aranyt szi­go­rúan kikérdezze és tisztába jöjjön vele. - A kelengyédet sem akarod
                  készíttetni a nyilvános eljegyzésig?</p>
               <p>- Mit mama? - Olyan őszinte meglepetéssel fordult az anyja felé, hogy az egy
                  pillanatig kétel­kedett a leánya józan eszében. - Vagy úgy? Dehogy, semmi szükség
                  erre a nagy sietségre.</p>
               <p>- Azt hiszem elég hamar le fog folyni a válópör.</p>
               <p>- Ne foglalkozzunk most ezzel. - Megölelte az anyját és úgy mondta: - Mennyi
                  gondot okozok. Nem is vagyok rá érdemes, hogy törődjél velem mama. Úgy szeretném,
                  ha egyáltalá­ban nem beszélnénk az egész dologról, mig nem muszáj. Megteszed a
                  kedvemért?</p>
               <p> </p>
            </div>
            <div type="chapter">
               <head>II.</head>
               <p>Pétery Erzsébet az állomáson várta a vonatot. Előtte a Balaton simán, ércesen
                  ragyogó lapja egyetlen mozdulat nélkül... János megigérte, hogy a nyaralás utolsó
                  napjait vele tölti. Arra nem volt elég pénze, hogy hosszabb időre jöjjön, az iroda
                  sem engedte volna. De ennek a pár napnak is örült és mikor elgondolta, hogy
                  testvérével a napi gondoktól és szaladgálásoktól függetlenül lehet együtt, mintha
                  családi érzése egy kis kárpótlást kapott volna.</p>
               <p>- Mindjárt kimegyünk a strandra, mihelyt átöltöztél - mondta Erzsébet az első
                  kézfogás után.</p>
               <p>- Na szép rézbőrü asszony lett belőled, - nevetett János. Erzsébet igazán szép
                  volt. Kicsit megtelt és mégis hajlékonyabbnak, mozgékonyabbnak látszott. Lebarnult
                  karja és arca ragyo­gott, szokatlan melegség volt tekintetében, ami feltünt
                  Jánosnak. Mintha lehullott volna róla a mindennap nyomasztó nehézkessége, igazi
                  mivolta egész asszonyi valójában virult ki.</p>
               <p>János előbb jött ki a kabinból. Hunyorgott a vakitó napban, mely még a vizről is
                  tükröződve megsokszorozta fényt a levegőben is. A strandon szinesen hevertek az
                  emberi testek. Barna combok, karok, vállak - gyöngédek és férfiasak... Minden
                  nyáron kellemetlenül lepte meg első pillanatban ez a nagy meztelenség, mig meg nem
                  szokta. De most szinte megrémült: csak nem fog Erzsébet is ilyen... ennyire
                  meztelenül kijönni?</p>
               <p>De Erzsébet már futott is felé. Épen olyan meztelen volt, mint a többiek és mégsem
                  érezte annak. Szeretett volna egy kicsit megbotránkozni, de elnevette magát: -
                  Hallod-e, nem szégyellett magad így?</p>
               <p>Erzsébet visszanevetett: - Akkor szégyelném magam, ha nem épen így lennék én is,
                  mint a többiek. Az embereknek az jutna eszébe, ha valakit nyakig öltözve látna,
                  vajon mit rejteget ez ebben a téli ruhában. Igy pedig... hát Istenem, hiszen ugyis
                  tudja mindenki, hogy ilyenek vagyunk.</p>
               <p>- Te, ha a nagyapánk látna így! - szólt vissza János, mikor belegázoltak a
                  vizbe.</p>
               <p>- Azt hittem, te leszel a nagyapánk, mikor idejösz.</p>
               <p>János egy csomó vizet zuditott az Erzsi nyakába. Aztán szép, erős tempóval úsztak
                  egymás mellett. - Jól úszol, - mondta Jani elismerően. - Nem is tudom, hol
                  tanultál ilyen jól meg,</p>
               <p>- Mit tudunk mi egymásról, - szólt vissza Erzsébet. Jánosnak fájt egy kicsit ez a
                  mondás, de érezte, hogy igaza van. Csak kifogásolni szokott, de mit tud a
                  testvéréről... Hallgatva úsztak tovább. A körülöttük nyüzsgő, nevető, lármázó
                  emberek elmaradoztak. János odaadta magát teljesen a test ritmikus működése
                  örömének. Magától mozdult minden izma és élvezhette az intellektuális embernek azt
                  a ritka örömét, mikor teljesen test lehet, a kéj megrázása nélkül, nyugodtan.</p>
               <p>Erzsébet nem volt ilyen nyugodt. Azt hitte Kollár Béla kint lesz a strandon, mint
                  rendesen. Nem látta ott és természetesen nem mondhatta meg, hogy várni szeretne
                  rá. Minél elébb ki akart volna úszni, de restelt visszafordulni János nélkül.
                  Végre a láncig értek, János bele­kapaszkodott és kicsit himbálta magát, mig
                  Erzsébet is oda nem ért.</p>
               <p>- Arra gondoltam Erzsi, hogy mi lenne, ha az ember ebbe a sok szép asszonytestbe
                  mind bele­szeret­ne.</p>
               <p>Erzsébet meglepetten tekintett vissza Janira. Sohasem szokott ilyen kérdésekről
                  beszélni. Talán a ruhától megszabadulás változtatta szabadosabbá a szavait is.</p>
               <p>- Ez a nagy meztelenség tulajdonképen árt nektek asszonyok. Régi regényekben a
                  lányok bokája mint csábító szerepelt. Most mi az ördög csábíthat még, ha semmi
                  sincs elrejtve.</p>
               <p>- Igen, a »büvkört« levetettük magunkról és fürdőtrikót huztunk fel helyette. De
                  nem tudom nem lenne-e okosabb ezt levetni és ujra büvkörbe öltözködni.</p>
               <p>- Hallod-e ez egészen jó megjegyzés. Ha erre rájöttetek és még azt is belátjátok,
                  hogy unal­mas ennyi test egymás mellett és nem is mindíg esztétikus, talán vége
                  lesz ennek a divatnak is.</p>
               <p>- Jani megbotránkoztatsz ilyen beszédekkel! Egy szende ifjút vártam és úgy látom
                  egy romlott don Juan érkezett Pestről.</p>
               <p>De Erzsébet már el is bocsájtotta a láncot, hirtelen megfordult és ujra neki
                  feküdt a viznek. Az óta már bizonyosan ott lesz... és ő itt ilyen ostobaságokkal
                  tölti az időt.</p>
               <p>- Erzsi! Micsoda őrült tempó ez? - kiáltott utána János, de a másik már nem is
                  hallotta, annyira előre úszott és mire Jani kijött, már a parton beszélgetett egy
                  fiatal emberrel. Erzsébet bemutatta őket egymásnak és János kezdte sejteni az
                  őrült tempó okát. Hogy ne zavarja a fiatalokat ujra a Balatonba menekült, de most
                  már az úszás nem adta meg azt a tiszta, nyugodt izomérzést. Zavaró izgalom,
                  nyugtalanság, visszafordulási vágy bántotta. Ez a fiú udvarol Erzsinek...
                  szinte... mintha féltékeny lenne rá.</p>
               <p>Este Erzsébet megint kint volt a parton. Már nem fürdőruhában, de körülötte még
                  sokan mo­zogtak csikos trikóban, szines pizsamában. A három heti szünidő utolsó
                  napjai... Béla lejött, de külön mindenkinek megmondta, hogy kiket jött
                  meglátogatni - többes számban. Persze az Erzsébet neve is köztük volt... a többiek
                  közt. Sőt nagyon sajnálta, hogy az egyik családot nem találta itt. Erzsébet
                  megértette, hogy mit jelent ez a tüntetés: becsületes ember, úri fiú, nem bolondit
                  senkit azzal, hogy számitson reá... És mégis volt egy szép estéjük a mólon,
                  vacsora után. Alig járt ember odakint, mindenki táncolt a kivilágított teremben, a
                  zene ki­hallat­szott. Erzsébet gyásza miatt soha sem ment be a zenéhez, de a nők
                  bent táncoltak estélyi ruhában, pizsamában vegyesen. Nem, ezt mégsem
                  szerette...</p>
               <p>Miért is volt olyan szép az az este? Pedig nem szerelemről beszéltek olyan halkan,
                  mintha félnének, hogy felébresztik a Balatont. Zenéről, asszonyokról, jövőről,
                  nehéz helyzetről - de tulajdonképen mindenben önmagukról. Az az első csók a
                  Margitszigeten az utolsó is volt.</p>
               <p>De Béla most nem jött. Már kezdett a nap lemenni, az ég és a Balaton már
                  burkolózott esteli, szinpadias pompájába. Édes és mégis harsogó szinek, ragyogó
                  sárga, lila, kék árnyalatokkal leöntött felhődarabkák... az aranyosan pikkelyező
                  víz felborzolódása... fent egy tiszta fekete felhő hosszan elnyuló sávja a
                  biborban, még egy apokaliptilus fellángolás... lassú nyuga­lomba szürkülés...</p>
               <p>Erzsébet felállt. A fasorban Bélát látta egy ismeretlen leánnyal. Mosolyogva
                  köszöntötték egymást.</p>
               <p>- Talán ez lesz, aki utánam fog jönni, a helyembe, - gondolta Erzsébet. - Különben
                  akár ez, akár más... legjobb lenne ha az egésznek vége volna már.</p>
               <p>Otthon János várta a szobájában. - Ha nem vagy lefoglalva, elmehetnénk egy kicsit
                  sétálni.</p>
               <p>- Lefoglalva? Miért? - kérdezte Erzsébet idegesen.</p>
               <p>- Azt hittem az a fiatal ember, akivel délelőtt beszélgettél...</p>
               <p>- Ugyan, ha minden fiatalember számítana, akivel beszélgetünk! Csak átöltözöm,
                  aztán gyere be értem.</p>
               <p>- Hát megint csak valami bajra jöttem ide, amelyen nem tudok segíteni, - gondolta
                  János leverten. - Nekem az a szomorúságom, hogy Arany messze van, Erzsinek az
                  lenne jobb, ha ez a fiatalember volna messze. Örökös küzdelem... vágyunk hiába,
                  szeretünk hiába, s a végén kiégünk hiába...</p>
               <p>De Erzsébet jókedvüen jött ki a szobájából.</p>
               <p>- Nem tudsz valamit Aranyról? - kérdezte János séta közben. Már sötét volt, nem
                  lehetett egymás arckifejezését tisztán látni, csak a fák levelei remegtek meg
                  idegesen, ahol lámpafény érte őket.</p>
               <p>- Semmit. Olyan különös ez a titkolózás... már megjegyzésekre is adott alkalmat.
                  Én azt hiszem, Arany nem akarja, hogy valaki megtudja, merre van.</p>
               <p>- Valaki? - Megint ez a nyomorult lélegzet elakadás a hangjában. - Mi oka lenne
                  Aranynak arra, hogy valaki elől elrejtőzzék?</p>
               <p>- Istenem, mi oka van egyáltalában fiatal leányoknak valamire? Talán el akarja
                  felejteni.</p>
               <p>- Csak nem képzeled, hogyha Arany valakit szeret, az boldogan ne fogadná...</p>
               <p>- Utoljára az is megtörténhetik. De az is, hogy olyan ember, akit férjnek nem
                  lehet elfogadni.</p>
               <p>- Képtelenség!</p>
               <p>- Istenem, mit tudjátok ti, milyen képtelenségek vannak a mai világban, különösen
                  a leányok körében... úgy itéltek ma is, mintha olyan sima életünk volna, mint
                  régen. Nagyon nehéz évek ezek és nem segít rajtunk semmiféle okosság...
                  szerencsétlen korban születtünk.</p>
               <p>- A pénz miatt?</p>
               <p>- Minden miatt. Átmeneti korban élni halálosan komoly dolog. Már nincs meg a régi
                  megkö­töttség, de még nincs itt, ami felszabadíthatna. Ki szenvedné meg a
                  társadalom felbomlását, ha nem a nő.</p>
               <p>- Erzsike, milyen komoly lettél... nem szabad igy elkeseredni.</p>
               <p>- Ez nem elkeseredés, - kiáltott fel Erzsébet türelmetlenül. - Furcsa volna, ha a
                  halálra ítélt embernek a rémületét a meg nem változtatható előtt, elkeseredésnek
                  mondanád. Nekünk leányoknak húsz és harminc év között épen olyan súlyos
                  problémáink vannak, mint tinektek. Nálatok a kenyérkeresés, nálunk, hogy
                  lemondjunk-e természetes ösztöneinkről és engedjünk a társadalom követelményeinek,
                  amely társadalom már alig tudja fenntartani magát, vagy előre siessünk a jövő
                  társadalmába, mely még nem tud támogatásunkra jönni. Elhagyjuk a családot, melynek
                  körét kezdjük börtönnek érezni vagy...</p>
               <p>- Börtön - azt mondod börtön! De hát mi lesz az egész középosztályból, ha így
                  beszéltek. Nem érzed, hogy a mi osztályunk alapja a család...</p>
               <p>Erzsi vállat vont.</p>
               <p>- Úgy... nem törődöl vele? Erzsi, Erzsi, ezek teóriák, melyekkel titeket
                  bolondítanak!</p>
               <p>- Furcsa teóriák azok, melyek testünkbe és lelkünkbe vágnak. Miért nem teoretizált
                  a nagy­anyám? - Megállt és a János karjára tette kezét. - Fiam, ennek a tíz vagy
                  húsz évnek a fiatal­sá­ga épen úgy pusztulásra van ítélve, akár férfi akár nő,
                  mint a háború négy évének a korosz­tályai. Én már számoltam ezzel... hacsak...</p>
               <p>- Hacsak a jövő társadalomhoz nem csatlakoztok? - kérdezte János ingerülten és
                  bensőleg reszketve. Észre sem vette, hogy többes számban kérdezett, mert azonnal
                  Aranyra gondolt.</p>
               <p>- Én nem... gyáva vagyok.</p>
               <p>- Hála Istennek!</p>
               <p>- Hála Istennek halálra itéltem magam, hogy az ilyen jó emberek itéletét ne
                  kellessék elvisel­nem, mint te vagy.</p>
               <p>- Erzsébet! - hajolt fölébe János rémülten. Éles, csaknem gyülölködő volt a
                  testvére hangja.</p>
               <p>- Hallgass! Jönnek...</p>
               <p>- Csókolom kezét, - hallatszott messziről; Kollár Béla jött. - Már olyan régen
                  keresem. Jöjjenek el vacsora után a nagy vendéglőbe. Szeretném megismertetni egy
                  kedves családdal.</p>
               <p>- Nem Béla, ott mindíg zene van és tudja, hogy én nem megyek most... Különben is
                  ezt az estét Jánossal szeretném tölteni. Olyan ritkaság, hogy testvérek nyugodtan
                  együtt lehetnek, fel kell az alkalmat használni. - János csodálkozott, hogy milyen
                  természetesen beszélt és nevetett, kérdezősködött, hogy kik az uj ismerősök és
                  végre ügyesen úgy bocsátotta el Bélát, mintha ő küldené el. Azután nem tértek
                  vissza az előbbi tárgyra. Csak mikor egyedül maradt János gondolta ujra el az
                  egészet.</p>
               <p>- Halálra itélte magát? Mégis csak túlzás. Olyan fiatal és már ne biznék az
                  életben? Olyan fiatal mint Arany. Én még hiszek a saját fiatalságomban és
                  Aranyban.</p>
               <p>Két nap mulva a testvérek visszamentek a nyárvégi hőségbe Pestre.</p>
               <p> </p>
            </div>
            <div type="chapter">
               <head>III.</head>
               <p>Erzsébet másnap már a hivatalban tizórázott. Mellette egy üres gépasztalon az
                  egyik gépíró kisasszony ült és nyári élményeiről beszélt - vagyis beszélt volna,
                  ha lett volna mit, mint maga mondta.</p>
               <p>- Sokan voltunk beutaltak a fürdőben, sok ismeretlen magaslati kúrás is. Isten
                  tudja miről látszott meg mindannyiunkon, hogy beutaltak vagyunk. A mai ruha olyan
                  egyforma, minden­ki kabátban, szvetterben járt és mégis... a mienkről kiabált az
                  olcsó áruház. Voltak akik né­gyesével egymásba karolva sétáltak, hangosan
                  nevetgéltek, mintha nagyszerüen mulatnának, pedig... Ha néhány férjet leszámítok,
                  huszonöt nőre jutott volna egy férfi, de azok az egyek is külön jártak,
                  magukban.</p>
               <p>- Hát nem tudtatok egy kicsit kikezdeni velük?</p>
               <p>- Ugyan Erzsi! Ahhoz az kell, hogy a másik fél is akarjon kezdeni. De mikor meg
                  sem látják az embert, ugyan hova kezdjünk? Tulajdonképen nagyon szomoru... mert
                  hiába, mégis mindenki azzal a reménnyel megy el az otthonából, az örök
                  megszokásból, a gázrezsótól és harisnyamosástól, hogy talán... mégis... hátha...
                  az a csoda, melyet az ember egész életén át vár, egyszer csak bekövetkezik.
                  Lehetetlen, hogy az ember egy fél napig utazzék, három hétig gyönyörű helyen
                  legyen, ahol fenyőfák közt igazi holdvilág süt és mégse történjék semmi, de
                  semmi!</p>
               <p>- Csacsi, ha valami történni akar, az gázrezsó mellett is megtörténhetik. Egy
                  nagynénémet a befőzés mellett kérte meg a férje, - vigasztalta Erzsébet hazug
                  lelkiismerettel, úgyis tudta előre a választ.</p>
               <p>- Nagynénéd korában! Különben is nem mindjárt férjhezmenetelre gondolok. Csak
                  valami - egy icipici kis regényfélére. Olyan gyönyörűen illett volna ahhoz a
                  helyhez. Hogy az ember­nek maradjon valami... Nem azokra a felfujt regényekre
                  gondolok, ahol az igazgató elveszi a gépirókisasszonyt, meg ahol a fiúk
                  veszekednek a lányok miatt. Csak annyira, hogy egy fiatal ember szívesen
                  mosolyogjon az emberre és egy szép este végigsétáljon vele a sötétes fasoron...
                  csak egy ostoba kis csókra... hogy az embernek maradjon valami kis emléke...</p>
               <p>- Ne tedd magad, mintha ennyit nem tudnál elérni.</p>
               <p>- Tévedsz. Te, aki társaságbeli lány vagy, nem ismered a mi életünket. Csak két
                  eset lehetsé­ges, vagy elszakadunk a családtól, legalább lelkileg és minden futó
                  ismeretséget elfogadunk kárpótlásul, vagy megmaradunk az otthon leányának az
                  udvari lakásban és akkor örökre le­mon­dtunk mindenről. Az első esetben állandó
                  rettegés között élünk titkos életet... a másodi­kat tudod mit jelent.</p>
               <p>Erzsébet intett és eszébe jutott: - Ez is halálra itéli magát.</p>
               <p>- Mit gondolsz, hivhatunk mi az otthonunkba hozzánk való embert? Mi, akik olyan
                  egyszerű családból valók vagyunk, amelynél még az ócska butor sem emlékeztet
                  valami jobbra; akik az anyánk környezetéből már kiváltunk, az irodában úri fiukkal
                  ismerkedtünk meg és a szüleink társaságából való férfival már szóba sem tudunk
                  állani? Dehát ez már nem tartozik a szabadságom élményeihez... Tudod azt gondoltam
                  ott egyszer, hogy ha a jó Isten volnék, elküldenék vagy száz fiatal embert oda
                  fenyvesek közé - nem nagy igényű, különös hősöket, csak olyan egyszerü embereket,
                  mint mi vagyunk... csak két hétre, aztán vissza is vehetné őket, hogy legyen
                  ezeknek a szegény leányoknak az életében legalább két hét, amelyre érdemes
                  visszagondolni... De te ezt talán meg sem érted.</p>
               <p>- Megértem, - mondta Erzsébet és egy kicsit elpirult. - Mert én még arra gondolok,
                  hogy nem okosabb-e ha nincs semmi emlék, amelyre visszagondolhassunk, mint hogy az
                  ember mindíg gondolkozzék és sohase találjon kiutat belőle... Menjünk dolgozni, -
                  folytatta egy sóhajtással.</p>
               <p>- Csak azt szeretném még tőled megkérdezni, mit gondolsz, érdemes hogy az ember
                  akármilyen ok miatt is, ne merjen élni?</p>
               <p>- Nem csak merésről van szó. Ez erkölcsi kérdés is.</p>
               <p>- Fütyülök az erkölcsi kérdésre. Nézz körül, kinek fáj az erkölcsi kérdés
                  önmagában. Ha semmit sem tudnak meg nyilvánosan, ki törődik vele? Itt az irodában?
                  Csak ki ne derüljön. A leánybarátnék? Azok maguk is úgy szeretnének élni.
                  Legfeljebb az anyánk... már akinek olyan anyja van. De én... na menjünk. - Lerázta
                  a zsemlemorzsákat a vászonkabátról és lapos lépésekkel ment a géphez. Szegényke
                  kissé lúdtalpú volt.</p>
               <p>Erzsébet délelőtt többször végignézett a két szobán, ahol kisasszonyok is
                  dolgoztak. Csak ketten voltak magasabb állásban, a többi gépek mellett ült vagy
                  kartotékát rendezett. Ha valamelyik vezető bejött, meredt figyelmességgel vagy
                  szinpadi bájoskodással fogadták. Több a leány, mint a férfi. A női munka
                  olcsóbb...</p>
               <p>Végiggondolta, hány iroda, hivatal, üzlet... boltban, emeleteken, sötét udvari
                  szobákban, tul­világított nagy termekben csupa ilyen fiatal leány ül, lesi a
                  főnökök kedvét és idegessé­gét... néhánynak sikerül férjhez menni - talán
                  nyomorúságra és a többi mégis ezt várja, az elérhetetlent. Ma még fiatalok, mert
                  uj a pálya, de lassankint megöregednek... közéjük fognak tartozni ennek a
                  nemzedéknek a tanítónői és közéjük kerül majd az egyetemi diplomások egész serege
                  és mind azt fogják gondolni, amit ő százszor elgondolt: hogy miért? és miért nem?
                  hogy élet ez?... Hogy otthont akarok, gyereket akarok, vagy legalább is két hetet
                  az életemben, amelyre visszagondolhassak, hogy szép volt... De akkor mire való
                  volt ez az egész emancipáció? A száraz kenyérért érdemes volt olyan nagy hűhót
                  csinálni? Vagy - mint egy rossz nyelvü öreg ember mondta, csak asszonyi furfang
                  volt az egész, hogy a férfi figyelmét magukra vonják és alkalmat találjanak
                  ismerkedésre?... De akkor sem sikerült...</p>
               <p>Erzsébet saját szerelmi kérdései mellett most érezte először a többiekét is, a
                  szerelemből számüzöttekét és a szerelemből élőkét és nem tudta melyiket tartsa
                  szomorúbbnak.</p>
               <p>Egyik este az apjával és Jánossal együtt a Hüvösvölgybe menekültek a hőségtől.
                  Kint is vacsoráltak és János nem tudta elkerülni azt a gondolatot, hogy Paula
                  bizonyosan nyaralni ment, azért kaphatták meg maguk mellé az apjukat is. De az
                  este olyan kellemes volt, hogy csakhamar elfeledkezett erről a mindíg felujuló
                  keserűségéről, elgondolkozott, alig hallotta a zenét és a beszélgetésbe is alig
                  szólt bele.</p>
               <p>Egyszerre az Arany nevét hallotta. Felrezzent rá. Sokszor már azt hitte, hogy
                  sokkal keve­sebbet foglalkozik vele gondolataiban, mint régen. De lelkében csak
                  hallgatott az a rejtett membrán, mely egyetlen névre rezonált, de akkor egész
                  lényét betöltötte muzsikájával.</p>
               <p>- Tulajdonképen miért nem akarják Szegedyék, hogy megtudják, hol nyaralnak? -
                  kérdezte Erzsébet az apjától. - Ez megint az Arany szeszélye?</p>
               <p>- Nem egészen. Én magam is helyeseltem. Arany annyira ideges volt, valósággal
                  nevraszté­niás, hogy a gyógyulásnak legjobb módja csakugyan az, ha teljesen
                  kikapcsolódik az itteni környezetből, ha ismerősök nem kereshetik fel és még
                  levelet sem kap.</p>
               <p>- Apa maga sem tudja, hol vannak?</p>
               <p>- Nem, én sem tudom. Ami azt mutatja, hogy Arany jól érzi magát, mert különben már
                  irt volna az anyja.</p>
               <p>- Arany, Arany! - visszhangzott Jánosban... úgy szerette volna kimondani a nevét.
                  De már másról beszéltek. Erzsi a gazdasági helyzetről kérdezősködött, hogy mire
                  való mindez, amiről a lapok annyit írnak, miért van pénzforgalomkorlátozás, mint
                  ahogy mondják, hiszen annak csak örülni kellene, ha a pénz forog.</p>
               <p>- Én igazán nem értek hozzá. Sőt attól félek, azok sem értenek, akiknek ez volna a
                  dolga. De azt tudom, hogy a pacienseim körében is nagyon megcsappant a
                  pénzforgalom.</p>
               <p>- És megint fizetéscsökkentést emlegetnek, - sóhajtott fel Erzsébet.</p>
               <p>- Legjobb nem gondolni rá előre, - mondta. Pétery vállat vont. - Lesz, ahogy lesz,
                  a mai világban minden előregondolás csődöt mondott. - Egy kicsit hallgattak.
                  Pétery a leányára nézett és örült friss, fiatal szinének. - Már kezdesz
                  megfehéredni Erzsébet vagy legalább is európai szint vált az arcod... Ha
                  visszaemlékezem, az én fiatal koromban ilyenkor nyáron csupa napernyőt láttál az
                  utcán, úgy féltették az asszonyok a fehérségüket. Alá kellett kukucskálni az
                  ernyőnek, ha az ember meg akarta látni a sok szép fiatal arcot.</p>
               <p>János elmosolyodott. Apa, mint fiatal... Aranka néni mellett, együtt sétáltak a
                  nagy fodros napernyő árnyékában... De milyen könnyen elfelejti a mát! Félretolja.
                  Lesz, ahogy lesz... Közöny? Már haragudni, fellázadni sem tud a Péteryek
                  osztálya?... Ő maga sem. Pedig a Bónis irodában is nagyon kezd érezni... eh, most
                  pihen, nem gondol az irodára.</p>
               <p>Csak az utolsó villamossal indultak haza. Kevesen utaztak velük együtt és
                  hallgatva, bágyadtan néztek ki az ablakon belihegő éjszakába. Mikor a Baross
                  utcához értek, az apjuk azt mondta, szálljanak le. - Menjünk itt egyenes irányban
                  tovább, mutatok valamit. - Aztán a Mária Terézia tér szegletén megállt és a fák
                  alá mutatott. Szürke lomok vagy rongyok a padokon... emberek.</p>
               <p>- A napokban este későn hivtak Budára egy villába, - kezdte halkan Pétery, amint
                  tovább mentek. - Mikor visszafelé jöttem az autóbusz megállótól husz lépésnyire
                  két asszony ordítva veszekedett. Két lompos, rongyos asszony, két boszorkány - az
                  egyik nem is volt öreg. Meg­álltam és megszólítottam őket, hiszen bizonyosan egy
                  pár filléren vesztek össze, hátha lehetne segiteni rajtuk. Az öregebb sikoltozva
                  mondta: - Ez az asszony ellopta a papírosomat, a nagy papírosomat! - Miféle
                  papírost? - kérdeztem ámulva. - Azt a nagy papirost, amelyiket ide szoktam
                  teríteni a füre éjszakára, amire lefekszem, a fekvőpapírosomat. Ez is itt alszik
                  valahol és ellopta az enyémet! - Pétery felsóhajtott és egy percig hallgatott. -
                  De azoknak még jobb dolguk van, mint ezeknek, mert legalább jó levegőben alszanak
                  éjszaka.</p>
               <p>Szó nélkül mentek tovább. Csak mikor az apjuk becsengetett a kapun, fogta karon
                  János Erzsébetet, odahajolva hozzá: - Mit gondolsz, szabad nekünk olyan nagyra
                  lenni a bánatunk­kal, mikor az emberek ott feküsznek az éjszaka ágyában kemény
                  padlókon, nagy papírosokon?</p>
               <p>Erzsébet meglepetve hallotta, hogy kettőjükről beszél. Az önkénytelen vallomástól
                  meg­hatottan, csak megszorította a bátyja karját.</p>
               <p> </p>
            </div>
            <div type="chapter">
               <head>IV.</head>
               <p>Bónis vette a kalapját és már be is csapódott az előszoba ajtó mögötte.</p>
               <p>- Ideges a princi, - mondta János és felpillantott.</p>
               <p>Az irodavezető hátratámaszkodott és lóbázni kezdte magát a székkel együtt. -
                  Hogyne... azt csak láthatod, hogy ez az iroda nem az, ami még csak a tavasszal
                  volt. Hát még ezelőtt két esztendővel! - Visszabillentette a széket és megnézte a
                  körmeit. - Nagy szükség van rá, hogy a Bánáti grófék perét megnyerjük.</p>
               <p>- Ugyan kérlek, a Bónis iroda csak nem függhet egy pertől!</p>
               <p>- Ma! - Felugrott. - Ma minden függ és mi is függünk. Pénz nincs, hitel nincs, a
                  bankok megvesztek a zárlat óta.</p>
               <p>- Dehát hol a pénz?</p>
               <p>- A trezórokban. Elbujt. Uramisten, te Jani, ha 23-ra visszaemlékezem... Nem
                  börzésztél te is?</p>
               <p>- Eredj már, akkor érettségiztem.</p>
               <p>- Na az egyáltalában nem lett volna akadály. Folyt a pénz, a milliók, 200-500
                  percentek, az anyám szakácsnéja is kosztba adta a bérét, előbujt a pénz még a sváb
                  asszonyok csikos harisnyáiból is. Most rettentő arisztokrata lett, szóba sem áll
                  az emberekkel. Csak azt tudnám, ki veszi ennek hasznát.</p>
               <p>Egy sóhajtással ült le. Visszagondolt arra a télre és a mulatásaira. - Függünk
                  fiam és függeni fogunk, mihelyt a kötél a nyakunkra szorul.</p>
               <p>- Ugyan kérlek, hogy lehetsz ilyen pesszimista. - De azért Jánoson is átborzongott
                  a bizony­talanság érzése.</p>
               <p>- Tudod miért ideges ma a princi? Mert a Hollós szalonból egy számla érkezett,
                  447.82 P., persze az asszony számlája - és nem tudta kifizetni. Ehhez nem volt
                  hozzászokva.</p>
               <p>- De hiszen válnak... neki kell azt a számlát kifizetni?</p>
               <p>- Na hallod, Bónis Imre csak nem fogja az elvált feleségének utána küldeni a
                  számláit.</p>
               <p>- Csodálom Enidet, hiszen gazdag.</p>
               <p>- Látod, ez a különbség az uri ember meg az uri asszony között. Az asszony
                  egyszerűen elfelejti, mikor elmegy, a számláit magával vinni, de az ember nem
                  felejti el kifizetni. Különben... nem tudod, ki udvarolt neki, vagy az udvarlói
                  közül melyikkel lépett el?</p>
               <p>János nagyot nyelt. - Nekem semmi közöm hozzá, - mondta és ujra az asztala felé
                  hajolt.</p>
               <p>De Bónis Imrét nemcsak a számla idegesítette. Igaz, hogy elég zavarossá váltak a
                  pénzügyei, de hiszen ez csak átmeneti lehet. Utolsó esetben ott van a berlini háza
                  is és főleg itt van a Bánáti per. Sokkal jobban izgatta az Arany dolga.</p>
               <p>Mikor a nyári négy napos együttlét után elvált Aranytól és a vonaton végiggondolta
                  a találkozás minden percét nem tudott biztos eredményt levonni. Nem mintha
                  kételkedett volna Aranyban, de valahogy mást várt ettől a találkozástól. Mást...?
                  Ez távolról sem fejezi ki azt a különbséget... Ha az utazás előtt való napok
                  reményeire gondolt, elképedt, hogy ilyen higgad­tan tudta fogadni a bekövetkezett
                  percek lanyhaságát. Nem várt-e még titkos találko­zásokra is? Arany kedves volt,
                  de érthetetlen... Ez nem baj. De... egyszer sikerült megcsókolni... az első
                  szüzies csókja forróbb, lázitóbb volt... ezt az asszonyt ujra meg kell tanítani
                  csókolni, ha elfelejtette.</p>
               <p>Elábrándozott ugyan arról is, hogy uj Aranyt találhat a szerelemben, de valami
                  mégis nyugtalanította.</p>
               <p>Otthon felhalmozott munka várt rá... akkor még gyakran írt Aranynak,
                  szenvedélyesen, mint ahogy a régi viszonyukhoz illett. Ostobaságnak tartotta volna
                  és rossz taktikának is, ha most az ártatlan vőlegény és menyasszony szerepet
                  játszatja el önmagukkal. De az Arany levelei ritkábbak voltak és nem kielégítők.
                  Egyszerre csak azt írta, hogy az anyja hazautazik, ő pedig Berlinbe megy. Minden
                  tiltakozása hiábavaló volt, Arany emlékeztette rá, hogy fenntartotta a szabadságát
                  és nem engedett. Arról hallani sem akart, hogy Imre utána jöjjön, ami neki is elég
                  nehéz lett volna. Épen most nem hagyhatta az irodáját magára, sokkal
                  nyugtalanítóbbak a politikai és pénzviszonyok... minden percben beüthet valami
                  amihez nem elég sem az irodavezető tudása, sem a János becsületessége.</p>
               <p>Aztán itt volt a válópör... ez az elválás nem minden tekintetben volt olyan
                  megnyugtató, mint a szerelmére nézve. Az Enid pénzének egy része az irodába és
                  pénzvállalatokba volt befek­tetve, ezt nem lesz olyan könnyü felszabadítani. Ott
                  volt ugyan a berlini ház... még a német infláció idején vette; igaz, hogy
                  bekebelezések terhelték, de ha jól eladhatná, Enidet is kielégíthetné, amit
                  mielőbb megtenni uri kötelességének tartott. Ezt János is elintézhetné és... hirt
                  hozhatna Aranyról.</p>
               <p>Közben mult a nyár. Bónis tovább küzködött a saját és a mások pénzügyi bajaival,
                  de főleg Arannyal. Végre nem lehetett tovább halasztani a házeladást. Behivta
                  magához Jánost.</p>
               <p>- Nem volna kedved egy kis berlini utra?</p>
               <p>- Természetesen. Ha az iroda érdeke...</p>
               <p>- Nem, ez magánügyem lenne.</p>
               <p>- Annál szívesebben.</p>
               <p>- Tudod a berlini házam eladóban van. A bank értesített, hogy átvenné, de keveset
                  ígér. Személyesen kellene elintéznem, de én most nem mehetek, tudod, két hét mulva
                  a nagy perünk esedékes. Halasztani sem merem az eladást, nehogy a bank meggondolja
                  a dolgot, a mai furcsa pénzvilágban. Én limittel felhatalmazlak rá, két-három nap
                  alatt elintézheted, még egy kicsit körül is nézhetsz és mulathatsz is egyet
                  Berlinben.</p>
               <p>- Nagyon szivesen megyek, a mulatságról le is mondok.</p>
               <p>- Jó. jó! Majd azután beszélj. De hogy mégse légy olyan egyedül az idegenben,
                  látogasd meg Szegedy Aranyt.</p>
               <p>Jánosnak még a lélegzete is elakadt. A szívverése egy pillanatra elállt, aztán
                  nagy dobba­nással ütődött a mellkasához... csak a másik észre ne vegye. De Imrét
                  annyira elfoglalta a saját izgatottsága, amint palástolni igyekezett valódi
                  szándékát, hogy gyorsan beszélt tovább: - Szegedyék is örülnének, ha hirt
                  hoznál... legjobb volna, ha rá tudnád venni Aranyt, hogy hazajöjjön.</p>
               <p>János csak nézte, hogy Imre egyszerüen felírja az Arany lakásának a cimét... ami
                  után annyit járt, ami miatt hónapok óta törte magát, itt volt a kezében. Hogyan
                  jutott hozzá Imre? Hihetőleg, mint a család ügyvédje, bár erről nem tudott.
                  Különben nem is gondolkozott tovább a csodán, mintha félne, hogy felébred és az a
                  kis papírszelet álom marad.</p>
               <p> </p>
            </div>
            <div type="chapter">
               <head>V.</head>
               <p>- De hűvös, borzongós ez az őszi este Berlinben, - gondolta János, mialatt
                  kifizette a taxit a fogadó előtt. Csak egy kézitáskával érkezett, melyet egy
                  egyenruhás szolga kivett a kezéből. Felment a második emeletre vele, a szobával
                  meg volt elégedve; különben is beleegyezett volna mindenbe, ügyetlen volt utazás
                  terén, ezt találta a legokosabbnak.</p>
               <p>Mert a fő az volt, hogy itt van és Arannyal fog találkozni. Beszélni vele...
                  megtudni végre.... Talán jobb lenne meglepni, talán elárulná magát... de minek?
                  Aranynak nincs szüksége rá, hogy az énjét leleplezze, úgy szép és jó, amilyen.
                  Vajjon hogyan él, milyen a szobája, milyen ő maga az idegenben? Már holnap meg
                  fogja tudni. Délelőtt elintézi a bankot és délután... milyen messze van még
                  majdnem egy teljes nap! De egy városban van vele.</p>
               <p>Egyelőre nem érdekelte sem a város, sem az esti élet. A szállodában vacsorázott,
                  de még mindíg nem volt ott lelkileg, ahol a teste. Csak lassanként kezdte
                  észrevenni az étterem nemzetközi közönségét, a sok szép kifestett asszonyt...
                  talán csak nem festi Arany is magát itt köztük? Azután izgatottabb lett maga sem
                  tudta miért - a levegőben volt ez, a bántóan éles világításban, az idegen beszéd
                  hangsúlyában, talán a fényüzésben is, mely szokatlan volt előtte hiszen Pesten
                  alig étkezett kétszer nagy vendéglőben. És a nők... ezek a kihivó asszo­nyok!
                  Milyen kivágott ruhák! Honnan jönnek ezek vagy hova mennek? Érezte, hogy kipirul
                  és szégyelte az izgalmat, mely a fehér, tündöklő testek láttára elfogta.
                  Elmenekült a szobájába, gyáván megszökve. Eros ilyen hatása elől.</p>
               <p>Másnap jól megnézte a térképet és úgy indult útnak. A nap kisütött, még az autók
                  fényes lakkját is szinesebbre gyujtotta, csillogott a kirakat üvegek óriási
                  tükröző táblái mögé rejtett százféle pompán. Az aszfalt feketén, olajosan fénylett
                  a gumikerekek surlódásától, mintha az is lakkozva lett volna, hogy a fény
                  elcsusszék rajta. Eszébe jutottak Ráday utca cimtáblái, melyeket idegességében
                  kényszerolvasással szokott végignézni és büszkén kihuzta magát. Mintha mégis jó
                  volna ilyen nagy város polgárának lenni. Átment az uton egy tömeg ember­rel, -
                  mintha tüntetnének - és csakhamar észrevette, hogy eltévedt. Ezek itt elhagyottabb
                  utcák, de idehallatszik a lárma - aztán más utcák - keresztbe találkoznak, ha
                  valamelyiket elhagyja, olyan mintha az futott volna el előle; kétkedve állott soha
                  nem hallott utca nevek előtt, aztán megint ujak jöttek, zsibbasztó támadásával az
                  ismeretlenségnek, bizonytalan földi messzeségeknek.</p>
               <p>Megállított egy taxit, megadta a cimet és beszállt. A soffőr elmosolyodott. Igy
                  mosolygott akkor is, mikor a tavasszal egy szép fiatal lány ült fel, hogy a
                  pályaudvarra vigye.</p>
               <p>János csakhamar észrevette, hogy valami nagy kerülővel futnak ugyanazon az utcákon
                  át, melyekkel gyalog már találkozott. Mikor a bankból visszament, azt is megtudta,
                  hogy alig volt száz lépésnyire, mikor kocsira ült. Elpirult a bosszankodástól,
                  hogy ügyetlenségéből meg­kocsikáztatta magát és hogy megszabaduljon vidékies
                  restelkedésétől, elhatározta, hogy mihelyt találkozik Arannyal, elmondja neki,
                  milyen ügyetlen még. Nincs olyan csacsiság, amit elkövethet, amit neki el ne
                  mondana és olyan ügyetlenség, ami fontos lenne ahhoz képest, hogy Arannyal
                  találkozni fog. Még az sem izgatta, hogy a bankban nem fogadták különös
                  lelkesedéssel az Imre ajánlatát. Mihelyt hazaért, bőven értesítette a főnökét,
                  sürgöny­választ kért és ezzel egyelőre lezárta ezt a gondját. Nem lehetett többé
                  probléma a világon, mikor pár óra mulva Arannyal fog beszélni.</p>
               <p>Nem messze a Dorotheenstrassetól, ahol a szállodája volt, egy elegáns ház második
                  emeletén találta meg a panziót, ahol Arany lakott. Úgy dobogott a szíve, félt,
                  hogy nem tudja ki­mondani kit keres, szinte meglepte, hogy egészen érthetően
                  beszél mégis. A szobaleány az egyik ajtóra rámutatott, János örült, hogy nem
                  jelentik be, mégis csak meglepetés lesz. A kopogtatásra az ő hangja felelt, már
                  bent is állt és Arany elébe jött... Szeme csodálkozásra nyilt - meleg meghatott
                  felvillanással, alig lehetett elhinni, hogy ez neki szól.</p>
               <p>És szótlanul adtak kezet egymásnak. János lehajolt és megcsókolta a leány kezét.
                  Arany elpirult... olyan volt ez a kézcsók, mint a lehelet - nem hasonlított a
                  másikhoz...</p>
               <p>- Nagyon meglepett... de nagyon örülök, hogy ujra látom Jani, - mondta végre Arany
                  most már egészen higgadtan.</p>
               <p>- Akkor miért rejtőzött el tőlünk egész nyáron? Igazán csak véletlen, hogy
                  megtaláltam magát. Arany, kedves Arany, mit akar ezzel a kóbor, titokzatos
                  élettel?</p>
               <p>- Már első percben kezdi a prédikációt? - Arany úgy tett, mintha duzzogna, de úgy
                  mosoly­gott, mint régen - talán még szebben... ó egyetlen mosolygás, mely először
                  a szemnél kezdődik, csak azután fut le az ajkára... először a szemét csókolni meg,
                  azután az ajkát.</p>
               <p>- Megérdemli Arany a szidást. Miért akar bennünket elhagyni? Nem eléggé szeretjük
                  otthon? Mit keres ebben az idegen világban. Na ne haragudjék...</p>
               <p>- És maga mit keres itt?</p>
               <p>Aranyt Bónis nem értesítette a János utazásáról. Maga sem tudta miért, azt
                  kivánta, hogy János meglepje... Azért, hogy valamire rájöjjön? Nem, ez sok lett
                  volna még titkos gondolatnak is. De... csak találja teljes váratlanságban.</p>
               <p>- Én a Bónis Imre megbizásából jöttem, hivatalos ügyben. De ez nem érdekelheti.
                  Hiszen otthon minden olyan egyformán folyik tovább.</p>
               <p>- Na azt nem mondhatnám. Bankzárlat, valutaügy, választás, miniszterválság...</p>
               <p>- És ez érdekli magát? Igaz, hogy minket eléggé érdekel, különösen az irodát. De
                  nem kell félni, kibirjuk, - folytatta János, mikor az Arany egy csöppnyi
                  fejfordulata mintha unalmat vagy nembánomságot fejezett volna ki. - Dehát persze
                  ez minket mind nem érdekel. Mondja el inkább hamar, mit szokott csinálni, hogyan
                  él, kik a barátai?</p>
               <p>- Egyetemre járok, könyvtárban dolgozom... de megvallom, hogy ez csak külsőség.
                  Jobban mulattat a filozófiánál, ha valamelyik ismeretlen kolléga nagy szemeket
                  mereszt rám.</p>
               <p>Jani komolyan, kérdően nézett a szemébe.</p>
               <p>- Elrontottak, maguk rontottak el odahaza, hogy olyan fontosnak tartsam a férfi
                  tetszést, - és Arany nevetett, azzal a kicsit kihivó nevetéssel, melyre a tavasz
                  óta rákapott.</p>
               <p>- Ugy-e haragszik, hogy így beszélek? Maguk szeretik, ha a nő szép és akár
                  tudatosan szép is. De azért mégsem szabad tudni róla, mutassuk, mintha sem a
                  tükör, sem a férfiak elismerését nem vennénk észre... egyszóval hazudjunk. De csak
                  akkor hazudjunk, mikor maguknak jól esik.</p>
               <p>- Nem Arany. Nekem sohase hazudjék.</p>
               <p>- Isten ments! Nem birná el az igazságot.</p>
               <p>- Arany, miért tréfál ilyen szavakkal? Öröme telik benne, ha kinozhat?</p>
               <p>Az Arany szeme fátyolos lett. - János, ne beszéljen így. Nem akarom kinozni, de
                  félek... félek, hogy maga bennem valami csodálatos tökéletességet lát és hogy
                  nagyon csalódni fog. - Intett a kezével, mikor János közbe akart szólni. - Hagyjon
                  beszélni. Olyan tökéletes nő, mint amilyet maga kíván, talán nincs is a világon.
                  Én legkevésbé vagyok az. - Hirtelen dacos hangot váltott. - És azt szeretném
                  tudni, maga olyan tökéletes-e, mint amilyet egy nő kivánhat... majd az a nő fog
                  kivánni...</p>
               <p>- Az a nő? Arany tudja, hogy csak egy nő van, akinek az itéletére adok.</p>
               <p>- Nem akarom tudni, hogy az ki!</p>
               <p>- Ez nem igaz Arany! - Nagyon is biztosan kiáltotta el magát, hogy lelke nyomorult
                  hirtelen összeesését eltakarja vele.</p>
               <p>- Maga adott rám régen... ne hazudja le azt a keveset, amennyit hinnem
                  megengedett.</p>
               <p>- János! - Az Arany keze már ott is volt a kezén, nyugtatva, csillapítva. - Félek,
                  hogy egyszer, ha igazán megismer, kevésnek fogja tartani azt, különösen a maga
                  követelései szerint, amit magamról mondtam.</p>
               <p>- Én vagyok a hibás?</p>
               <p>- Mindketten... De nézze olyan rövid ideig leszünk most együtt, hogy ne vitázzunk
                  erről és magunkról. Látja ilyenkor úgy érzem, mintha valami láthatatlan ellenség
                  hideget, gyanakvót, éleset dobna közénk... jégdarabokat, késeket, fulánkokat a
                  lelkünkbe... ó milyen poétikus lettem! - kiáltott bele saját meghatottságába.</p>
               <p>- És mikor beszélünk ujra magunkról?</p>
               <p>- Otthon. Ha megint Pesten leszek.</p>
               <p>- Hát mégis haza készül. Mikor?</p>
               <p>- Nem tudom. Talán hamar, talán nagyon sokára.</p>
               <p>- Nem Arany. Haza fog jönni. Ennek nincs semmi értelme. Maga is elismerte. Haza
                  fog jönni.</p>
               <p>Arany csak nézett rá. Igen, a szeme... ez az a szem, melybe bele lehet nézni,
                  mélyen, becsü­letesen. Konok és mégis meleg, fiatal és... hivő... és a homloka
                  nyilt, az is hivő és... és ő megcsalja.</p>
               <p>- Haza fogok menni nemsokára, - mondta egyszerűen.</p>
               <p>- Köszönöm Arany. Nem volna kedve holnap a szinházba jönni?</p>
               <p>- Magával?</p>
               <p>- Természetesen.</p>
               <p>- Menjünk. Ahova akarja.</p>
               <p>Pár perc mulva mélyen belemerültek a szinházi hirek olvasásába.</p>
               <p>Mikor János elment, Arany állva maradt és nézte a becsukódó ajtót. Aztán
                  megfordult, szembe­került a nagy álló tükörrel a szekrényajtóban. Nézte magát
                  hidegen, idegenül, szinte csodálkozva. Közelebb ment tüköralakja felé. - Hát mégis
                  utánam jött, épen Imre küldte utánam... ez a sors... mert szeret, régen tudom,
                  hogy nagyon szeret, - sugta annak a másik énjének, mely a tükörben remegő szájjal
                  hallgatott. Mindíg vele szokott beszélgetni, ha nagyon egyedül volt.</p>
               <p> </p>
            </div>
            <div type="chapter">
               <head>VI.</head>
               <p>A Friedrichstrasse sarkán megtorlódott a tömeg a rendőr intése előtt. János
                  szerette ezt a látványt, amint sürün, egymás hátán tolongtak el az emberek előtte
                  és mögöttük kaotikus zajjal mindenféle gépjármű rohant, míg neki a fegyelem várást
                  parancsolt. Otthon sohasem tünt fel ez a rend valami különösnek, de ott ahol
                  százával engedelmeskedett az élet a gépek­nek, impozánsnak találta. Előtte a
                  tömegben háttal sok asszony, a divat közös egyenruhájá­ban, de az egyik mégis
                  feltünt az alakjával és szép tartásával; egészen különös elegánciája, a kis kalap
                  szokatlanul ferde állásával és pompázatosan lecsüngő tollával izgatta a
                  képzeletét. Lám Berlinben ilyen különös asszonyok... mindíg tréfálni szoktak a
                  német nők elegánciáján, pedig sok kifogástalant látott... de ez még azok közt
                  is...</p>
               <p>Az asszony, aki megérezte a férfiszem tekintetét, egyszerre visszafordult. János
                  elképedve bámult rá. Nem akart hinni és csak jó másodperc mulva kiáltott fel az
                  asszony mosolygására válaszolva: - Enid!... Nagyságos asszony!</p>
               <p>- Nem tudta, hogy Berlinben vagyok? - kérdezte Enid. - De most már átmehetünk.
                  Jöjjön, kisérjen el, sok mindent szeretnék kérdezni.</p>
               <p>Áttolakodtak a tömegen. János még mindíg zavartan a sokféle ellentétes gondolat
                  között. A megszökött asszony... dehogy! Nem lehetne magabiztosabb, ha a férje
                  karján járna. A princi felesége... persze válnak... szép a profilja, de ez a
                  kalap, hiszen majdnem a félszemén ül... Károllyal szökött meg. Vajjon
                  kérdezősködhetnék róla? Lehetetlen... hogy lökdösődünk... vajon nem kellene-e a
                  karját nyujtani?</p>
               <p>- Tulajdonképen nekem több okom volna a csodálkozásra, hogy magát itt látom.
                  Kiváncsi vagyok, hogyan fogja érezni magát, maga puritán, ennek a Bábelnek
                  nevezett városban.</p>
               <p>- Hivatalos ügyben jöttem, a... principálisom megbizásából.</p>
               <p>- Igen? Az Imre irodájában van még mindíg? Hogy van a volt férjem? Örül, hogy
                  meg­szabadult tőlem? Én örülnék, ha neki volnék... Jöjjön, forduljunk itt be,
                  kevesebben járnak, kényelmesebben beszélgethetünk.</p>
               <p>- És nagyságos asszony, jól érzi magát az uj életben?</p>
               <p>- Mondjuk az életben, mert az eddigi nem is volt az. Sok mindent beszélhetnék és
                  meglepe­tésem is volna a részére, de csak akkor, ha addig, amig nálam van le tudja
                  vetni az örökös erkölcsbirót. - Nevetett, egyenesen a szemébe nevetett Jánosnak. -
                  Nem mintha valami erkölcstelen életet élnék, ne képzelje. Hanem elront minden
                  intim melegséget az otthonban, ha olyan ember van köztünk, akitől félni kell.</p>
               <p>- Én tőlem félt vagy fél? - kérdezte és belement az asszony tréfásan gúnyos
                  hangjába, de magában azt gondolta: sohasem hittem volna, hogy ez az Enid ilyen
                  kedves asszony.</p>
               <p>- Még kérdezi? Jó, hogy magától nem kértem tanácsot mielőtt eljöttem, különben még
                  most is az a kellemetlen, rideg asszony volnék, aki voltam.</p>
               <p>- Úgy hát most megtalálta a boldogságot?</p>
               <p>- Jaj, maga úgy látom valami szerelmi históriára gondol! Ha még tizenhat éves
                  leányok hisznek ebben a boldogságban, értem. De felnőtt, józan ember... Csak nem
                  képzeli, hogy azért hagytam ott az uramat, hogy egy másik alkalmatlanságot vegyek
                  a nyakamba?</p>
               <p>- Bocsásson meg, ha netalán indiszkrét volnék...</p>
               <p>- Csak tessék, tessék!</p>
               <p>- Ugy tudom, hogy Károllyal utazott el Pestről.</p>
               <p>- Ez igaz, de mindegyikünknek más útja volt, semmiesetre sem a szerelmet
                  kerestük... Na de úgy látom, belezavarodik ebbe a sok bizonytalan válaszba. Most
                  én itt bemegyek ebbe a boltba - nézze milyen csoda hideg ételek vannak a
                  kirakatban. Legjobb volna, ha eljönne hozzám. Meddig marad Berlinben?</p>
               <p>- Bizonytalan, - felelte egy kis kényelmetlen érzéssel János.</p>
               <p>- Jöjjön el holnap este hét órakor, de ez itt Berlinben nem kilenc órát jelent.
                  Nézze itt van a névjegyem, hogy el ne felejtse a lakásom cimét. Azt hiszem
                  érdekelni fogják azok, akiket ott talál... valami meglepetést is tartok fenn.</p>
               <p>Bement a boltba. János egy percig állva maradt, látta a kirakat üvegén át, hogy
                  mozog, hogy sietnek kiszolgálni. Érdekes asszony... de hova lett régi ellenérzése?
                  Rá se tudott nézni, mikor utoljára Szegedyéknél találkoztak - akkor Károllyal
                  kezdett ki... Megmondja Aranynak, hogy elmegy hozzá - vagyis elmenjen-e? De hogyan
                  juthat eszébe, hogy elhallgassa Arany előtt... vajon tudja Arany, hogy ez az
                  asszony is itt van?</p>
               <p>Arany nem tudott róla, mert nagyon meglepte, mikor János elmondta a találkozást. -
                  Különös, maga még csak másodnap van itt és már is kalandja akadt. Na csak ne
                  tiltakozzék! Miért hivta volna meg magát? Sohasem tesz semmit ok nélkül, vagyis
                  önmagára nézve fontos ok nélkül.</p>
               <p>- Ha nem akarja, nem megyek el hozzá.</p>
               <p>- Én nem akarom? - Arany elpirult és összehuzta a szemöldökét. János eltalálta
                  titkos kivánságát. - Csak nem képzeli, hogy féltékeny vagyok rá?</p>
               <p>- Bárcsak volna, - mondta János mosolygó szomorúsággal. Mindaketten zavarba
                  jöttek. János úgy érezte, hogy valami nagyon parányi, egy gondolatnyi okot mégis
                  adott rá. Miért érdekelte ez az asszony mégis? Miért szeretne hozzá elmenni?</p>
               <p>- Magának még nincs olyan furcsa kis félrecsapott kalapja? - kérdezte hirtelen,
                  mintha csak ez lett volna minden érdeklődésének oka Enid iránt.</p>
               <p>- Arany a szekrényhez ment és kivett egy kis kalapot. Majdnem elfért a János
                  tenyerében, mikor odaadta.</p>
               <p>- Tegye fel... nagyon kedves.</p>
               <p>- Arany a tükör elé állt és mikor megfordult, elkezdett nevetni. - Még egyszer sem
                  mertem benne kimenni az utcára.</p>
               <p>- Ez az, - gondolta János. - Az az asszony kiment volna, ha ő lenne is az
                  egyetlen, akinek fejére tette a divat.</p>
               <p>- Magának nem áll olyan... - Elharapta a mondatot.</p>
               <p>Arany ránézett és letette a kalapot.</p>
               <p>- Csak nem haragszik érte! Hála Istennek, hogy magának nem áll olyan jól. Nem
                  divatbáb vagy viaszfigura.</p>
               <p>- Az az asszony sem. - Nem mondta ki a nevét.</p>
               <p>- De Arany, ez olyan kihivó, hogy nem magának való, csak azt értettem.</p>
               <p>- Vigyázzon, bele ne szeressen, az az asszony kész veszedelem. Számitó, hideg,
                  önző, nem asszony csak a formája. Azzal szemben minden férfi ostobává vagy
                  szerencsétlenné válik és a saját szerencsétlenségét átviszi másokra is.</p>
               <p>- Nem megyek el hozzá.</p>
               <p>- De igen, menjen el! - mondta Arany szokott akaratos hangján. - Azt akarom, hogy
                  elmen­jen. Csak tessék kiállani a próbát. Könnyü adni a tökéletes embert, ha
                  kikerüli a veszélyt! Csak tessék elmenni!</p>
               <p>- Én adom a tökéletes embert? - kérdezte János szomorúan.</p>
               <p>- Még csak nem is tudja? Csak tökéletes embernek szabad olyan követeléseket
                  felállítani másokkal szemben, hogy egyszerre mindenki gyengének érezi magát és
                  elnémul.</p>
               <p>János felállt. - Most már rossz kedvü Arany, sajnálom hogyha én vagyok az oka.
                  Jobb ha elmegyek. De bármit gondol rólam, tudja meg, hogy magától sohasem kivánok
                  több tökéletességet, mint ami már megvan benne.</p>
               <p>Arany elkezdett nevetni - a kacagása épen olyan hirtelen félbetört. - Na menjen,
                  menjen oda hozzá...</p>
               <p>Mikor János kiment Arany hirtelen kinyitotta utána az ajtót. A hallban két hölgy
                  állott beszélgetve.</p>
               <p>- János, - suttogta Arany. De az idegenek előtt restelte visszahivni, vagy
                  utánafutni. Bent a kis kalap, melyen összevesztek, még ott feküdt a széken.
                  Kinyitotta a szekrényt és behajította a kalapot legalúl a cipők közé. - Féltékeny
                  vagyok, - gondolta. - Mindíg rettegtem, mióta annak a másiknak vége van, hogy mi
                  lesz, ha ujra... - Betette a szekrényajtót és ott állt megint saját tükörképe
                  előtt. És ott beszélt tovább annak a másiknak. - Mintha mindíg rá gondoltam volna
                  ilyenkor. Mi lesz, ha beleszeretek... mi lesz, ha már régen szeretem... mi lesz,
                  ha megtudja...? Bárcsak ne jött volna ide! Ó bárcsak elmenne már.</p>
               <p>Megint kinyitotta a szekrényt és ránézett az elkinzott kalapra. Pedig mennyibe
                  került és épen most... nincs is pénze. Megmondhatta volna Jánosnak, de
                  elfelejtette az asszony és a kalap miatt. Valami butaság van Pesten és azért késik
                  a pénze. Sohasem képzelte volna, hogy ő, Szegedy Arany, valaha olyan körülmények
                  közé jusson... mi minden közé nem jutott már eddig is... de hogy bajba keveredjék,
                  mert világválság van. Azt tudta, hogy itt a panzióban nem lesz baj, meg is
                  mondták, hogy szívesen várnak. De készpénze nem lesz. És János itt van, mintha
                  csak az Isten küldte volna a mentségére és ő hogy bánik vele! Hátha eladná ezt a
                  kalapot, ugysem áll jól... el is adja.</p>
               <p>Lehajolt a kalapért és kisimogatta. A müncheni bárónénak nagyon tetszett... azt
                  fogja neki mondani, hogy a vőlegénye nem szereti... butaság, minek hazudni. A fő,
                  hogy megvegye.</p>
               <p>Délután Arany behivta a bárónét magához, hogy megnézze a kalapot, de láthatóan nem
                  tetszett neki. Kissé elfintorította az arcát és Aranyt kérte meg, hogy tegye fel.
                  Arany kacérkod­va állt a tükör elé és kackiásan feltéve a kalapot, mosolyogva
                  fordult a bárónéhoz, mintha bolti kisasszony volna: - Nos, meine Dame, nem
                  elragadó?</p>
               <p>A báróné felgyult tekintettel mondta: - Elragadó... maga az elragadó!</p>
               <p>Arany lelökte a kalapot, gondolkozott, hogy már most hogyan szabaduljon meg ettől
                  az asszonytól, mert a másik nem mozdult, csak kellemetlen negélyes mosolygással
                  nézett rá, melyet nem értett. Leült a pamlagra és ő is vendéglátó mosolygását
                  vette elő, mikor maga mellett helyet kinált a bárónénak. - Úgy látom boltot nem
                  csinálunk, de azért foglaljon helyet.</p>
               <p>- Drága szépség, - kezdte a báróné, mikor mellé ült, - úgy örülök, hogy ez a kalap
                  alkalmat adott a közelebbi megismerkedésre és intim együttlétre... drága, puha
                  szépség...</p>
               <p>Arany meglepetten fordult felé... ez talán mégis sok lesz, mindjárt kezdetnek.
                  Kényelmetlenül nevetett, de akkor már két kar fogta át és simitva csuszott le a
                  vállán, karján.</p>
               <p>- Báróné, - mondta Arany, még mindíg értetlenül és kellemetlen viszakodással, -
                  hiszen csaknem idegenek vagyunk.</p>
               <p>- Idegenek! Hát nem vette észre az első pillanattól kezdve... hiszen minden
                  tekintetemet megértéssel viszonozta... és... olyan tiszta vagy, sohasem láttam,
                  hogy férfit akartál volna, mint a többiek. Végre, végre alkalmat adtál... - A
                  báróné lecsuszott a földre és átkarolta az Arany két térdét.</p>
               <p>Arany csak hebegett, életében először vesztette el az önbiztonságát. Lehetséges,
                  hogy... Két kezébe fogta a saját fejét. Lehetséges az ilyen...</p>
               <p>A báróné elkezdte csókolni a térdét. Arany rémülten ugrott fel. - Mit képzel...
                  őrült!</p>
               <p>A báróné még mindíg fogta a ruháját, Arany csaknem odabukott mellé a szőnyegre,
                  mikor fel akart ugrani. Szánalom, undor és nevetés fogta el, odább taszította a
                  térdeplő asszonyt. - Kérem, menjen ki. Jöjjön magához... téved, nem jó helyre
                  fordult... téved, téved! - mondta gyorsan egymásután többször és minden szavánál
                  igyekezett hátrálni.</p>
               <p>A báróné is felállt, nagyra nyiló tekintetét igyekezett az övébe kapcsolni: - Nem
                  tévedtem! - mondta kissé rekedten lihegve. - Csak elsiettem. A te szépséged nem
                  egy aljas férfinak való. Még találkozunk... még te fogsz hozzám eljönni... nem
                  tévedhettem! - Szinpadi fordulattal rohant ki a szobából. Arany egy pillanatig
                  utánabámult, aztán zavaros érzései közül a nevetséges győzött, elkezdett kacagni.
                  Ledobta magát a pamlagra és úgy nevetett, hogy a könnyei folytak, a párnába furta
                  a fejét, hogy nevetése ki ne hallatszék, ha az asszony ott maradt volna az ajtaja
                  előtt.</p>
               <p>Még ezt is meg kellett érnie! Ez a furcsa asszony... hóbortos, szegény asszony!
                  Ugy szavalt, mint egy igazi szerelmes. Szörnyü... de hiszen nem is igaz! Nem lehet
                  igaz!... Arany felült és elgondolkozott. Nem, nem igaz! Szinház,
                  érdekességhajhászat az egész - ez a vénülő asszony... Szó sincs róla, hogy
                  abnormális, divatos akar lenni, feltünő, érdekes, mint... mint ez a kis kalap.</p>
               <p>Mert abban a percben észrevette, hogy a kalapot összegyürte, mikor nevettében a
                  pamlagra esett.</p>
               <p>De miért épen ő rajta akarta kipróbálni? - Viszonoztam a tekintetét? Hát persze...
                  olyan kedvesen integetett, mosolygott mindíg, drága kis magyar szépségnek
                  nevezett... Hisztériás komédia! És ha mégis... ha igazat mondott... hányszor
                  hallotta... Sappho... Arany a csodálko­zástól valóságosan eltátott szájjal maradt
                  ülve a pamlagon a gyürött kalappal kezében.</p>
               <p>Este János érte jött, hogy szinházba menjenek; Arany megelégedetten fordult el az
                  előszoba tükrétől, melybe gyors pillantást vetett, mikor Jánossal kilépett. Olyan
                  kedves emberpár, szép, egészséges és vidám pár ment el a tükör lapja mögött. De a
                  lépcső fordulónál ott állt a báróné teljes magasságába kiegyenesedve és mikor
                  mellékerültek, hangosan, gúnyosan felnevetett, aztán felsietett a lépcsőn. János
                  csodálkozva nézett utána. - Hát ennek mi baja?</p>
               <p>- Ó... csak egy hiszterika! - És Arany ujra elkezdett nevetni.</p>
               <p>- Nem értem, - mondta János nyugtalanul. Megint itt volt valami Arannyal
                  összefüggésben, amit nem értett.</p>
               <p>- Majd megmagyarázom Jani, most nem lehet így az utcán. Olyan bolondos és olyan...
                  szomorú, vagy legalább is szánalmas. Most ne beszéljünk róla.</p>
               <p>- Nem valami pletyka a személyem miatt?</p>
               <p>- Pletyka! Elfelejti, hogy Berlinben van. Csak nem képzeli, hogy itt bárki törődik
                  egy férfinak és nőnek a... akár a szerelmi viszonyával is. Az emberek itt sokkal
                  edzettebbek, mint nálunk otthon. Ezt ne felejtse el, mert szinház után ugyis
                  felhívom, hogy egy kicsit jöjjön be hozzám egy cigarettát elszívni. Tehát semmi
                  szörnyüködés. Akkor majd mindent elmondok.</p>
               <p>Mikor éjfél felé János csakugyan ott ült Aranynál, ujra eszébe jutott az a
                  nevetés. - Most mondja el Arany, miféle asszony az, aki olyan hóbortosan
                  nevetett.</p>
               <p>- Nem hóbortosan, megvetően.</p>
               <p>- Dehát miért? Ki ez az asszony?</p>
               <p>- Valami osztrák báróné, Münchenben lakott, nem tudom miféle, de nekem... ejnye,
                  hogy mondjam el, hogy el ne ájuljon - nahát szerelmet vallott nekem, ha ugyan ezt
                  is úgy nevezik.</p>
               <p>- Őrültség! Lehetetlen...</p>
               <p>- Nem az. Itt a panzióban is van két leány, akikről azt állítják, hogy nyilt
                  viszonyuk van. Azt hiszem ez a bolondos báróné megkivánta a dicsőséget, a
                  feltünést, meg akarta mutatni, hogy ő is modern nő.</p>
               <p>- És épen magát választotta ki...? - kiáltott János bosszankodva és leküzdhetetlen
                  undorral.</p>
               <p>- Én azt hiszem csak komédiázott. Különben lehet...</p>
               <p>- És maga mit mondott neki?</p>
               <p>- Hogy menjen innen. Erre el is ment.</p>
               <p>- És...?</p>
               <p>- És? Nincs tovább. Én meg úgy nevettem azután mint egy bolond és egészen
                  összegyürtem azt a kis kalapot, amelyiket maga nem szeret. Véletlenül ráültem
                  ijedtemben vagyis nevet­tem­ben.</p>
               <p>- De hogy tudott ezen nevetni, Arany? Rémes...</p>
               <p>- Istenem, ha látta volna az arcát! Mikor úgy odadugta hozzám, látszott, hogy
                  csupa mitessze­res az orra és kiáll a szeme. És az a megbabonázó tekintet...!
                  Pedig nem is csunya nő, de akkor olyan csunya és ostoba arca lett. És képzelje el,
                  hogy ezek ilyenkor mind Sapphora gondolnak és nekem is az jutott eszembe... egy
                  képe, melyet valami irodalomtörténelemben láttam gyermekkoromban. Egy sziklán ül a
                  tenger előtt lanttal kezében, a chiton vagy minek hívják lecsuszik félig a
                  válláról és az a gyönyörü görög profil, amilyet csak képeken lehet látni...</p>
               <p>- És ezért nevetett? - János még mindíg nagyon komolyan hallgatta.</p>
               <p>- Ezért is, meg minden másért. Az élet egész komédiájáért.</p>
               <p>- Arany, most maga játszik szinházat.</p>
               <p>- Lehet barátom. De most azon is szeretnék nevetni, hogy én Pétery Jánossal ilyen
                  erkölcs­telen dolgokról beszélgetek. El tudja képzelni, hogy mi Pesten ilyen későn
                  együvé ülhetnénk, hogy Berlin - vagy akár Budapest sexuális erkölcseiről
                  beszélgessünk.</p>
               <p>- Igaza van Arany. Nem is értem... talán mégsem kellett volna feljönnöm.</p>
               <p>- Dehogy nem érti! Csak nem járhatunk itt behunyt szemmel? Vagy talán nem másként
                  él itt mindenki, mint otthon? felszabadultan, mint ahogy ezek mondják. Ki tudja,
                  ha mi is így élnénk mindíg, nem lenne-e kevesebb tragédia.</p>
               <p>- Százszor több lenne!</p>
               <p>- Jó, jó! Ne vitatkozzunk most erkölcsi kérdéseken. A tény az, hogy másként élnek
                  itt az emberek és minden igazi nagy városban és ennek megvan a maga hatása
                  mindenkire. Már csak látásban, tapasztalatban másként kell élnünk és így
                  gondolatban is. Ne tagadja, magát is befolyásolta már! - Arany nevetéssel
                  folytatta, de ez a nevetés a torkába fult, mert látta, hogy János fülig pirul.</p>
               <p>- Én férfi vagyok, - mondta aztán dacosan.</p>
               <p>Arany oldalról nézte ezt a komoly arcot, melyről lassankint tünt el a pirosság. -
                  János, - szólította halkan. - János... Enid?</p>
               <p>János felkapta a fejét erre a hangra. Tekintetük találkozott. Arany lehajtotta a
                  fejét.</p>
               <p>- Kedves Arany, Enid veszedelmes asszony, de nem önmagában a nőisége által, hanem
                  befo­lyásával - veszedelmes férfira nőre egyaránt. Jó, hogy nem találkoztak itt,
                  félteném magát tőle.</p>
               <p>- Ő az egyetlen ember, akitől nem félthet. Mi sohasem találkozhatunk, még ha
                  látjuk is egy­mást.</p>
               <p>- Nem értem, vagyis... Milyen különösen mondta ezt, majd nem azt mondanám, hogy
                  tragikusan.</p>
               <p>Arany megrázta a fejét: - Ne beszéljünk többet róla. Inkább... tudja, hogy
                  egyáltalában nem kapok pénzt otthonról? És ez a buta báróné nem vette meg a
                  kalapomat. Bizonyosan megint azzal a valutazárlattal van baj.</p>
               <p>- Én nagyon szívesen adok abból, ami nálam van. Azután majd találunk ki valamit.
                  Amint hazaérek, mindenesetre figyelmeztetem az otthoniakat...</p>
               <p>- Apa bizonyosan küldene, ha lehetne. Hát csak találjon ki addig is valamit, -
                  mondta Arany vidáman. - Mulatságos az ilyen pénztelenség, amiről olyan biztosan
                  tudja az ember, hogy nem tarthat soká. - Azután pontosan megszámolta a pénzt, amit
                  János átadott neki. - Hát a kamat? Uzsora lesz?</p>
               <p>- Megfizethetetlen! - Olyan jól esett Jánosnak, hogy ezzel is valami kapcsolatot
                  szerzett Aranyhoz.</p>
               <p>Mikor felállt, egyszerre odanyult hozzá Arany és megigazította a nyakkendőjét. -
                  Ezzel ne menjen el holnap Enidhez... csuf nyakkendő.</p>
               <p>- Nem is megyek el, egyáltalában nem megyek el hozzá. De azért, a maga kedvéért,
                  holnap veszek egy uj nyakkendőt.</p>
               <p>- De menjen el! okvetlenül menjen el... és mindent elmondjon szóról-szóra.</p>
               <p>János az ajtóból visszafordult. Egymásra nevettek. - Nem megyek el, - mondta János
                  meg­győződéssel.</p>
               <p>Arany toppantott: - De igen! El fog menni!</p>
               <p> </p>
            </div>
            <div type="chapter">
               <head>VII.</head>
               <p>János másnap este gondosan felöltözött. Jókedvüen intett tükörképének, mely most
                  nem játszotta az idegent és nem halványodott el a szeme előtt. - Egészen csinos
                  ifjú, - gondolta tréfásan, de csakugyan meg volt elégedve magával. Mégegyszer
                  megnézte az Enid névjegyét. Kurfürstendamm - ez valami előkelő hely.</p>
               <p>Lent taxiba ült. Ez is több kiadás ugyan, de bizonyosan eltévedne megint és sáros
                  cipőben érkeznék meg, pedig társaság is lesz nála. Valami meglepetésről beszélt...
                  bizonyosan nőről van szó. - Lehet, hogy valami mozicsillag, akinek nem fogom
                  ismerni a nevét. Nem baj, legfeljebb olyan barbár balkáninak fog tartani.</p>
               <p>Az utcák szaladtak mellette, fordultak, megálltak, ujra nekiindultak... nagy
                  fénygömbök szét­mosódott fénye, reklámbetük szemidegét izgató szinei, szinek vad
                  fellobogásai...</p>
               <p>Mikor az Enid lakásába belépett, az előszoba meglepte. Valami egészen más, mint a
                  pesti lakások szük folyosó maradványai: ez már a lakással egységet jelentő szoba,
                  rejtett fény­forrás­sal... szép... ha nekem és Aranynak ilyen lehetne...</p>
               <p>A szobaleány a kabátját egy mellékfülkébe vitte be, ahol János előtte ismeretlen
                  uniformis kabátot pillantott meg. - Sokan vannak? - kérdezte.</p>
               <p>- Csak a rendes társaság.</p>
               <p>Bent állólámpa világított kékes fénnyel, egyenruhát látott, több embert a szoba
                  homályosabb szegletében Enid a megvilágított pamlagról nyujtotta felé kezét. Azt
                  találta, hogy most nem olyan szép, mint a multkor az utcán. Valami különös volt az
                  arcán, merevség vagy ünnepé­lyesség... De nem volt ideje gondolkozni. Enid már
                  bemutatta egymásnak a többiekkel, négy férfi volt, elképesztően előkelő orosz
                  neveket hallott, mint egy Tolsztoj regényben...</p>
               <p>- Ezt az urat pedig már ismeri, - mondta Enid és mosolygása megtörte arca
                  merevségét. A háttérből Károly lépett elő. Ő már túl volt az első meglepetésen,
                  mikor Jánost meglátta az ajtóban.</p>
               <p>- Nem mondtam meg egyiknek sem, hogy találkozni fognak, pedig testvérek, - mondta
                  Enid a többiekhez fordulva.</p>
               <p>János nem lepődött meg annyira, mint Károly egy perccel előbb. Mintha gondolt
                  volna is Károlyra utközben... de el is volt készülve rá, mióta belépett, hogy
                  valami váratlannal fog találkozni, aztán ez a különös világítású szoba, a
                  szokatlan nevek... mintha nem is várhatott volna mást, mint, hogy saját nevét
                  fogja hallani egy másik emberre átruházva... már talán az sem lepte volna meg, ha
                  saját magát látja az egyik szegletből előlépni és szembe jönni.</p>
               <p>A két testvér kezet adott egymásnak.</p>
               <p>- Maguk igazán jó izlésü emberek, - mondta Enid. Már vártam: »Te itt? - Hogyan, te
                  kérded.« Úgy látszik magukat meg sem lepte a találkozás, pedig ez nekem nagy
                  csalódás volna. - Enid helyet mutatott Jánosnak maga mellett.</p>
               <p>- Nyugodjék meg, az én meglepetésem még csak most kezdődik.</p>
               <p>- Ezt okosan mondta, mert ne gondolja, hogy már túl van minden meglepetésen...
                  Várjon csak, ugy-e azt gondolta, hogy Károly azóta már Oroszországban van?</p>
               <p>- Legalább is azt, hogy útban van. Mert az utolsó levele elég régen, még Berlinből
                  jött.</p>
               <p>- Nahát pedig Károly csakugyan Oroszországban van. Itt nálam egy emigráns
                  központot talál. Igyekezzék itthon érezni magát, mert bele akarjuk vonni a
                  munkába.</p>
               <p>- De hiszen csak pár napig maradok itt.</p>
               <p>- Nem tesz semmit. Épen otthon akarjuk felhasználni.</p>
               <p>- Politika?</p>
               <p>- Több.</p>
               <p>- Azt hiszi értek hozzá?</p>
               <p>- Károly is azt mondta, hogy nem ért hozzá, mégis benne van és dolgozik. Maga lesz
                  otthon az egyik megbizottunk. Már többen is vannak, minden társadalmi osztályból,
                  fiatalok és öregek, szegények és gazdagok.</p>
               <p>János igyekezett visszautasítóan közömbös lenni, de az asszony olyan biztonsággal
                  nézett a szemébe, hogy zavarba jött. Honnan veszi ezt a biztonságot?</p>
               <p>- Jogom van magukra számítani, - mondta Enid magyarul és egyszerre ismerősebbnek
                  tünt fel, olyan volt mint tegnap, mikor találkoztak. - Az egész nagy terv, amelyen
                  itt dolgozunk egy magyar asszonynak az agyában született meg és a maguk atyja
                  utján jutott hozzám.</p>
               <p>- Az apánk utján? - János alig tudta kimondani, amit akart. Most meg az apja...
                  mint valami boszorkánykonyhában, ahol minden összekeveredik, a távoli közelivé
                  válik, az idegen ismerőssé... a végén kisül, hogy ez a herceg vagy micsoda jó
                  ismerőse a Ráday utcából. Az apja neve és valami Jussupov herceg...</p>
               <p>- Ez olyan fantasztikus, - mondta végre, - hogy engedjen egy pillanatnyi
                  gondolkodást.</p>
               <p>Enid egy kis türelmetlen mozdulattal felelt: - Tépje ki magát abból a pesti
                  atmoszférából, amelyen át nem lát tovább a... az Üllői utnál. És gondoljon arra,
                  hogy a mai technikai haladás mellett és a távolságok megszüntetésével, vagyis a
                  tér kizárásával az akadályok közül, Isten is hamarabb bonyolíthatja le az
                  emberiség ügyeit, mint eddig.</p>
               <p>- Maga vallásos? - kérdezte hirtelen közbeszólva János, mintha csak az Isten neve
                  ragadta volna meg a figyelmét.</p>
               <p>- Nagyon... de ez most ne zavarja meg. Csodálkozik, hogy az atyja nevét hallja egy
                  nemzet­közi ügyben, pedig jól tudja, hogyha akarom, holnap este az atyjával is
                  találkozhatik nálam. Egy sürgöny és repülőgép...</p>
               <p>Most a többiekhez fordult és németül mondta: - Üljenek le egy kicsit bridzsezni,
                  mig a barátomnak megmagyarázom a dolgot. - És ujra magyarul beszélt tovább: - Az
                  orosz urak már tudják, hogy maga kicsoda és hogy teljesen megbizható ember.</p>
               <p>- Miből gondolja?</p>
               <p>- De János! A maga lelkiismeretessége mellett, legfeljebb attól félhetnénk, hogy
                  nem lesz elég ügyes. De az ügyességet követelő dolgokat nem is magára bizzuk. Most
                  csak annyit, hogy ezek az emigrált oroszok nem éneklik, hogy: »Búsul a lengyel«
                  hanem nagyon is dolgoz­nak. Óriási szervezet van idekint, mely nem vesztegeti az
                  idejét búsúlásra. Ez a szervezet állandó összeköttetésben van az Oroszországban
                  dolgozó fehérekkel és a párisi köz­ponttal, a Torgrommal, melyben orosz
                  kapitalisták a vezetők, akik ismét a francia és angol vezérkarral vannak
                  összeköttetésben.</p>
               <p>- De az Istenért, honnan tudja ezt olyan bizonyosan?</p>
               <p>- Az orosz szovjet államügyészének Krilenkóban a jelentéséből idézem, ha nekem nem
                  hinne. Képzelheti, hogy azok elég pontosan ellenőrzik az ügyeket. Mikor a mult év
                  októberében felfedezték a Ramzin-féle összeesküvést, maga a szovjet kutatta ki
                  összeköttetésüket az emigrációval. Már 1928-ban megpróbálták a szovjetet
                  megbuktatni, de akkor nem sikerült, sajnos most is hamarabb felfedezték. Az
                  államügyész azt is állítja, - gondolja meg, az orosz államügyész mondja ezt - hogy
                  az ideiglenes kabinet is meg volt szervezve Denikinnel. Mi többet és jobban
                  tudjuk, de abban is igaza van, hogy Briand és Poincaré is ismerték a tervet és
                  Colonel Lawrence Angliából szintén hozzájárult. Az angolok a Fekete tenger felől
                  támadtak volna. Akarja az összeesküvők neveit? Mind tudom: Professor Ramzin,
                  professor Charnovszki, professor Fedotov, Kuprianov mérnök...</p>
               <p>- Dehát mit érdekel ez bennünket? Vagyis nagyon érdekes, de mit tehetünk mi?</p>
               <p>- Várjon egy kis türelemmel. Tudnia kell, milyen komoly dolog ez, hogy majd a
                  többit is komolyan vegye. Tehát mivel semmi sem megy a nap alatt pénz nélkül, az
                  orosz kapitálistá­kon kivül Deterding is hozzájárult volna. Természetesen, mikor
                  az összeesküvést felfedezték, Poincaré épen úgy tiltakozott, mint az angol
                  kormány, hogy tudomása lett volna a tervről. De biztosítom, hogy ilyen óriási
                  tervek nem tünnek el nyom nélkül. Sőt...! Csak alkalmasabb pillanatot kell
                  kiválasztani. És ez a pillanat nincs messze. A szovjet már nem birja terveit
                  keresztül vinni. Már megjelent egy rendeletük, hogy a szovjettrösztök külön
                  forgótőkével rendelkezhetnek vagyis magántőkével. Eddig, tudja, az állami bank
                  látta el őket pénzzel.</p>
               <p>János ugyan nem tudta, de nem mert szólani.</p>
               <p>- Fontosabb az, hogy az öt éves terv bukófélben van, mert a szovjet vásárolhat
                  ugyan gépeket, de élőt még ő sem tud kiparancsolni. Az állattenyésztés válságba
                  jutott, az orosz ember nem gyári munkásnak való - kérdezze meg ezeket az urakat.
                  Amint az idegen munkaerőt kivonják, összeomlik az egész. Aztán ott van az
                  orosz-japán konfliktus vagyis Mandzsuria, mely nagyon alkalmas pillanatban szólhat
                  közbe.</p>
               <p>- Még mindíg nem értem - mormolta János. Csodálkozva hallgatta Enidet, de nem
                  valami nagy érdeklődéssel. Enid idegesen, gyorsan beszélt, mintha minden szál a
                  kezében volna. János nem tudta min csodálkozzék jobban, ezen a sok adaton, vagy az
                  Enid lelkesedésén. Ki volt cserélve, szeme ragyogott, szavai versenyt futottak
                  egymás nyomába... és mennyi uj név, mennyi uj fogalom egy asszony beszédjében.</p>
               <p>- Nagyon csodálkozik? - nevetett Enid. - Ugy-e nem ilyennek ismert Pesten? De mit
                  csináljon ott az ember mást, mint amit én csináltam, mert arra nem születtem, hogy
                  nerzbundában proli-lakásokat látogassak. Na de ez most nem fontos, térjünk át a
                  tulajdonképeni tárgyra. - Enid a hátamögé nyult, ahonnan a kis asztalról fényképet
                  vett fel és a János kezébe adta. Királyi tartásu, finom, kissé merev, gőgös arcu,
                  de nagyon szép fiatal nő arcképe volt, pompás diadémmal a hajában és fejedelmi
                  ékszerekkel a nyakán.</p>
               <p>- Hogy tetszik a jövendőbeli magyar királyné?</p>
               <p>- Nem értem... - hebegte János.</p>
               <p>- Mi most a régi »tu Austria nube« receptjét akarjuk kipróbálni. Ez egy orosz
                  nagyhercegnő arcképe, óriási vagyonnal és Oroszországgal a háta mögött. Persze nem
                  a mai proletár Orosz­országgal.</p>
               <p>János ránézett az egyenruhás oroszokra, akik kártyába merülve ültek a másik
                  asztalnál. Arcukat csak elmosódottan látta, mert náluk is csak egy kis ernyős
                  lámpa égett, mely inkább a kártyákat tartó kezeket világította meg. Nem tudta, mit
                  gondoljon. Az egyiket úgy emléke­zett Jussupov hercegnek mondta Enid... talán
                  annak a leánya?... Vagy valami regényben olvasta ezt a nevet?... Háboru és béke...
                  Enid itt regényt akar csinálni? Fantasztikus! Szeretett volna nevetni, de nem
                  mert. Vajon nem akarja Enid valami tréfával rászedni, hogy azután ő nevessen? De
                  miért...?</p>
               <p>- Gondolja meg, amit mondtam, - folytatta Enid - Igaz, hogy csak - hogy is mondják
                  magyarul? csak Schlagwortokban beszélhetek ilyen rövid idő alatt. De nagyon
                  egyszerü az egész. Egy orosz császári hercegnő házassága egy magyar
                  királyjelölttel, ez a mi megváltó eszménk.</p>
               <p>- Magyar királyjelölt... tel...? De ki...?</p>
               <p>- Van egy név a sok között, amelyet legkevésbé emlegetnek: a Chák-Kázméry Viktor
                  herceg neve. Rendkivül gazdag, arisztokratikus megjelenés és csaknem királyi
                  eredetü. Hiszen ismeri a történelmet, persze Csák Mátéra gondol, úgy amint a
                  történelmi kézikönyvek tanítják. Tudja meg, hogy a trencséni dinaszta a nemzeti
                  eszme hőse volt és az idegen király ellen harcolt, ősük Előd, Árpád vezértársa
                  volt és csak véletlen, hogy nem őt választották meg fővezérnek. Mindenesetre
                  sokkal régibb magyar család, mint bármelyik királyjelöltté. Egy századdal szent
                  István után, a XII. századtól kezdve, már oklevélileg bizonyítható az oroszlános
                  cimerű családfa. A trón most üres, nemzeti királyt választunk és orosz császári
                  házassággal erősítjük meg. Szabad király-választás!... Nem érzi az egész magyar
                  történelmet mögötte? Érzi a kérdés súlyát és a tervünk nagyszerüségét?</p>
               <p>- De hát... lehetséges ez? És nem puszta ábránd?</p>
               <p>- Jussupov herceg már beszélt róla a nagyherceggel és az ő részéről nincs nagyobb
                  akadály. Chák-Kázméry herceget már meg is hivták St. Briac-ba látogatásra.
                  Megismerkedés, szerelem... ez már nem a mi dolgunk... Tehát röviden: Alkalmas
                  időben egy ellenforradalmi kitörés Oroszországban, ugyanakkor az emigráns orosz
                  sereg támadása kivülről magyar, lengyel, román segitséggel, az angol flotta a
                  Feketetengeren legalább is jóindulatú semle­gesség­gel Franciaország fenyegető
                  magatartással, Japán követeli Mandzsuriát - és a cár leánya mint magyar királyné
                  hozza nekünk az integer Magyarországot.</p>
               <p>- A cár...? - hebegte Jani elképedve.</p>
               <p>- Persze! A nagyherceget az emigránsok már cárnak nevezik - mondta Enid
                  türelmetlenül. - Képzelheti, hogy ez az arckép nem véletlenül került a kezembe.
                  Különben majd adok egy pár levelet elolvasásra, a nagyherceg udvarából írták.
                  Hiszen ért franciául, mert természetesen nem oroszul vannak írva, annyira még nem
                  értek a protegáltjaim nyelvén.</p>
               <p>- János végre elmosolyodott. Mintha magához tért volna... Enid, aki Oroszországot
                  párt­fogolja! Ez már nem is fantasztikus hanem - nevetséges.</p>
               <p>Enid figyelte a János arckifejezését. Úgy látszik nem volt a hatással megelégedve,
                  de még várt.</p>
               <p>- És otthon... nálunk mit tudnak az egészről? - kérdezte János, most már egészen
                  higgadtan.</p>
               <p>- Nyugodt lehet, hogy ott is megvan minden magán és politikai összeköttetésünk, a
                  legma­gasabb rendütől a kis polgárságig. De ezekről a nevekről most még nem
                  beszélhetek, mig nem látom, hogy elfogadja a tervet és hisz nekünk. Most ugyan
                  hallgatnak otthon, mindenkit a gazdasági kérdések foglalnak el és a kormányválság
                  egy kicsit nekünk is árt, de addig is a mi vetésünk érik, addig nyugodtan
                  dolgozunk tovább. Maga egyike lesz azoknak, akik otthon a titkos munkát
                  folytatják, mert meg kell nyerni lassankint a tömegeket is.</p>
               <p>- Erre én igazán nem vagyok alkalmas, - mondta János egyszerre határozottan.</p>
               <p>Enid felsóhajtott. Hát megint az asszonyi fegyverekhez kell folyamodnia. Ó ezek az
                  ostoba férfiak!... Odahajolt Jánoshoz, meleg hangon, széditő mosolyával mondta,
                  mintha nem is hallotta volna a visszautasítást: - Látja, annyira bizom magában,
                  hogy még az összeesküvők esküjét sem kivánom. Olyan kevés az egész, amit tennie
                  kell, csak annyit, amit a leveleimben megírok. Soha olyat, ami a maga becsületes
                  felfogásával össze ne férne. És maguknak fiatalok­nak, ennek az uj nemzedéknek
                  végre kell tenni valamit a magyar ügyért, bármilyen merésznek látszik is, vagy
                  annál inkább. Azt csak belátja, hogy szép frázisokkal és népszö­vet­ségi
                  gyülésekkel soha sem kapjuk vissza a régit... János maga fiatal és kötelességei
                  vannak, még ha képtelennek és fantasztikusnak látszik is, mit árt? Lelkesedni
                  szabad egy nagy gondolatért és nagy célért - nem ez a fiatalságnak első
                  kötelessége?</p>
               <p>Megfogta a János kezét, aki zavartan és meghatottan nézett a szép asszonyra.
                  Simogató, puha kézfogás volt és a szavak olyan igazak...</p>
               <p>- Ez kézfogásnak számít János. A többit Károly elmondja, neki hinni fog, hogy nem
                  egy hisztériás asszony képtelen fantazmagóriája az egész. Azután otthon majd
                  elolvassa a levele­ket is, ezek lesznek az irott bizonyítékok. Jó?</p>
               <p>Még mindíg fogta a kezét, tekintete mélyen hatolt a János szemébe; a naiv kérdő
                  tekintetre olyan biztos és behizelgő, olyan asszonyos és szuggesztiv tekintet
                  felelt, hogy János elpirult és komolyan mondta: - Nem lehet ellenállani.</p>
               <p>Enid összeütötte a tenyerét. - Helyes. És most teázni fogunk.</p>
               <p>- Mondja meg elébb, hogy kik ezek? Alig hallottam a neveket a bemutatásnál.</p>
               <p>- Jussupov herceg, a cár rokona; Wrangel ezredes, az ellenforradalmi vezér
                  unokaöccse, a harmadik egyetemi magán tanár, német és kémünk a bolsevikok
                  között.</p>
               <p>- Nem veszedelmes ez magára nézve?</p>
               <p>- Bárcsak veszedelmesebb volna, annál gyönyörübb vagy épen azért gyönyörü.</p>
               <p>Közben csengetett és gördülő asztalon behozták a teát. A felsővilágítást
                  bekapcsolták, hirtelen fény áradt a szobára és János csak most látta az egészet,
                  mint szinpadi diszletet és jelenetet. Ilyen modern berendezést eddig csak képeken
                  látott. A szoba egyik fala csaknem teljesen ablak nagyon gazdag tüll és csipke
                  függönyökkel, melynek sürü pókhálóján át gyen­gén villant be néha a reklámok
                  szines fénye, végigjátszott az élénk szinü butorhuzaton és az egyetlen, különös,
                  nagy mintáju szőnyeghez hasonló képen a falon, mint egy szinpadi reflektor.</p>
               <p>Az egyik orosz, tábornoki egyenruhában, nagyszerü magas alak volt, ősz hajával és
                  fáradt arcával filmvásznon játszhatta volna a szerepét. A másik kisebb és
                  fiatalabb, finom sötét arccal; az állítólagos német mongol tipus volt, kissé
                  kopottabbnak látszott, mint a többiek, de egyenranguan viselkedtek; János gyanuba
                  vette, hogy ez is orosz.</p>
               <p>A tábornok odalépett Jánoshoz: - Örülök, hogy ön is közénk fog tartozni. Ha
                  hosszabb ideig lenne itt, eltünnék minden kétsége. Enid asszony csodálatos energia
                  és lelkesség. - Nem be­szélt tökéletesen németül és azzal a lágy kiejtéssel,
                  melyben összefolynak a mássalhang­zók.</p>
               <p>Azután egymás között beszéltek az orosz viszonyokról. Izgatottan vitáztak egy
                  másik pártról és az oroszok örökös széthuzásáról. János közbeszólt: - Azt hittem,
                  ez magyar különlegesség.</p>
               <p>Nem sokat értett meg a sokféle név és irány és intriga összefüggéséről, de mikor a
                  házassági terv ujra szóba került, olyan nyugodt biztonsággal beszéltek róla, hogy
                  elvesztette azt a fantasztikus légkörét, amely eddig körülvette. Kezdte az
                  embereket és a környezetet, a nagy távlatokat és önmagát benne természetesnek
                  találni.</p>
               <p>Csak mikor Károllyal együtt elbucsuztak a társaságtól és az előszobában a tükör
                  előtt állott, érezte megint azt a különös idegenséget, mely néha saját tükre előtt
                  elfogta; most ez az érzés szédítőn ütött bele tudatába: - Egy idegen ember, akit
                  Pétery Jánosnak hivnak. Ő maga valaki másnak a helyében van itt, valaki másnak
                  szánt szavakat, érzéseket vesz át... a tükör alak kezd elmosódni, mintha oldalra
                  folynék...</p>
               <p>- Valami bajod van? - kérdezte Károly mögötte és megfogta a karját.</p>
               <p>- Nem, nem... de az egész olyan különös. Nem merek a Ráday utcai szobámra gondolni
                  és mégis valami hazaérzésem is volt, valami a dunaparton vagy egy szobában... ki
                  beszélt erről? Nem tudom mi volt, csak egy pillanatnyi... Na menjünk.</p>
               <p>A lépcsőn ujra felmerült ez a suhanó emlék benne. Mintha otthon is beszéltek volna
                  épen Csák Mátéról... egy karszék rugója nyikorgott... Toldi Lajos mondta, hogy ez
                  a jelszó... és Imre, Bónis Imre a dunaparton... Hunnia veri a régi csatát... Most
                  már világosan emlékezett mind a kettőre, azok tudták, be voltak avatva, pedig ezt
                  a két embert különben egy világ választja el egymástól, de mindakettő hitt benne,
                  a maga módja szerint. Az apja küldte az írásokat... Ez az elképzelhető
                  legfantasztikusabb...</p>
               <p> </p>
            </div>
            <div type="chapter">
               <head>VIII.</head>
               <p>- Nagyon hallgatsz, - mondta Károly, mikor az utcára értek.</p>
               <p>- Mert most neked kell beszélni. Kezdd el mindjárt onnan, mikor Pestről
                  eljöttél.</p>
               <p>- Azt tudod, hogy Eniddel jöttem el, - kezdte Károly készségesen és igyekezett
                  nyugodtan beszélni, de karját beletette az öccse karjába. Érezte, hogy nagyon jól
                  esik mindent elmon­dani, de nagyon tárgyilagos akart maradni.</p>
               <p>- Eniddel jöttem ide, szerelmi regény nélkül, ezt már elmondtam neked otthon. Azt
                  hittem tovább megyek nagyon hamar, bár otthon még ingerelt és izgatott ez az
                  asszony. Hogy aztán mégsem mentem el... - Egy percig hallgatott, aztán ujra
                  kezdte. - Enid a nyáron nem volt Berlinben, akkor nem sokat törődtem vele, ujra az
                  orosz utam foglalkoztatott. Szeptember elején jött vissza, akkor magához hivott és
                  mire észrevettem magamat... Egyszerre minden­kivel összeköttetésben állott, ismert
                  mindenkit, tudott mindenről. El sem képzelheti az ember, hogy egy ilyen asszony
                  hova nem jut be, milyen utakat talál meg... igaz hogy a nyaralása néhány
                  tekintélyes ismeretséghez juttatta. Ha akarja ő lesz ebben az évadban Berlin egyik
                  ünnepelt asszonya, akármelyik társaságot választja. Nála nem lehet előre tudni,
                  hogy melyik­re lesz szüksége. Mert tudd meg...</p>
               <p>Károly levette a kalapját, megint feltette. Hangja egy pillanatra elfuladt. - Tudd
                  meg, ennek az asszonynak csak az számít, hogy használhat-e valakit vagy nem. - Két
                  autó kürtje szólalt meg mellettük egyszerre, nem lehetett hallani a beszédet.</p>
               <p>- Miért nem hagyod itt? Miért nem menekülsz tőle? - kérdezte János felhasználva
                  egy pillanatnyi csendet. Felnézett Károlyra. A testvér szemében valami gúnyos
                  mosoly, aztán nyilt nevetés.</p>
               <p>- Nem ismered Enidet...</p>
               <p>- Démoni asszony?</p>
               <p>- Á! Szó sincs róla. Semmiféle démoniság, olyan egyszerü és átlátszó, mint a
                  tiszta víz, ő maga is megmond mindent magáról. Hacsak az akaratát nem nevezném
                  démoninak. Eleven sexappeal, de ő maga önző és hideg, mintha nem is volna asszony.
                  Ennyi az egész - Elhall­gatott.</p>
               <p>- Te szereted, ő pedig nem...</p>
               <p>- Nagyon leegyszerüsíted a dolgot. Filiszterré stilizálva az ügyet, talán igazad
                  lenne. Ez nem a szokott és ismert szerelmi összeköttetés... habár, ha ő akarná...
                  Néha úgy érzem, mintha teljesen közömbös volnék iránta, de akkor is tudom, hogy
                  nem birok tőle elszakadni. Tulságosan szép... és fantasztikusan változó szépség.
                  Láttad az uj szemöldökét? Mikor ezzel a merev kiszámítottan modern vonalú arccal
                  megláttam, majd megőrültem egy percre. De csak akkor használja fel az asszonyi
                  hatalmát, ha szüksége van valakire és másként nem tudja megnyerni. Mint maga is
                  megmondja, csak azért szereti, hogy szép, mert ez is eszköz a hatalomra, de
                  megveti a férfiakat, ha ilyen szerepet kell játszania.</p>
               <p>Pár percig hallgatott. János az utca forgalmát nézte, mely itt zajtalanabb,
                  kevésbbé üzleti, de épen olyan érdekes volt. - Enid... Arany... - gondolta. Két
                  asszony - van köztük valami hason­lóság?</p>
               <p>- Különben visszamentem a gyárba - folytatta Károly nyugodtabban. - Addig ott is
                  maradok, mig megtürnek mint idegent. Bizonytalan a jelen és még bizonytalanabb a
                  jövő... a politikai viszonyok miatt is.</p>
               <p>- Még mindíg olyan állásponton vannak a német tudósaid, mint amilyenről otthon
                  beszéltél? - Károly csodálkozva nézett fel, mintha nem értené. - Na igen,
                  kommunista állásponton.</p>
               <p>- Vagy úgy? - Károly legyintett a kezével. - Azóta sok mindent tanultam a
                  politikában. Mi minden lehetséges itt a szélsőségek minden árnyalatával! Amiről
                  akkor nem is tudtam a gyári élet keretein belül. Enid nyitotta fel a szememet a
                  teóriákon tulra; neki mindenről tudni kell, ismernie kell minden irányt, hogy
                  biztosan orientálódhasson. Van itt egy fanatikus szélső nacionálizmus is,
                  amilyenről nekünk magyaroknak fogalmunk sincs. Ezeknek talán még fantasztikusabb a
                  programjuk, mint a kommunistáknak. Egyszer, talán nem is sokára a két szélsőség
                  közt kell eldülnie a német sorsnak. Már harcolnak egymással és lehet, hogy mig mi
                  itt a jövőről beszélgetünk, azok valahol a külvárosban ölik egymást. -
                  Felsóhajtott, de János nem szólt közbe. - Nekünk, vagyis az Enid terveinek
                  alkalmasabb a nacionalista talaj, vagyis a kommunista persze egyenesen ellenséges.
                  De ez még messze van. Most tudod mire vár?... Hogy a cárnak bemutassák.</p>
               <p>- Enid?</p>
               <p>- Persze, hogy ő. Ha valami előre nem képzelhető véletlen közbe nem jön, fogadom,
                  hogy keresztül is fogja vinni.</p>
               <p>- Te is cárnak nevezed?</p>
               <p>- Természetesen, hiszen ő a cár, - mondta Károly olyan meggyőződéssel, akár Enid
                  vagy az oroszok.</p>
               <p>- Dehát hiszel te ebben az egész fantasztikus tervben?</p>
               <p>- Hogy hiszek-e? - Károly megállt és öccsére nézett. Az utca zaja hirtelen
                  feldagadt, mintha egyszerre áradtak volna elő emberek, a járda megtelt a
                  mellékutcákból. Téregetni kellett és ez félbeszakította a beszédet. - Hogy
                  hiszek-e? Ha kérdezed, akkor nem hiszek. De ha ott vagyok nála, akkor hiszek...
                  még hozzá az a legfurcsább, hogy az egész tervet én hoztam neki otthon­ról.</p>
               <p>- Te! Igaz - hiszen említette apát... de most már csakugyan beszéld el az egészet,
                  mert belém akad minden szó és minden ellenvetés.</p>
               <p>Igen, apától kaptam, neki pedig egy nagy betege, egy fanatikus nemzeti érzésű
                  asszony adta át halála előtt. Egy csomag irat volt és azt kérte, hogy nézze át
                  apa, ne hagyja elveszni az eszmét. Apa ismerte a tervet, de majdnem képtelenségnek
                  tartotta főleg azért, mert egy magános asszony képzelgésének hitte. De mikor a
                  halála után felbontotta a csomagot és belenézett, meglepték a külföldi levelek és
                  nevek, az egész gondolat logikus megszervezése és mikor eljöttem azzal adta ide,
                  hogy próbáljak meg idekint tájékozódni, a levelek közt Berlinből keltezettek is
                  voltak. Egy este aztán én is átnéztem, fantasztikusnak, regényesnek és olyan
                  érdekesnek találtam, hogy bele tudtam magamat élni... egyszóval megfogott. Enid
                  akkor kezdett emigráns oroszokkal megbarátkozni és én egyszerre csak azt a nevet
                  hallom nála, amelyik a levelekben sürün szerepelt.</p>
               <p>- Te Károly, nem álmodol mostan? Ez így történt? Nem Enid beszélte a fejedbe?</p>
               <p>- Várj csak, ne idegesits! Úgyis eleget mondtam ilyeneket én is magamnak,
                  valahányszor onnan hazamentem. De képzeld el az én meglepetésemet, mikor Enid
                  elolvasta a dossiénkat... nem tudom másként nevezni most már én sem, mint ők,
                  ilyen diplomáciai kifejezéssel... Egyszóval Enid elolvasta és megkérdezte Jussupov
                  herceget, hogy tud-e erről a tervről valamit. A tábornok egy pillanatra zavarba
                  jött és azután kimondta annak a halott magyar asszonynak a nevét, aki reánk hagyta
                  az írásait. Egy idegen, magyar nevet, melynek a viselője örökre itt hagyta nagy
                  terveit. Ő mondta ki előbb, nem mi... azért, hogy megtudja bizhatik-e bennünk és
                  hogy ugyanaz a terv-e, melyről azt hitték, hogy elpusztult a tervezőjével
                  együtt.</p>
               <p>Beszéd közben Károly megfordult és visszafelé kezdett menni. De János nem szólt
                  semmit. Most meg beállt egy kapu mélyedésbe. - Idegessé tesz, hogy a kerülgetéssel
                  mindíg félbe kell szakítani a beszélgetést. Itt olyanok vagyunk, mint valami
                  összeesküvők, még kérdőre von a rendőr. - Nevetett, de nagyon idegesen.</p>
               <p>- Tudod Károly, ne haragudjál, de mégsem értelek... Emlékszel otthon, mikor a
                  szovjetet pártoltad? Most meg az emigránsokkal vagy összeesküvő, mégis csak
                  furcsa! Hova lesz az uj világ megteremtése?</p>
               <p>- Nem a szovjet érdekében beszéltem én, hanem a nagy lehetőségek mellett. Ha egy
                  meguj­hodott cári Oroszországban találom meg, nekem mindegy. Megmondtam akkor is,
                  hogy Amerika sem lehetőség többé, legfeljebb Délamerika valahol... de én nem
                  akarok civilizátor lenni. Vasut, vizvezeték és villany alapfeltétel. De eltértünk.
                  - Türelmetlenül indult meg, mikor egy férfi befordult a kapun és nagyon megnézte
                  őket.</p>
               <p>- Menjünk haza hozzám, - mondta János is idegesen. - Ez sokkal hosszabb és
                  érdekesebb, semhogy az utcán megbeszélhetnénk és a végére juthatnánk.</p>
               <p>- Igen, de hozzám közelebb vagyunk és bátrabban beszélgethetünk, mint egy
                  szállodában. - Mindjárt be is ment az egyik mellékutcába. - Azért is fordultam
                  vissza, de nem igen akaró­zott, hogy hivjalak, mert tudom, hogy azt a megjegyzést
                  fogod tenni, hogy nagyon is közel lakom Enidhez.</p>
               <p>- Eltaláltad. Pontosan ezt gondoltam. Dehát féltelek ettől az asszonytól. Nem
                  lenne okosabb, ha elmennél akárhová?</p>
               <p>- Gondoltam eleinte erre én is - most már nem. Most már nemcsak ő tart vissza,
                  hanem ez a terv is... Ne nevess! - fordult meg hirtelen és a János arcába nézett,
                  akinek eszébe sem jutott a nevetés. Egy ideig hallgatva mentek tovább; a széles
                  utca élénksége letompultan, mindíg halkabbra válóan hullámzott szét itt a
                  mellékutcában.</p>
               <p>- Mégis messze van ez a rész az igazi Berlintől, olyan csend van mindjárt.</p>
               <p>- Szellemileg ez is csak az... De itthon is vagyunk.</p>
               <p>- Nagyon is közel lakik hozzá, - gondolta ujra János aggodalmaskodva, mig
                  felmentek a lépcsőn. A Károly lakása, ez a jó izléssel berendezett, kényelmes
                  legénylakás az első emele­ten meglepte Jánost. - Sok pénzed lehet, te milliomos,
                  hogy ilyen jó lakásod van.</p>
               <p>- Tisztességes fizetésem van és semmire sem költök, még asszonyra sem. Egy kis
                  tőkét gyüjtöttem össze két év alatt arra az esetre, ha kimehetek Oroszországba.
                  Most ez egyelőre megmaradt, ha meghalnék, rád testálom.</p>
               <p>- Buta vagy. De ha most adhatsz kölcsön nem bánom... mert nem hoztam magammal
                  eleget és látom, hogy tovább kell itt maradnom, mint hittem. Egy kevés magyar pénz
                  van nálam, de nagyon veszítene a beváltással.</p>
               <p>- Hogy ez nekem mindjárt eszembe nem jutott! Sok kell? Mert sokat nem tartok
                  magamnál, de holnap vehetek ki a bankból.</p>
               <p>- Köszönöm bátyám, - mondta János, egészen gyerekesen, mikor átvette a pénzt.</p>
               <p>Károly elnevette magát: - Most a gimnazista Jani voltál. Nem az vagy te még
                  lelkedben mindíg? - Közben konyakot és két kis poharat vett ki a szekrényből és
                  töltött. Egymáshoz értették a felemelt poharakat.</p>
               <p>- A terv sikerére vagy Enidre? - kérdezte mosolyogva János, de tekintetében
                  fürkészés bujkált.</p>
               <p>- A terv vagy Enid...? Ez nem kettő. Hallgass ide. - Károly járkálni kezdett, mig
                  János cigarettára gyujtott. - Hogy mindent megérts - talán jövőre is - elmondom.
                  Én, mikor Eniddel eljöttem... de hiszen ezt már elmondtam, mennyire bosszantott -
                  mert azt mégsem akarom hinni, hogy valahonnan onnan tulról képes volna...</p>
               <p>János komolyan nézte a bátyját. Milyen különös ez az egész hivés és hitetlenség,
                  ez a szégyenlős lelkesedés; ez a megnyilni akaró zárkózottság...</p>
               <p>- Ne hidd, hogy bolond vagyok, - folytatta Károly kis szünet után. - És azt se
                  mondd, hogy bolondítom magam, hogy csak Enid kell nekem. Én... hát én... szeretem
                  a hazámat még ha ki is nevetsz ezért a frázisért. Ha arra gondolok, hogy hátha...
                  Egyszóval várok.</p>
               <p>Megint elhallgatott. János nem mert szólni, tudta, mennyire iszonyodik Károly
                  minden érzelgős nyilatkozattól és ez, amennyit mondott, több volt mint életében
                  tőle hallott. Maga is meg volt hatva és félt, hogyha elárulja magát, Károly
                  azonnal becsukódik. - Talán már meg is bánta, hogy beszélt, - ötlött az eszébe és
                  nem mert felnézni.</p>
               <p>Károly izgatottan nyult az üvegért és ujra töltött. János magasra emelte a poharát
                  és halkan mondta: - A hazánkért, melynek alig merjük kimondani a nevét. -
                  Odaértette poharát a Károlyéhoz. Károly gyanakodva nézett rá, aztán nyiltan
                  elmosolyodott.</p>
               <p>- Buta vagy. Az ember ilyenekről nem beszélhet.</p>
               <p>János ujra cigarettára gyujtott. Károly hátralökte magát a pamlagon és kezével
                  beárnyékolta a szemét. János egy percig nem tudta, merjen-e szólni. - Most már
                  mond tovább tovább, mert szörnyen izgat, - szólalt meg végre. - Bizonyos az, hogy
                  Enidnek nem csak szinház az egész?</p>
               <p>- És ha az volna... - Károly felugrott - aztán legyintett: - Annyi bizonyos,
                  hogyha szinész­kedik, kitünően átérzi és átéli a szerepét, mint az önképzőköri
                  kritikák mondták. És ha szinészkedik... az a fontos, hogy meg tudja-e
                  valósítani?</p>
               <p>- Dehát az oroszok... a cári család...?</p>
               <p>- Akár hiszed, akár nem, a cár komolyan veszi a dolgot és foglalkoznak vele.
                  Olvastam legközelebbi környezetüknek a leveleit, melyben Enidet értesítik, az az
                  önző hidegség benne, egyáltalában nem érdekelt. Csak mióta a tervet elvittem neki
                  és ő két nap alatt beleélte magát... mit! beleélte! Eggyé vált vele, mintha ezzel
                  született volna. Logikusan higgadtan fejtette tovább, uj kapcsolatokat kötött,
                  levelezett, olvasott, egyszerre csak kis ujjában volt Oroszország története, mai
                  viszonyai, külpolitikai kapcsolatai. Elképzelhetetlen energiával,
                  találékonysággal, alkalmazkodással füzte tovább, fütötte az embereket, engem is.
                  És magához kötött vele menthetetlenül.</p>
               <p>Lelökte magát egy székbe. - Nem furcsa? És az emberek nem hisznek a sorsban. Ha
                  akkor az a leány nem jön velem Párisba és ha én idegrázkódást nem kapok az
                  eltünése miatt, nem megyek olyan hosszú időre haza, Eniddel nem kötök barátságot,
                  az apám nem adja ide az iratokat... Egy idegen, sohasem látott asszony elképzelése
                  az én sorsommá válik. Ne hidd, hogy ezzel a saját gyengeségemet akarom takargatni,
                  - robbant ki hirtelen. - Gyönge voltam-e vagy erős, azt a siker dönti el. Enidtől
                  még meg tudtam volna szökni, de Enid és ez a terv - egy.</p>
               <p>Károly elkomorodott és lehajtotta a fejét. János úgy szerette volna megsimogatni a
                  sötétszőke hajat, amint felé hajolt pontos választékával... régen is így
                  fésülködött, gyerek kora óta... de nem merte. Csak nézte a cigarette tüzes végét,
                  amint a hamú lassan elszürkült rajta. A másik még mindíg hallgatott, de János
                  tudta, hogy még beszélnie kell.</p>
               <p>- Igen, ez a terv. - Károly hirtelen felnézett és a szőkék ideges elpirulásával
                  folytatta: - Végre is magyar vagyok. Nem fogok itt neked hazafias frázisokat
                  feltálalni, de az vagyok. És engem megfogott ennek az asszonynak és ezeknek a
                  szerencsétlen hazátlanoknak a hite. Hogy egy olyan asszony, mint Enid, tud így
                  hinni - az csodálatos. Már sokszor arra gondoltam, hogy az a másik asszony, aki
                  mint mondják olyan fanatikus lelkesülő volt, benne hagyta az irásaiban a saját
                  szuggesztiv hatását, hogy a herceget meghívják, közvetítse ezt neki addig, mig a
                  közvet­len meghivást elküldik. Hiszen én sem repülök a felhőkbe egy szép asszony
                  kedvéért, habár magyar vagyok is - van itt elég pozitivum, amiben hinni lehet.
                  Ezért mondtam, hogy Enid várja, hogy meghívják az udvarhoz.</p>
               <p>János belenyomta a cigarettát a hamutartóba... A végén még ő maga is elhiszi.
                  Józanságot erőltetett magára.</p>
               <p>- Ez csupa fantázia! Uj csodaszarvas regéje, magyar mitosz. Csodára várni és hinni
                  benne, ez a mi hires magyar józanságunk.</p>
               <p>Hirtelen felnézett és kereste a bátyja tekintetét, de az lehajtott fővel ült;
                  egyszerre röviden felnevetett: - Mintha magamat hallanám! Emlékszel a
                  frankhamisitás ügyre? arra a fantasz­tikus tervre Franciaország ellen? Mert nekem
                  még az is eszembe jutott. Azt is csak igazi magyar ember érthette meg - én
                  megértettem...</p>
               <p>Egy pillanatnyi csend után János halkabban, bizonytalanul, szinte titkolt
                  várakozással foly­tatta: - De mondjuk, hogy nem képtelenség, hogy sikerülhet...
                  még ha sikerülne is, mire számíthatna Magyarország... vagy hogyan... a mai
                  viszonyok között?</p>
               <p>- Azt előre nem lehet megmondani. Ki tudja mi fejlődik ki egy kezdetből. De csak
                  legyen meg a kezdet inkább, mint semmi. - Károly maga elé nézett, túl a szoba
                  falán. - Én is így beszéltem eleinte, épen ilyen hangon. De aztán lassankint... Ha
                  hallanád ezeket az oroszokat! Ezek nem félnek kimondani a haza nevét és nem félnek
                  a nevetségtől, ha arról beszélnek, hogy mit akarnak tenni. Mintha csak egy lépés
                  választaná el őket a visszanyert Oroszország­tól... kémeik jelentéseiről úgy
                  beszélnek mintha egy vezérkarhoz kellene továbbitani. Talán igazuk is van... mit
                  tudhatjuk mi?</p>
               <p>- És Enid egyszerre mint magyar honleány, aki orosz fegyveres segitséggel akar
                  Magyar­ország megmentője lenni!</p>
               <p>- Milyen hangon beszélsz...! mint én régebben. Mind ismerem a saját gondolataimból
                  összes ellenvetéseidet. De most, ott köztük... Sohasem tapasztaltam a hatásnak azt
                  a végzetes befolyását... végzetes! Már megint regényes szavakat használok. Talán
                  inkább olyan, mint mikor az ember gyermekkorában már félig alszik és igaznak érzi
                  a mesét és - olyan boldog...</p>
               <p>- De te Károly! Egy technikus, egy modern ember!</p>
               <p>- Ez aztán nem érv! Nem tudod, hogy a modern embernek leginkább kell hinni a
                  fantaszti­kusban? Nincs fantasztikusabb, sőt misztikusabb, mint ez a modern világ
                  élő gépjeivel és gépembereivel, misztikussá - igen a szó szoros értelmében
                  misztikussá váló természettu­do­mányával, erkölcstelen erkölcseivel, reklámjával,
                  melynek rabszolgájává lett a fény, a hang­gal, mely megsemmisitette a teret...
                  nemsokára az időt fogja be gépkocsijai elé. Fantasztikus ez a világ körülöttünk,
                  még a politikája is, annál fantasztikusabb, mert nem kelet, nem a császári Róma,
                  hanem olasz, porosz vagy francia vagy - egyszóval a mai Európa... Lehetetlen, hogy
                  te is ne érezzed a hatását. Nem vagyunk azok, ha egyszer igazán benne élünk, akik
                  voltunk... te is megváltozol egy hét alatt is...</p>
               <p>- De hiszen te már régen itt éltél!</p>
               <p>- Itt dolgoztam, de eddig nem éltem benne, mig Enid meg nem tanított rá... Olyan
                  nagy­szerüen beleillik... Nem vetted észre, hogy olyan mintha beleszületett volna
                  egy ilyen modern lakásba, amilyet eddig talán csak képen látott.</p>
               <p>- Modern...? Hiszel te ebben? Alapjában véve az asszony mindíg asszony marad.</p>
               <p>Károly nevetett és felállt. Járkálni kezdett, mintha nagyon gondolkoznék valamin.
                  Hirtelen megállt János előtt. - Régen én is hittem az ilyen mondásokban, amikben a
                  férfiak ezred évek óta hisznek. Ma nem. Ma azt hiszem, hogy a szó szoros
                  értelmében isszonyu változások előtt állunk. Ha hosszabb ideig itt maradnál,
                  meglátnád az asszonyokon. Nekem először az tünt fel, csak úgy az utcán kávéházban,
                  hogy milyen egy a stilusok. A stilus a müvészetekből az elevenre formálódott át...
                  de ez az egy stilus tulajdonképen kétféle asszonytipust takar. Az egyikből lesz a
                  hetera, de mint elfogadott és természetes társadalmi jelenség, a másik... Enid. A
                  teljesen frigid.</p>
               <p>- És ez mire lesz jó?</p>
               <p>Károly megint tovább sétált. - Arra lesz jó, hogy asszonyi mivoltával szolgálja a
                  közt és a saját ambicióját, mint a férfi az eszével. Akinek a siker lesz az
                  egyetlen célja, mint a rekord-férfinak. És ki nem rekorder most? Asszony lesz és
                  még sem asszony és ezt a férfi fogja keservesen megbánni, mert a férfi akkor is
                  vak marad, nem fogja tudni megkülönböztetni...</p>
               <p>- És az anya...? szólt közbe János, mert a Károly hangja kezdett veszedelmesen
                  megtörni. - És a család?</p>
               <p>- A család? Erről megfeledkeztem. - Károly legyintett. - Még mindíg ez a fő
                  problémád? Család, legalább is modern család, már sincs. Hogy az emberiség ki ne
                  haljon, legjobb lesz, ha az állam rabszolga asszonyokat fog erre a célra tartani,
                  mivel a mai nő aki a testével szabadon akar rendelkezni, nem is akar majd szülni.
                  Ez nem esztétikus és kényelmetlen...</p>
               <p>- Még gunyolódásnak is szörnyü, amiket beszélsz. Mintha nem tudnád, hogy az egész
                  közép­osztályunk léte a családdal áll vagy bukik? Hogy nekünk most ez a
                  legfontosabb, az igazi sociális problémánk, még fontosabb, mint a megélhetés.
                  Hiszen a család jelenti az egész multat, a nagy egységet a tradicióban...</p>
               <p>- Igen és nagyanyánk ezüstjét meg butorait, meg a menyasszonyi fátyolát a rejtett
                  fiókban... Mondd sohasem jutott eszedbe, hogy mindennek vége, ezek a kis
                  kapcsolatok persze hogy szétesnek - az uj nemzedék legjobb esetben két
                  szoba-konyhás lakásába nem fér bele a bidermaier kanapé, az ezüstöt akkor sem
                  használhatná, ha már el nem adta volna, mert az uj asszony kifőzésből hozatja az
                  ebédjét és a vendégeknek legfeljebb vékony sonkás szendvicset ad, menyasszonyi
                  fátyolra pedig nincs szüksége, mert utcai ruhában esküszik. Nemsokára nem fogjuk
                  tudni, hogy hivták a nagyanyánkat, mert nem az ő himzett párnáján alszunk
                  délután.</p>
               <p>- Ez cinizmus Károly. Magad sem hiszed, amit beszélsz.</p>
               <p>- Dehogy; csak egy kis fanyar előrelátás. Most már - divatos szóval: jönnek az uj
                  életformák.</p>
               <p>- Úgy látom azért mégis elégedetlen vagy ezzel a te fantasztikus világoddal. Nem
                  neked való ez az élet. Szinte azt hiszem, még Oroszország is jobb lett volna a
                  lelkednek...</p>
               <p>- De hiszen én nem mondtam, hogy nem ez lesz a vége, - szakította félbe Károly. -
                  Itt azt hiszem különben sem engednek soká dolgozni, különösen ha a nacionálista
                  irány győz. Van a németeknek is elég emberük munka nélkül. Azután ugysem tudom mi
                  lesz... lehet, hogy Oroszország, lehet, hogy más...</p>
               <p>- Gyere haza.</p>
               <p>- Haza...? Villamos kalauznak - különben lehet, hogy ez is jobb lenne. - Hirtelen
                  felkiáltott: - Nem, nem, nem! Hiszen itt sem birom... Azt hiszed elég életcél
                  nekem, ha naponkint a 45 fokos meleg helyiségben a gépek közt megkeresem a napi
                  kenyeret és a hust is hozzá? Nem barátom! Bizzuk csak a véletlenre, a kalandorok
                  gondviselésére a többit. Mit akarsz, esetleg major domus lehetek az uj cári
                  udvarban Péterváron! Na de nem akarlak bántani... sokkal jobban szeretlek. Nem
                  akarsz még egy pohárral?</p>
               <p>Felemelte a kis poharat, átnézett az aranyosan tükröződő üvegen és most kis
                  szegyellős mosollyal ő mondta: - a hazáért!</p>
               <p> </p>
            </div>
            <div type="chapter">
               <head>IX.</head>
               <p>János a Hochbahnon ment haza, de a tolakodás, zajos beszéd, a kattogás, a kerekek
                  nyöször­gő surlódása idegessé tette. Minden állomáson az ajtók robajos
                  végigcsukódása... szerette volna befogni a fülét, csaknem felkiáltott, mikor ujra
                  kezdődött... és mégis idegeinek élesre huzott feszültségével várta, mikor hangzik
                  fel ujra; egész arca megrándult a végigfutó dördülésekre. Végre a Tiergartennél
                  leszállott ő is a többiekkel, végig tolakodott az utcáig és fellélegzett.</p>
               <p>Pár percig állva maradt, hogy megnyugodjék. Fent az égen hosszú sávban villant fel
                  egy-egy fénykéve - ilyennek képzelte gyermekkorában az északi-fényt... azt sem
                  fogja soha látni. A fénysáv eltünt, az ég egyformán sárgás-világos maradt - nincs
                  többé éjszaka-szinü ég.</p>
               <p>Gyalog indult tovább. Nem lesz több egy félórái sétánál, a jó hüvösben még
                  kellemes is, kiszellőzteti a fejét attól a sok... Hogy el ne tévedjen egy
                  autóbuszhoz tartotta magát, melyről tudta, hogy az ő környékére megy. De csakhamar
                  elfelejtette szándékát. A rohanás zaja mindíg élesebbé vált, tülkölés, csengetés,
                  sivitás... dübörgés százféle dobbanása, ritmusa - a föld ellenállásának nehézkes
                  tiltakozása a mozgás zsarnokságával szemben.</p>
               <p>A házak hosszán végigfutó reklámok vitték fel és le a tekintetét és öntudatlanul
                  olvasni kezdte - mint a Ráday utcában a cégtáblákat. Végtelen távolságban érezte
                  magát, pedig alig pár napja... Négy emelet hosszában egyszerre aludtak ki a
                  betük... minden elfeketült a szeme előtt - most rohanó lidércfények gyultak ki,
                  keresztben, majd ujra felfelé futottak - az ég felé. Kivilágitott hajó úszott
                  odafent a levegőben - a fény a reklám rabszolgája lett.</p>
               <p>Az apja elbeszélése, mikor Bleriot először szállott fel Pesten. Őrjöngő izgalom,
                  az emberiség évezredes álmának beteljesülése... Icarus égi vágyaiból cipőpaszta
                  hirdetése. Na ezt Károly is gondolhatta volna.</p>
               <p>Károly... mégsem elég erős ember. És ez az egész őrült terv... Őrült? Miért? Mi
                  az, ami lehetetlen benne? Lehetetlenebb mint a repülés a sztratoszférába vagy egy
                  szines cipőreklám­nak a levegőben uszása? A történelemben a nő elég komoly
                  szerepet játszott - akkor nem találták fantasztikusnak?... Nevek valahonnan az
                  iskolás olvasmányok vagy történelmi regények leiszaposodott emlékeiből, csak futó
                  névemlékek...</p>
               <p>A forgalom megakadt az egyik utca szegletén. Ős-zavarnak érezte, el nem különülő
                  fizikai benyomások kavargásának a gondolataiból felriasztó szirénák sikoltását, a
                  búgást, tülkölést, emberzajt, fények ugrálását, siklását, lövellését... mintha a
                  hang fénnyé, a fény hanggá változ­nék át pillanatonként, látta a hangok vakitó
                  fényét, a fények szines hangjait. Közben meghallotta a boltban sikító grammofon
                  ritmusát, a mellette állók beszédét, még suttogásokat is hallott... mindent a fény
                  és zaj káoszába burkolva. De hallani vélte a szemben levő ház második emeletén a
                  Krammer etüdöt, melyet merev ujjal játszik egy kis leány, valahol gyereksirást,
                  egy toll gyors sercegését, az áruház bezárt raktárában keleti selymek suhogását,
                  csipkék sóhajtását...</p>
               <p>Végre megindult a tömeg előtte. Ő maga befordult egy mellékutcába és ment tovább,
                  elfelejtve minden célt. Egyszerre csend lett... aztán zaj, ritmusba lökődő
                  dobbanások, léptek egyhangu, komor muzsikája. Hosszú sötét sor ember. Nem
                  kiáltoztak, nem is beszéltek, csak mentek... mentek, mint akiket a sors lóditott
                  utjukra. Fejük felett papírnégyszögek imbolyog­tak a léptek szerint, sorsbetükkel:
                  Munkát, kenyeret... Itt-ott szines fények öntötték végig a fehéret, - kékkel,
                  vörössel... Itt csendben mennek, de valahol kint talán lövöldöznek, ölik az
                  emberek egymást...</p>
               <p>Megint egy másik utcába fordult be és akkor már azt hitte, hogy csak látomás volt
                  az egész, kisértetek az életből... Nem tudta hol jár, de nem vette észre. Előtte
                  egy asszony ment hajlékony csipője ingó járásával, valami különös prém csuszik
                  félre a vállán. Szép alakja van, kis lába... bizonyosan szép az arca is... az
                  asztalos lányának is ilyen szinü harisnyája volt, de csunya bokája... ma nem
                  beszélt Arannyal... milyen hivogató járás... miért olyan elhagyatott itt az
                  utca?</p>
               <p>Csak ment az asszony után, mintha selyemszálon huzná magával a ritkás járókelők
                  között. Lassan ment, nem akarta utolérni, hátha mégsem szép... csak gondolatai
                  futottak gyorsan a nyomába. Az asszony megállt, János közelebb jutott hozzá. Ott
                  állt egy kirakat előtt, kivette a kis dobozt, a fehér kesztyüs kéz láthatatlan,
                  szépségajándékozó fehérséget hagyott az arcán. Felpirosult a szája közepe is..
                  Csakugyan szép volt. Meleg pillantás, egy mosolygás a pirosságon.... János megint
                  ment utána. Alakja néha eltünt, ujra megjelent az emberek között, felcsillant
                  prémjének állati fénye... János ment utána.</p>
               <p>Egyszerre nem látta az asszonyt. Sietni kezdett, tolakodni, jobbra-balra nézett...
                  és olyan hir­telen állott meg, hogy beleütközött egy emberbe. Valami bocsánatfélét
                  mormolt magyarul, az mérgesen felelt németül... de ő már szinte futott visszafelé.
                  Micsoda őrültség volt ez? Mit akart ezzel az asszonnyal? Mi köze akármiféle
                  asszonyhoz...? Károlynak van igaza, hogy itt ez az élet mindenkit megváltoztat?...
                  Melege lett, kinyitotta a kabátját és egyszerre dideregni kezdett.</p>
               <p>Itt már valahogy mégis otthon volt, mert keresés nélkül eljutott a szállodáig. Pár
                  lépésnyire a kapu előtt egy férfi állította meg. Csak elébe állt és azt mondta: -
                  Teljesítse társadalmi köte­les­ségét. - János rábámult. Megértette a szavakat és
                  mégsem értette... az az asszony... soziále Pflicht... fényes vadállatszinü
                  prém...</p>
               <p>Az ember még mindíg ott állt előtte és most angolul mondta ugyanazt. János nem
                  értett jól angolul, mégis tudta, hogy ugyanazt mondja. És még mindíg rábámult az
                  emberre: - Redzsi, a dunaparti kávéházból... A férfi most már felemelte a kezét,
                  tenyerét felfelé fordítva. János zavartan nyult a zsebébe, tárcájában keresgélt és
                  egy márkát tett az üres tenyérbe. Szerette volna valahogy megszólítani, de abban a
                  percben megint lehetetlennek találta, hogy Redzsi legyen és mire hebegni kezdett a
                  férfi már szó nélkül el is ment.</p>
               <p>A szobájában már hideg biztonsággal állapította meg, hogy mégis Redzsi volt. Hogy
                  került ide, ilyen helyzetbe? Jobban megrendítette, mint minden eddig tapasztalt
                  koldulás otthon. Megborzongva emlékezett egy pálinkaszagu öreg emberre, piszkos
                  rongyokban éjszaka, akinek az iszonyattól csak messziről merte a tenyerébe
                  hullatni filléreit... elég jól öltözött fiatalemberre fényes délben, aki mellé
                  állt és sugva mondta, hogy éhes... de Redzsi! - A lángész, a jövő embere...
                  Tévedni sem lehetett, az orr, a szem, a hirtelen keskenyedő arc a kis vörös
                  szakállal - koldult, munkát, kenyeret... nem is koldult, figyelmeztette, hogy
                  teljesitse társadalmi kötelességét. És mi - és az asszonyok... sohasem látott
                  olyan prémet eddig, melyről úgy fénylett volna a vadállati eredet. Miféle prém
                  lehet... talán hamisitott? Ezt Enid tudná jobban megmondani, nem Arany...</p>
               <p>Ebben a percben eszébe jutott, elképedt... elfelejtette Károlynak megmondani, hogy
                  Arany Berlinben van... vagy talán akaratlan akarattal felejtette el?</p>
               <p> </p>
            </div>
            <div type="chapter"> 
               <head>X.</head>
               <p>Másnap reggel olyan józanon ébredt, mintha sohasem lett volna Enid és a velejáró
                  minden fantasztikus kérdés a világon. Sürgöny is jött Bónistól, hogy a házat a
                  kinált árért eladhatja. Ma délelőtt az ideiglenes szerződés megirása és
                  végérvényesen elintézte minden hivatalos ügyét Berlinben. Pénzt is kaphat
                  akármelyik percben Károlytól, még Aranynak is juttathat belőle... ideje lesz
                  hazamenni. Ideje lesz.</p>
               <p>Az ebédnél kártyát irt haza, de nem írta meg, hogy mikor érkezik. Végre is az
                  embernek nemcsak hivatalos élete van. Legalább egy pár napig maradni kell, hogy
                  körülnézhessen, ha már itt van. Arannyal sem beszélt tegnap és... Hazamenni, hogy
                  megint várjon, reméljen, kétel­kedjék? Elmenjen a Váci utcába az ablak alatt és
                  hol azt gondolja: igen, hol azt, hogy: nem? Igen... nem...</p>
               <p>Csak egy kérdésre volna szükség és eldőlne minden. Ha választ kap az végleges lesz
                  és ha...</p>
               <p>De végre is miért küldte volna ide a sors hónapok vergődése után? Házat eladni?
                  Eniddel beszélni? Orosz politikát csinálni...? Tudta első perctől fogva, mikor
                  Imrétől az Arany cimét megkapta, hogy itt nem a bank és az iroda érdeke és kérdése
                  szólt bele az életébe, hanem az egyetlen fontos, maga az élet. Arany volt az igazi
                  ok, amiért neki ide kellett jönni. És nincs-e rá ok, hogy reméljen? Száz apró
                  ok... talán Arany várja is, hogy beszéljen...</p>
               <p>Nem várja. Mindíg elodázta és elterelte a beszédet. Igaz, hogy ő még nem
                  házasodhatik meg az ügyvédbojtárságra. Különben miért ne? Van annyi fizetése, mint
                  egy kisebb hivatalnoknak és nagyobb jövője. A viszonyok csak változni fognak és
                  akkor egy ügyvédi iroda valóságos aranybánya lehet, legalább is azt mondják. Végre
                  is... csak bizonyosság legyen... végre bizo­nyosság!</p>
               <p>Futó képeket látott lakást, szobákat, Aranyt bennük. De semminek sem volt olyan
                  világos körvonala, mint a terveknek szokott lenni. Végre tisztán látott egy nagy
                  megvilágított szobát - az Enid szobája volt. Türelmetlenül elkergette az
                  emlékképet.</p>
               <p>És ha nem... ha azt mondaná, hogy nem...?</p>
               <p>Az a bujkáló nyugtalanság egyszerre lázzá vált, a vér fájóan lüktetett fel az
                  agyába. Leküz­dötte. Nem engedi magát előre elrémiteni... miért előre? Hát
                  lehetséges az is? Lehet akkor egyáltalában élni? Tíz év óta, talán még régebben,
                  rejtettebb vagy határozottabb élete nem Arany volt-e? És ha most nemet mondana,
                  van-e olyan akadály, mely ellen harcolni ne tudna? Még ha mást szeretne is...</p>
               <p>Mást...? Valahol a tudat alatt már ott lehetett ez az aggodalom, mert most nem
                  meglepe­tésként állt meg ennél a gondolatnál. Nyiltan sokan udvaroltak neki, de
                  sohasem vette észre, hogy bárkit is komolyan kitüntetett volna... És ha valaki
                  másra gondol, ha titokban szeret valakit?</p>
               <p>Arany és titokban! Nincs olyan férfi a világon, aki boldogan ne fogadná...</p>
               <p>Csak azért is fütyürészve ment le a lépcsőn, csak akkor vette észre, milyen
                  illetlen, mikor egy sovány nő rábámult. Tíz óra volt mire megreggelizett, még
                  ujságot is olvasott és végre elég későnek találta az időt, hogy Aranyhoz elmenjen.
                  Csunya őszi nap volt odakint, sürü eső esett és az egész város egy piszkos, vízben
                  vergődő hangyabolyhoz hasonlított, mely azért lármázik, szaladgál, lökdösődik,
                  csenget, tülköl, hogy meg ne fojtsa ez a vizes ködlepedő.</p>
               <p>Arany nem volt otthon. János elment egy muzeumba, véget nem érő teremsorokon
                  sétált végig egyiptomi emlékek között eleinte unottan, aztán mindíg jobban
                  érdeklődve. Egyszerre megtorpant. Egy női fej, szines, mintha modern volna...
                  Valakihez hasonlít ez a szobor... Finom, hideg arc nagy toronyfejdisz alatt a
                  karcsu nyak egy virágszár, mely alig viseli el az érett gyümölcs, a fej súlyát.
                  Szinte érzik a fejdisz alatt a homlok királyi pompája, a hideg, büszke, lenéző...
                  ehhez képest a milói Vénusz homloka keskeny, nyomott asszonydiadém. Kihez
                  hasonlít? Senkihez... szemben nem is olyan szép... Tovább ment. Hirtelen
                  izgatottan fordult vissza és ott állt percekig a büszke profil előtt. Enid...!
                  Dehogy - nem is hasonlít hozzá, egy cseppet sem hasonlít... és mégis! Sőt, sohasem
                  látott ilyen hasonlóságot élő és arcmás között.</p>
               <p>Még kétszer elment és ujra visszatért. Csak akkor jutott eszébe, hogy elolvassa a
                  felirást: Nofretete királyné Kr. e. előtt 1370... Enid, mint IV. Amenophis
                  felesége, aki El-Amarnaban élt és... politikai intrigákat kevert ezzel a szép
                  hideg arccal.... 3000 évvel vagy még többel ezelőtt megbolondította az embereket,
                  akik közelébe jutottak. Furcsa, hogy minden adatot tudnak róla, minden külső
                  adatot. A belsőket csak ő tudja, hogy Enid ezelőtt - pontosan kiszámítva - 3302
                  évvel ezelőtt ki volt a lelkében.</p>
               <p>Mikor a kijárásnál meglátta a fényképeket, mindjárt meg is vett egyet. Ujra
                  felment Aranyhoz, még mindíg nem volt otthon.</p>
               <p>Semmi kedve sem volt ebben a csatakban az esernyős, köpenyeges, kaucsukcipős
                  emberek közt lökdösődni. Hazament és elővette a fényképet. Sokáig nézte, még most
                  is azzal a kétséggel, hogy hasonlit-e vagy nem. Volt valami izgató abban, hogy
                  megkeresse a közös vonásokat. Az orra az élőnek szebb, a nyaka a szobornak. A szem
                  és szemöldök... hát persze, ez Enidnek az uj szemöldöke...</p>
               <p>Most aztán ledobta a képet. Megőrült? Mit érdekli őt Enid és Nefretote vagy
                  Nofretete, vagy minek hivták ezelőtt 3300 - vagy hány esztendővel. Miért izgatja
                  ennek a nyaknak a gyönyörű hajlása a tarkótól a hátig, mint az előbbi pillanatban
                  - és a száj érzékisége, hogy szinte kidalol ebből a hideg asszony-arcból. Mit
                  érdekli, hogy vajon az is olyan frigid volt-e mint Károly megállapította Enidről
                  és hogy ki lehetett akkor Károly? Hát regényiró ő vagy ügyvédjelölt - félbolond
                  vagy etikus gondolkozó?</p>
               <p>És tegnap! Futott egy asszony után, kábán, szinte részegen, hogy meglássa, vajon
                  olyan szép-e szemben, mint amilyennek a csipője, háta, járása igéri? Mi történt
                  vele? Csakugyan mindenki mássá lesz itt, mint otthon? Mindjárt az első este a
                  vacsoránál izgatták az asszonyok... és azóta is... a multkor, mikor Arannyal
                  együtt volt a szinházban, a ruhatárnál nem megrezzent, igen, kéjesen megrezzent...
                  kéjesen, kéjesen... mert egy nő meztelen válla hozzáért a felemelt kezéhez! És
                  Arannyal volt, akinek fogalma sem lehetett róla, mit történik mellette.</p>
               <p>Igen, hát így van. Hiába, ezen nem lehet segíteni, a férfi csak férfi... Végre
                  is... Na mindegy. Készülődni kell az ebédhez. Aztán gondolni kell a hazautazásra
                  is. De előbb Arany...</p>
               <p>Ebéd után ujra felment hozzá. A szobaleány mosolyogva mondta, mig elvette csepegő
                  eser­nyőjét, hogy most már itthon van. Nem is tudott bosszankodni ezen a
                  mosolygáson, végre is öt óra alatt harmadszor keresi, hát csak hadd mosolyogjon.
                  Futólag belenézett a tükörbe, mig levetette a kabátját és halkan kopogtatott az
                  Arany ajtaján. Mivel nem hallott választ, lassan nyitott be, hogy odabent
                  észrevegyék az ajtónyilást. Megállt az ajtóban - állt és állt. Arany a pamlagon
                  feküdt és aludt. János ujra betette az ajtót vette a kabátját és az esernyőjét,
                  lábujj­hegyen ment végig az előszobán, nagyon vigyázva, hogy a külső ajtó
                  becsapódása hangját is mérsékelje.</p>
               <p>Előrehajolva, összehuzott vállal ment le a lépcsőn. Mintha az egész belseje
                  összehuzódott volna és a szivét nyomná. Miért aludt úgy... olyan rettenetes
                  szomorúan? Ez nem Arany volt, nem az, akit ismert. Egy megadó, az életet tudó
                  lélek arca volt ott a szines selyempárnán. Most szinte tisztában látta, mint
                  azokban a pillanatokban. Valami virágos bársonyos pongyola volt rajta és két keze,
                  fehér két keze is olyan megadóan simult a ráncok közé. Haja hátrasimítva
                  homlokából, ahogy még sohasem látta, a szempillák nehezen feküdtek a szemén, orra
                  nyerge olyan éles volt a lámpa alatt és szája... az a mosolygó száj, az a friss
                  gyümölcs, hervadtan, mereven összeszorítva, mellette két beteg, szomorú lefelé
                  huzódó vonallal...</p>
               <p>Az égő villanynál aludt el és... mit álmodhatott? Mit tudott meg, amitől az élet
                  megromlott ereiben? Miért... miért volt olyan tudóan, mindenttudóan szomorú?</p>
               <p>És ez a szörnyü idő! Mintha az egész nagy város valami undok kocsonyává akarna
                  szét­mállani ebbe a ködös pocsolyában, mely az égtől a földig terjed. És hideg,
                  vizes hideg... ilyen lehet a halottaknak a víz alatt...</p>
               <p>Olyan szomorúság fogta el, amilyet tavasz óta nem érzett. Olyan öngyilkos
                  szomorúság, amelyből akkor is csak Arany tudta kimenteni. De most... hiszen épen ő
                  tőle szállta meg a világot, ez a köd az ő szomorúsága - de miért...?</p>
               <p>A szállodában kellemes meleg fogadta. A portás büszkén ujságolta, hogy a központi
                  fütés működik. És odafent, amint a villany felfénylett, egyszerre barátságosan
                  téliessé vált a szoba. Az asztalon levelek várták, kártya az atyjától és Erzsitől
                  - az atyja irása kezd öregedni... Ez pedig levél a princitől. Kelletlenül nyitotta
                  ki, bizonyosan szemrehányás, hogy még mindíg nem indul. Három, legfeljebb négy
                  napra szólt a megbizás. De nem... a szokott gonoszkodó hangon volt írva: »Nagyon
                  jól mulathatsz a romlott városban - na csak mulass! De ne felejtsd el, hogy
                  csütörtökön lesz a Bánáti per tárgyalása... Hogy van Arany? Van-e még pénzed?
                  Sürgönyözz, ha kell.«</p>
               <p>- Csütörtökön... Ma péntek, még rengeteg időm van. Hiszen nincs más dolgom, mint
                  hogy Arannyal komolyan beszéljek. Arany - csak úgy írja, hogy Arany! Mi köze
                  hozzá? Micsoda neveletlenség, igazi pesti szokás... és a pénzzel egy sorban!</p>
               <p>- Legjobb volna egy jó fürdőt venni. Persze nincs mellettem fürdőszoba, csak az
                  első emele­ten. - De azért csengetett és fürdőt rendelt. Ezzel is eltelik a
                  délután egy része, mig megint Aranyhoz mehet. Most már nem is mosolyogni fog a
                  szobaleány, hanem hahotázni. - Még csak az hiányzik, hogy a szobaleányok
                  véleményével is törődjem.</p>
               <p>Mikor megint odament, a kapuban Arannyal találkozott. Restelte, de nagyon örült
                  magában, hogy nem kell ujra a szobaleányt látni. Arany úgy mosolygott, mintha
                  sohasem lett volna szomorú.</p>
               <p>- Hallottam, hogy ma már kétszer is keresett.</p>
               <p>- Háromszor Arany. Kompromittálni fogom.</p>
               <p>- Hát csak rajta!</p>
               <p>A szoba sötét, a másik pillanatban már világosság játszik az Arany arcán. János
                  erősen figyel­te, de nem látott semmi szokatlant rajta. Mikor a tükör előtt
                  megigazitotta a haját, megint épen olyan volt mint máskor. Micsoda káprázat volt
                  az... az egész... De azért gyanakodva kémlelte minden vonását - néha egy
                  pillanatra mintha ujra azt az arcot látná...</p>
               <p>- Na most gyónjon, mit csinált tegnap? Miért nem jött el? - mondta Arany, mikor
                  leültek.</p>
               <p>- Tudja, Enidhez voltam meghiva. De mivel a multkor kifogásolta a nyakkendőmet,
                  elmen­tem délután ujat vásárolni. Az idő eltelt és már nem tudtam feljönni.</p>
               <p>- És Enidnél?</p>
               <p>- Érdekes orosz társaság volt nála és képzelje - Károly!</p>
               <p>- Ne mondja! És ők is csak úgy találkoztak?</p>
               <p>- Nem. Jó viszonyban voltak már Pesten is... talán most már megmondhatom, hogy
                  Enid Károllyal utazott el és jött ide.</p>
               <p>- Károllyal szökött meg!? - Az Arany szeme nagyra nyilt, aztán megvetően
                  biggyesztette le a száját.</p>
               <p>- Nem lehet szökésnek nevezni, mert nem szerelem volt az oka.</p>
               <p>- Ugyan miért akarja szépíteni vagy rontani ezt a... ezt az eseményt. Nagyon
                  boldogok?</p>
               <p>- De igazán Arany, nincs ott szó sem boldogságról, meg ilyen félre érthető
                  érzésekről. Ha meghallgatná, elmondok egy tervet, mely az Enid életét most
                  teljesen betölti és amely már úgy összekapcsolta őket, hogy Károly nem tud tőle
                  elválni. Az az... most már nemcsak terv - de ha meghallgatja... szeretném ha maga
                  is tudna róla.</p>
               <p>És János kis gondolkozás után lehetőleg röviden elmondta, mit beszélt Enid és
                  hogyan vélekedik Károly. Arany mindíg jobban elkomolyodott és közbeszólás nélkül
                  hallgatta végig.</p>
               <p>- Nos mit mond hozzá? Képtelenségnek tartja?</p>
               <p>- Egyáltalában nem. Nagyon érdekes - több mint érdekes, nagyszerü gondolat. Kezdem
                  becsülni Enidet. Úgy látszik otthon nem volt a maga helyén, ha most így tud
                  dolgozni. Csak az a baj, hogy férfi akaratra van építve az egész.</p>
               <p>- De hiszen épen ennek kell a legbiztosabb alapnak lennie!</p>
               <p>- Kellene!</p>
               <p>- Úgy beszél, mintha rendkivül jól ismerné a férfiakat.</p>
               <p>- Honnan tudja, hogy nem ismerem őket?</p>
               <p>János belső fázással emlékezett vissza arra az alvó arcra, melyet olyan szomorúan
                  tudónak látott. - Még nem mondtam meg, hogy ma ebéd után itt alva láttam a
                  szobájában.</p>
               <p>- Ó... nagyon csunya voltam? - kérdezte Arany nevetve.</p>
               <p>János figyelte az arcát. Nem - egyáltalában nem fél, hogy öntudatlanul elárulhatta
                  magát. János fellélegzett.</p>
               <p>- És képzelje, ma Enidnek megtaláltam egy több mint háromezer esztendős szobrát
                  Egyip­tom­ban.</p>
               <p>Arany nevető csodálkozással, hitetlenkedve nézett rá, egyszerre elkomolyodott,
                  szeme nagyra­nyilt. - Nofretete királyné, - kiáltott fel.</p>
               <p>- Honnan veszi... honnan tudja? - álmélkodott János.</p>
               <p>- Nem tudtam kihez hasonlít, de mindíg éreztem, hogy már találkoztam vele.
                  Csodaszép... már mint a szobor, mint művészet felülmulhatatlan.</p>
               <p>- Úgy? hát az élő Enidet nem tartja csodaszépnek? - mondta János gonoszkodva.</p>
               <p>- Egy asszony csak akkor lehet szép, ha igazán asszony. Róla leri, hogy nem az,
                  csak a férfiak nem veszik észre.</p>
               <p>Jánosnak egy pillanatig kellemetlen volt ez a hang; de nem - lehetetlen, hogy
                  féltékeny vagy irigy lenne rá... Azután eszébe jutott, hogy Károly ugyanezt
                  mondta, de egy percnyi habozás után még sem említette fel, nem akart Arany előtt
                  arról a beszélgetésről szólani, a jövő asszonyi tipusairól. Inkább elmondta, hogy
                  leveleket kapott otthonról és hogy Bónis róla is kérdezősködött.</p>
               <p>- Ne feleljen rá, - mondta határozottan Arany.</p>
               <p>- Ugy-e maga sem helyesli, hogy csak úgy a keresztnevén emlegeti és azt is az
                  utóiratban.</p>
               <p>Arany csak a fejével intett nemet. - Mondja János, - kezdte, mintha az a másik ügy
                  nem érdekelné, - gondolnak maguk az Erzsi férjhezadására?</p>
               <p>- Mire? Már mint én is? Nem értem, hogy én miképen avatkozhatnám bele.</p>
               <p>- Ugy, hogy hozzávaló házasulandó fiatal emberekkel ismerteti meg.</p>
               <p>- Én? Csak nem leszek közvetitő?</p>
               <p>- Azt találom, hogy könnyelmüen és erkölcstelenül beszél. Igen, - ismételte János
                  elképedt tekintetére válaszul. - Erkölcstelenség egy leányt, aki maga sem tudhatja
                  mit akar, a mai világban a puszta véletlenre bizni.</p>
               <p>- Úgy beszél mintha... - János megakadt, mert abban a pillanatban megint azt a
                  tudó arcot látta maga előtt.</p>
               <p>- Úgy beszélek, mint minden okos és világjárt nőnek beszélni kell. Nagyon szeretem
                  Erzsit és igenis, ha hazamegyek férjhez fogom adni valami derék, egyszerü
                  emberhez, minden romantika nélkül. Hadd legyen jó feleség és anya, amire
                  született.</p>
               <p>- Ha hazajön...? És mikor? - Jánosnak ez ragadta meg a figyelmét. De Arany nem
                  felelt és teáért csengetett.</p>
               <p>Talán most hozzá lehetett volna kapcsolni ehhez a saját kérdését... valahogy - hát
                  ő nem gondol a férjhezmenetelre...? De... olyan erőszakolt lett volna és Arany
                  olyan nyugodt - kép­te­lenségnek érezte, hogy így, higgadtan, udvariasan megkérje
                  a kezét, mintha... mintha csak Erzsit kérné meg valaki, egy olyan derék, egyszerü
                  ember, akivel ő ismerteti meg, hogy a véletlenre ne legyen bizva - minden
                  romantika nélkül. Ez a romantika - ez mégis csak kell.</p>
               <p>Mikor elbucsuztak csak ennyit mondott: - Tudja, csütörtökre otthon kell lennem.
                  Talán kedden utazom.</p>
               <p>- Akkor még sokszor találkozunk.</p>
               <p>- Ne felejtse el, amit igért. Hogy maga is hazajön.</p>
               <p>- Nem felejtem el.</p>
               <p>...Nem felejtem el, ismételte János magában többször aznap este. Milyen különös
                  hangon mondta... Talán akkor lehetett volna szólani. Ott kellett volna maradni és
                  tovább folytatni - megint elszalasztotta az alkalmas pillanatot, mintha nem
                  merné...</p>
               <p>Vacsora után Károly jött fel hozzá. - Öltözzél át, - kezdte mindjárt. - Megyünk
                  Enidhez, azután pedig el akarunk vinni valami divatos helyre, hogy meglásd Berlint
                  egy kicsit éjjel is.</p>
               <p>- Látta-e már Budapestet éjjel? - dudolta János az ócska pesti slágert és
                  elkezdett öltözni. - Aztán hova?</p>
               <p>- Először a Römisches Kafét mondtam, de Enid elhuzta a száját - igaza volt. Aztán
                  úgy határoztunk, hogy a Café am Zooba megyünk. Vagy tudsz valami jobbat?</p>
               <p>- Én? Mulatóhelyet?</p>
               <p>- Na, hiszen ne gondolj valami rettenetes bünbarlangra, nem akarunk egészen
                  elrontani. Csak olyan helyre megyünk, ahol mindenki megfordul és amelyet illik
                  ismerni, ha az ember egy hétig itt volt.</p>
               <p>Taxiba ültek. Egyszerre Károly megragadta a János karját: - Ebben a házban lakott,
                  - mondta fojtott hangon, mely így is megtört. De mire kimutatott már eltünt a ház,
                  visszafelé futva a többiek után és János csak annyit kérdezhetett csodálkozó
                  hangon: - Kicsoda?</p>
               <p>- Az a leány, akit elvesztettem Paris és London között. Mariannenak hivták és...
                  és azóta nem jártam erre...</p>
               <p>Hallgattak.</p>
               <p>Károly hirtelen felnézett: - Jani, mit tudsz Aranyról?</p>
               <p>- Itt van Berlinben.</p>
               <p>- És te ezt csak most mondod?</p>
               <p>- Ne gondold, hogy el akartam titkolni, de elfelejtettem a multkor szólni róla, -
                  annyi beszélni valónk volt.</p>
               <p>Károly oldalról nézte az öccsét és szeretett volna tovább kérdezősködni. De a Jani
                  arckife­jezése zárt maradt és nagyon jól emlékezett még, milyen haragos
                  szemrehányással fordult ellene, mikor azt találta, hogy nem elég tisztelettel
                  emlékezett meg Aranyról. Jani pedig azzal a másik lánnyal összeköttetésben nem
                  akart róla beszélni. Babonás idegenkedéssel távolította el az Arany nevét mindíg,
                  ha nem szerencsés beszédtárggyal együtt került szóba.</p>
               <p>De a hallgatás végre feszültséggé vált és Károly nem birta tovább. - Elleneznéd,
                  hogy meg­láto­gassam?</p>
               <p>- Szó sincs róla! Furcsa kérdés...</p>
               <p>- Ne légy agressziv Jani erre a kis időre. Egyszer már összepereltünk Arany miatt,
                  azért kérdezem.</p>
               <p>János elmosolyodott: - Még nem vagyunk annyira, hogy én határozhatnám meg, kik
                  mehet­nek el hozzá. Különben természetesen akkor sem ellenezném. Gyere el holnap
                  este, én is nála leszek.</p>
               <p>- Remélem ő sem kifogásolja, ha ma este együtt lumpolunk.</p>
               <p>- Nem hiszem... bárcsak kifogásolná, - mondta János hirtelen, aztán elpirult a
                  sötétben. - Minek is mondok ilyet - gondolta bosszankodva. - Bárcsak törődnék
                  velem annyira, hogy bántaná, ha mással mulatok. Hátha megkérdezném tőle...
                  Beszélnem kell vele mielőbb... mielőbb...</p>
               <p> </p>
            </div>
            <div type="chapter">
               <head>XI.</head>
               <p>Mikor János, a kapun kilépett, a kora reggeli óra furcsa képzelt szagot és izt
                  kevert felé a szokatlan csendben. A tegnapi eső elmult, de finom köd szürkítette
                  az utcát, melyben nem a reggel frissesége, hanem egy átlumpolt éjszaka étel, bor,
                  kihült cigaretta és izzadt asszonyi test szagát érezte. Mintha az egész város
                  levegője egy óriási mulatóhelynek ezer meg ezer fülkéjéből kesernyésedett volna ki
                  a reggelbe, a kijózanodás és álmos fáradtság perceibe.</p>
               <p>János felhajtotta a kabátja gallérját. Nem tudta hol van és az utca nevét hiába
                  olvasta el, nem mondott neki semmit. A szélesebb keresztutcában ritkás rövid
                  csengetéssel villamosok fu­tot­tak el. Mellette a kirakatok vasrácsai mögött
                  halottan feküdt a csábitás: ékszerek, aranyórák, férfiruhák... selymek dermedt
                  szinességében... cipők tükörtalpazaton megfagyottan, mint jégben tükröződve...
                  halomban halak, felvágottak husok... János gyorsan elfordult, érezte, hogy a
                  gyomra mindjárt felkavarodik.</p>
               <p>Elolvasta a villamosok felirásait, de abban a percben el is felejtette. Taxit... a
                  sofför szunyókált, de azért automatikus biztonsággal észrevette, mikor János
                  megállt.</p>
               <p>- Ez is füst, étel és asszonyszagu - gondolta álmosan, mikor beleült a zárt
                  kocsiba. - Ezek a szőke testek kellemetlenül viaszkosan fehérek, nincs egy
                  leheletnyi aranyos árnyalatuk sem, mint...</p>
               <p>- Mi az? - riadt magára, - csak nem Aranyra akartam gondolni...? Még mindíg ittas
                  hódolt­ságából vergődve igyekezett szabadulni. Félretolta az ablaküveget. Hol járt
                  a teste és hol a lelke - tegnap este tíz óra óta... Hirtelen kihuzta az óráját,
                  három órát mutatott.</p>
               <p>- Áll. Ez is megállt, - gondolta összefüggéstelenül. A sofför gyorsabbra kapcsolt.
                  - Most szaladunk ki a világból... ugyse ebbe a világba való vagyok... Elnevette
                  magát, aztán csodál­kozott, hogy mit nevet. »Látta-e már Budapestet éjjel«?
                  hangzott belül a fülébe, az agyában, a gyomrában... tegnap óta ez a nyivászta,
                  ócska, ostoba melódia nyávogott benne - üldözte, kinozta... »kissé széjjel«... Hát
                  ez türhetetlen.</p>
               <p>Már a kávéházban is kezdte kinozni... Tulajdonképen unalmas volt, kivéve a szép
                  világitást. Unalmas és fárasztó. A zene kétfelül is, a rengeteg ember, a zaj... a
                  mellette elmaradozó szavak kiugorva a zajból, kiszakitva értelmükből lógtak a
                  levegőben, nevetések usztak a füstös, illatszeres melegben, amint sodródott
                  mellette jobbra-balra a mozgó tömeg... ruhák, arcok, hangok illatok, szinek...
                  fény és fénytükröződés mindenen, üvegekben, szemekben, porcellánon, italokban...
                  szeme fáradt és mégis kiváncsi meredtsége, az is részeg lett... annyifélét
                  ittak... mindnek neve volt... Enid... mindet Enidnek hivták.</p>
               <p>Hirtelen kiegyenesedett a kocsiban. - Mi is az, aminek olyan különös füszeres ize
                  volt... zöld volt... a Enid szeme... »Látta-e... éjjel.«</p>
               <p>Valaminek utánakapott az emlékezete, de nem tudta elfogni. Vajon részeg volt már
                  akkor is, mikor Károllyal a barba mentek...? Dehogy, meg tudná mutatni az utat
                  arrafelé... Miért nem jött Enid is? Kinevette...? A két leány közül a szebbik az
                  övé volt... »nézzen kissé széjjel«...</p>
               <p>Dudolva ült egy pillanatig. Azt hitte már nagyon régen mennek - a sofför megint
                  megfogja csalni, egész Berlint körülkocsikázza vele... hány óra is? Három, persze
                  hogy három. Vajon Károly is elment azzal a másikkal? Mikor ketten felálltak az
                  asztaltól, Károly már nem volt ott... nem, annyira nem részeg, hogy erre ne
                  emlékeznék... egyáltalában nem részeg, csak álmos és az a leány - azért mégis szép
                  volt, ha viasz is a teste... zöld parókás viaszbabák... nem is igaz, Károly
                  hazudott, nem volt zöld parókája, szőke volt... »Budapestet éjjel... éjjel...«</p>
               <p>Arra ébredt, hogy a taxi megállt. Intett a kapusnak, hogy fizesse ki. A hallban a
                  nagy tükörből Pétery János jött vele szembe, az a másik, akit sokszor látott már
                  így... most határozottan, fenyegetően állt vele szembe - aztán megingott. De ő már
                  a liftben ült, egy óra hosszáig repültek felfelé... kirepülünk ebből a világból
                  »éjjel... éjjel«... Miféle nyakkendő ez, nem is az enyém. Arany azt mondta, hogy
                  csuf... Nahát csak gurulj ki inggomb a világból, én nem megyek utánad... Jószagú
                  párna... »Pestet éjjel«...</p>
               <p>Mikor felébredt még tartott a kábultsága, az a kinzó melódia meg ott leselkedett
                  mögötte... közben tisztán emlékezett mindenre. Mégis csak képtelen gondolat volt
                  Károlytól ez az éjszakai mulatozás... tudja, hogy nincs italhoz szokva,
                  gondolhatta, hogy becsip. És azt a leányt ott hagyja vele, részegen.</p>
               <p>- Tegnap ilyenkor még a magam elveihez képest tisztességes ember voltam...
                  Tisztességes! Végre azt sem lehet gazságnak nevezni, ha az ember nem szent. De
                  azért mégis ez a bolond város az oka. Örültem az idegen embereknek, különös
                  asszonyi formáknak - hiszen csak úgy kinálják magukat... és ez a sátán asszony
                  észrevette. Ő játszott össze Károllyal, hogy kipró­báljanak. Ennek a sátáni
                  városnak az asszonya, olyan mint ez a sehova sem való, gyökértelen, százféle
                  romlott fajtából keveredett tömeg az este... nem német, az elrejtőzik... Ez a
                  háborus konjunktura kotyvadéka, boszorkányüstben lecsapódott teoriák
                  teremtették... miket nem beszéltek és állítottak tegnap este, azt sem tudom kik...
                  odaültek és beszéltek és Enid hallgatta, ketten majdnem összevesztek... és ez a
                  duruzsolás a fejemben...</p>
               <p>Csak most vette észre, hogy megint visszadült az ágyba. Hirtelen kiugrott,
                  beledugta fejét a mosdótálba. Első világos gondolata az volt, hogy tegnap sokat
                  költött. Mennyi pénz megy el így... és Redzsinek csak egy márkát adott. Mennyi
                  pénz volt ott tegnap fényben, italban, asszonyban, ruhában és ez csak egy
                  kávéház... Mindenütt ékszer, arany, drágakő, fény... fény... a pénztől hizó fény.
                  Miket gondolhatott Redzsi tegnap? Munkát, kenyeret... Mit gondolhatott az az
                  embertömeg, mely az utcán végigvonul a pénz kirakatai előtt...? Legjobb lesz egy
                  zuhanyt venni.</p>
               <p>Felöltözött. Az órája még mindíg hármat mutatott. Mikor lement, a hallban látta,
                  hogy egy óra délután. Csak már elmulna ez a duruzsolás a fejéből... ez a buta...
                  nem ne jusson eszébe az az üldöző, kinzó... »látta-e már...?«</p>
               <p>Mikor délután Aranyhoz benyitott, Károlyt már ott találta. Csak akkor jutott
                  eszébe, hogy megbeszélték ezt a látogatást, de azt nem képzelte, hogy Károly
                  megelőzze, akinek elég ideje maradna, hogy Aranyt ujra lássa. Különben is
                  haragudott rá a tegnap este miatt és most duzzogva köszönt neki.</p>
               <p>- Régen itt vagy? - kérdezte bosszankodva. De Károly nem vette észre.</p>
               <p>- Pár perccel ezelőtt jöttem.</p>
               <p>- Rossz kedvü? - kérdezte Arany. Elkomolyodott, kérdő tekintettel nézett a
                  szemébe, melyet János nem tudott megérteni.</p>
               <p>- Bizonyosan fáradt. Tegnap egy kicsit lumpoltunk.</p>
               <p>- Károly, el ne rontsa Jánost! Nem akarom, hogy olyan nagyvilági fajta ember
                  legyen belőle.</p>
               <p>János hálás melegen nézett rá, aztán elpirult. Ha tudná, hogy milyen berlini
                  éjszaka volt... Arany! Lelkében bocsánatkérően hajolt meg előtte. De mindaketten
                  titkolt kedvtelenséget éreztek, az egész délután és este rosszul sikerült. Károly
                  igyekezett fenntartani a beszélgetést, de Arany szórakozottan hallgatta, nem
                  sikerült ezt az idegenkedő hidegséget a szokott meleg hangulattá
                  átváltoztatni.</p>
               <p>Vasárnap... hétfő... kedden utazni kell. János gondolatai megint a megoldás körül
                  keringtek. Milyen más lett volna minden, ez a berlini hét is, ha ők ketten nyiltan
                  egymáshoz tartoz­nának. Nem is lehet tovább halasztani... lehetetlen megint a régi
                  bizonytalanságba menni vissza, megint hónapokig nem tudni... így még levelezni sem
                  érdemes.</p>
               <p>- Mitől félek tulajdonképen? - kérdezte bosszankodva önmagától, mikor lefeküdt. -
                  Beszélni akarok vele és beszélni is fogok. És ha nemet mond... akkor én is...
                  Egyszerüen nem fogadom el. Szeretnie kell és engem fog szeretni!</p>
               <p> </p>
            </div>
            <div type="chapter">
               <head>XII.</head>
               <p>Szép őszi vasárnap délelőtt volt. János még reggel telefonon megbeszélte Arannyal,
                  hogy később együtt mennek sétálni valahova. Hogy addig eltöltse az időt, kiment a
                  Tiergartenbe. Visszafelé jövet egy ujságárus bódéban magyar lapot látott, eszébe
                  jutott, hogy mióta itt van nem olvasott otthonról semmit és megvette. Mig
                  kifizette, már izgatták a cimlap vastag betűi. Aztán ujra ránézett... mi ez? Egy
                  tekintetre elolvasta: »Egy herceg regényes házassága. Chák Kázméry Viktor
                  herceg...« Megriadtan nézett fel. Lehetetlen... már az ujságban volna? »A herceg
                  családjának utolsó tagja titokban feleségül vette a mult héten a csodaszép Lea
                  Cavallát, az ujonnan feltünt filmmüvésznőt, akivel alig hat hete ismerkedett
                  meg...«</p>
               <p>János neki támaszkodott a bódé falának, a levegőbe kapott kezével, hogy
                  megfogózzék. - Mindennek vége! - Összeszorította az öklét, széttárta, mintha
                  elejtene valamit.</p>
               <p>Könnyes lett a szeme a dühtől és fájdalomtól. Csak most érezte, mennyire a lelkéig
                  hatott az az ábránd. Vége... vége... Szabad egy embernek, egy férfinak, aki ilyen
                  felelősség előtt állt... de ő maga Aranyt vagy a koronát választaná-e?... Egy kis
                  senkinek más a sorsa, mint olyan­nak, akire egy ország néz és vár.</p>
               <p>Vajon tudja-e már Károly? Arra az első estére gondolt mikor olyan szégyenlős,
                  gyerekes szavakkal mondta el reményeit.</p>
               <p>És Enid? Hiszen ez az összeomlás neki is!</p>
               <p>Taxiba ült, hogy Károlyhoz jusson mielőbb, de csak az utca nevét tudta és jó ideig
                  keresgélte a házat. Károly nem volt otthon. Enidhez most még nem mehetett el...
                  nem is mert volna elmenni. Közben megvette az összes kapható magyar lapokat és a
                  kocsiban elolvasta. Nem mindegyikben volt benne a hir, de néhányban ugyanazok az
                  adatok voltak.</p>
               <p>Felszáguldott a lépcsőn Aranyhoz, aki ijedten fogadta korai és feldult
                  megjelenését. János beszélni sem tudott, csak a kezébe nyomta a lapot. Arany
                  elkomolyodva olvasta el. - Istenem vége! Csak most érzem, mennyire megfogott engem
                  is ez a remény.</p>
               <p>János hálásan nézett rá. Boldog volt, hogy ugyanazt érzi, amit ő. - Milyen igazi
                  magyarok vagyunk - mondta elérzékenyedve. - Ábrándokban, tervekben élő magyarok.
                  Tagadjuk, hogy megint a lelkünkbe fogadtuk a csodaszarvas regéjét, és mégis mind
                  megraboltaknak érezzük magunkat. A valóság ezer éve sem tudott kijózanítani.</p>
               <p>- Nagyon szép csodavárás volt és a józanság mindíg olyan szomorú. De Károly...
                  neki lesz a legnehezebb...</p>
               <p>- Igen, Károlyt szinte féltem. Nem képzeli mennyire beleélte magát. És Enid!</p>
               <p>- Enidet ne féltse, - mondta Arany sokkal szárazabban és ridegebben, mint előbbi
                  szavainak megfelelt volna.</p>
               <p>- Még most sem szereti Enidet?</p>
               <p>- Tudja, hogy nem szeretem. Miért szeretném most jobban?</p>
               <p>- Miért nem szereti? Van valami különös oka rá?</p>
               <p>- Csak általános asszonyi ok. Az ilyen asszony férje... és minden férfi, aki
                  hatalmába kerül, elveszett ember.</p>
               <p>- Na Bónis Imréről nem mondhatnám, hogy elveszett ember. Nagyon is tudja élvezni
                  az életet.</p>
               <p>- Azt csak elveszett emberek tudják. Mondja, maga például nagyon élvezi az életet?
                  - János meglepett tekintetére komolyan nézett vissza. - Vagy ha élvezni akarja,
                  nem elveszett embernek érzi magát?</p>
               <p>János zavarba jött. - Olyan különös, mikor ilyeneket mond Arany. Mint valami vén
                  ember­ismerő vagy életből kiábrándult. Ez sohasem jutott volna eszembe, pedig
                  talán igaza van.</p>
               <p>- Mindíg igazam van, tudja meg! - nevetett Arany és ezzel elterelte a
                  beszélgetést. - Tudja mit János, legjobb lesz ha most hazamegy. Úgy érzem, hogy
                  Károly keresni fogja. Várja meg otthon. A ma délelőtti sétánkról le kell mondani,
                  de délután jöjjön el, kimegyünk valahova.</p>
               <p>János otthon ujra elolvasta a lapokat, de sehol sem talált bennük semmi mást. Még
                  szét­szórtan hevertek, mikor Károly belépett.</p>
               <p>- Látom, már tudod.</p>
               <p>- Most olvastam. Beszéld el, mi történt. Igaz?</p>
               <p>Károly felsóhajtott. - Tegnap este tudtam meg, mikor Enidhez elmentem. Délután
                  kapott sürgönyt Magyarországból. - Hirtelen leült, csaknem lerogyott egy székre,
                  habár előbb nem is látszott izgatottnak.</p>
               <p>- Nagyon fáradt vagyok, - mondta elhuzott mosolygással.</p>
               <p>- És Enid?</p>
               <p>- Nem tudom még... Eleinte olyan hideg volt, mint a jég. Nem mutatta... alig
                  szólt, de nem engedett el. Mikor az oroszok jöttek, már azok is tudták és keserüen
                  is, gúnyosan is nyilatkoztak. De Enid még mindíg szörnyen komoly volt. Végül azt
                  mondta, hogy Parisba kell menni, az emigráció központjába és teljesen uj működési
                  szervezettel folytatni a munkát... Milyen munkát? Arról nem beszélt, de az oroszok
                  mind ugyanabban a vélemény­ben voltak.</p>
               <p>- Csak mikor egyedül maradtunk ragadta meg a kezemet: - Itt nem maradhatok, -
                  mondta fojtott dühvel. - Itt, ahol megbuktam. - Vigasztalni akartam, hogy nem tud
                  róla más, csak mi. - Elég ha magam tudom. Legyőzött egy babaképü szinésznő, egy
                  asszony! Még ügyetlen vagyok... tudhattam volna, hogy ha férfiről van szó, mi kell
                  neki. Magamnak kellett volna megtenni, amit az a szinésznő tett... az
                  érzékiségénél fogva lekötni, el nem bocsátani!</p>
               <p>- És ő ment volna hozzá feleségül? - kérdezte János megbotránkozva.</p>
               <p>- Szerencsétlenségemre én is ezt kérdeztem. Erre aztán jött a nagy kitörés: - Hát
                  ennyinek ismersz engem? Kell nekem egy buta cim és egy férfi hálószobája? Majd
                  belevittem volna én abba, amit én akarok! De mind ilyenek vagytok ti férfiak,
                  semmik egy asszony szoknyája mellett! - Sohasem tegezett eddig, úgy látszik ez is
                  a lenézés jele volt. Egy negyed óráig dühöngtünk egymásra, aztán egyik pillanatról
                  a másikra lehiggadt. Azt mondta, elég volt, erről nem beszélünk többet. Uj utat
                  kell találni... tovább menni és győzni. Hanem többet nem épít <hi rend="italic"
                     >egy</hi> férfira. Nem szabad egy embertől függeni semminek.</p>
               <p>Károly kimerülten hallgatott el, szinte ujra átélte azt a tegnap esti szörnyü
                  negyedórát. - Ennyi az egész, - mondta azután felsóhajtva. - Ma még nem láttam. De
                  szeretném ha estére eljönnél hozzá... megvallom félek egyedül lenni vele, mig nem
                  látom merre fordult, igazán megnyugodott-e?</p>
               <p>Mikor Károly elment egyszerre János is olyan fáradtnak érezte magát, mintha a
                  saját vissza­emlékezése lett volna, amit Károly elmondott. De a délutánt Arannyal
                  töltötte együtt és megint minden rendben volt a világon.</p>
               <p>...Az erdőt már nem verték fel a nyári kirándulók, pedig a fenyők alatt az őszt
                  csak a tűlevelek mélyre sötétedett zöldje mutatta. Mikor elindultak, János arra
                  gondolt, hogy most jó alkalom lenne azt a bujkáló kérdést nyiltan kimondani. De
                  Arany olyan gyerekesen jókedvü volt, olyan kedvesen jó barát... nem adott egy
                  pillanatig sem alkalmat komoly szóra. Igy aztán jöttek-mentek cél nélkül egy tavat
                  találtak, megpihentek a fűben, mintha nyár lett volna... azután pompás villák
                  mellett mentek tovább. Aranynak nem tetszettek.</p>
               <p>- Nem szeretné egyiket sem, ha a magáé volna?</p>
               <p>- Nem én... csak otthon szeretnék egyet, de kicsit és nem Pest közelében. Mondjuk
                  egy kis házat kerttel.</p>
               <p>- Arany! Hiszen ez gyönyörü.</p>
               <p>- Igen, ma ezt szeretném, mert itt nincs olyan. Holnap már nem tudom...</p>
               <p>- Ne rontsa el az örömömet.</p>
               <p>- Maga gyerek, minden ijesztgetést elhisz. Ha azt mondom, hogy ma angyal vagyok,
                  de holnap ördög leszek, azt is elhiszi.</p>
               <p>- Most épen olyan mint kislány korában.</p>
               <p>- Emlékszik, mikor egyszer a málnát előre leszedtük - mind, mind. A maga
                  zsebkendőjébe.</p>
               <p>- És emlékszik, mikor a térdét úgy megütötte?</p>
               <p>Csupa gyermekkori emlékeket ujitottak fel. János az anyjáról is beszélt,
                  meghatottan, de megnyugodva. Úgy érezte, hogy soha ilyen közel nem jutottak még
                  lelkileg egymáshoz.</p>
               <p>Csak mikor hazafelé utközben megemlítette, hogy ma este Enidhez megy, mert
                  megigérte Károlynak, borult el az Arany jó kedve. - Azt hiszem, van elég
                  vigasztalója, miért kell épen magának is ott lenni?</p>
               <p>- Ha Károlynak nem igértem volna meg... Különben ha úgy kivánja nem megyek el,
                  habár talán illik is elbucsuzni tőle.</p>
               <p>- Milyen jogon szólanék bele a maga ügyeibe? Csak menjen, ha jól esik.</p>
               <p>- Nem esik jól, mert látom, hogy magának nem tetszik.</p>
               <p>Arany türelmetlenül felelt: - Ugyan ne csináljon olyan nagy dolgot belőle. Tőlem
                  akár bele is szerethet Enidbe!</p>
               <p>János nem felelt. Szörnyü igazságtalanságnak érezte ilyen szép órák után ezt a
                  hangot. De mikor a kapuban elváltak egymástól, Arany halkan megkérdezte: -
                  Haragszik rám?</p>
               <p>- Soha, Arany. - És megbékélten csókolta meg a kezét, mikor a leány hirtelen
                  lehuzta keztyüjét és úgy nyujtotta oda kézszorításra.</p>
               <p>János most még jobban fázott az Enid meglátogatásától. Annyi bizonyos, hogy Arany
                  nem szereti ha odamegy, pedig talán nagyon kellemetlen estére van kilátása. De
                  csalódott. Enid nyugodt volt, csak rendkivül sápadt, még az ajka is fehérnek
                  látszott, a szeme is szürke volt ebben a szintelenségben. Csak később jött rá
                  János, hogy nem volt kifestve, rendes, természe­tes szine volt.</p>
               <p>Enid melegen fogadta Jánost. - Azért a maga segitségéről nem mondunk le, ha
                  szükség lesz rá. - Többet nem említette szörnyü csalódását. Később uj terveiről
                  beszélt, Párisba akar menni, már meg is igérte az oroszoknak. Jussupov is
                  átjön.</p>
               <p>- Csak vigasztalásul mondja ezt nekik, vagy igazán nem hagyja abba az orosz
                  kapcsolatot? - kérdezte János merészen.</p>
               <p>- Szó sincs róla! Vigasztalásul...? Minek? A siker még előttünk van, csak az utat
                  választottuk rosszul. Én az életemet tettem fel a sikerre, mint különben ma
                  mindenki, akinek akarata van. Kár is volna elejteni azt a sok jó összeköttetést
                  olyan emberekkel, akik segitségünkre lehetnek.</p>
               <p>- Bámulom az energiáját.</p>
               <p>- Én nem pazarolom el férfira és szerelemre, - felelte Enid büszkén. - Nehogy
                  nekem freudi kompenzációról beszéljen. A kinek a <hi rend="italic">más</hi> csak
                  helyettesítője a sexuálisnak, az soha sem érhet el sikert. Csak az, akinek az
                  egész életét rugalmasra feszíti az egy cél.</p>
               <p>- És Magyarország? Belefér az uj célba?</p>
               <p>Enid ránézett és nem felelt. János megértette: a siker a cél.</p>
               <p>Mikor Károllyal együtt elmentek, János mégsem tagadhatta meg az elismerést: -
                  Csodálatos egy asszony mégis...</p>
               <p>- Úgy-e te is azt találod? - Elgondolkozva hallgattak. - Tehát holnap utazol? -
                  kérdezte Károly egy idő mulva.</p>
               <p>- Nem, csak kedden.</p>
               <p>- Nem tudom találkozhatunk-e még hosszabb beszélgetésre. Mindenesetre szerettem
                  volna veled még az otthoni ügyeket is megtárgyalni, hiszen a mieinkről alig
                  beszéltünk. Milyen viszonyban vagy most apával?</p>
               <p>- Miért...? Épen olyanban mint régen.</p>
               <p>- Elég hiba. Kérlek ne szólj közbe. Most csak annyi időnk van még, hogy a magam
                  vélemé­nyét elmondhassam, vitázni nem akarok. Apa egy sokat szenvedett, gyenge
                  energiáju ember. Úr és tisztességes a lehetetlenségig. Ne állj az utjába... Paula
                  megérdemli, hogy szeressed.</p>
               <p>- Erről szó sem lehet. Különben ha önállósítom magam, apa ugyis elveheti. Én
                  sohasem fogom elismerni az anyám helyén... és apának sohasem bocsátom meg,
                  hogy...</p>
               <p>- Ne mondd tovább, vigyázz ezzel a bocsánattal! Sajnos most nem tudom neked
                  bebizonyí­tani, mennyire nincs igazad. Félek, hogy ez a bizonyitás kegyetlenség
                  volna veled szemben.</p>
               <p>- Engem nem győzhetsz meg, tehát ne félts.</p>
               <p>- Jó... majd meglátom. Végső esetben... - Elhallgatott és azután teljesen más
                  hangon folytatta: - Erzsinek nincs kilátása férjhezmenetelre?</p>
               <p>- Azt igazán nem tudom.</p>
               <p>- Elég hiba. Többet kellene törődnöd vele.</p>
               <p>- Ugyanazt mondod, amit Arany. Mintha Erzsi engedné, hogy beleszóljak a
                  dolgába.</p>
               <p>- Mert bizonyosan a saját szempontod szerint szólasz bele... Tudom, tudom...
                  Ellenben Gyur­ká­val csakugyan többet törődhetnél. Ebben apa is hibás. Olyan volt
                  mint egy csibész, mikor eljöttem, egy érettségiző csibész. Szigorúbbnak kell lenni
                  vele szemben, mert majd az élet tanítja meg...</p>
               <p>- Furcsa, hogy egyszerre milyen családias lettél! Különben olyan apai tanácsokat
                  adsz, mintha sohasem találkoznának többé. Én pedig azt remélem, hogyha ez az Enid
                  ügy lebonyo­lódik, ha elmegy Parisba, te is felszabadulsz és végre hazajösz.</p>
               <p>Károly megállt az utcán és elmosolyodott: - Most láttad ezt a másik életet. El
                  tudnád képzel­ni, hogy otthon megtalálhassam a célomat? Emlékszel mit mondtál
                  egyszer, hogy kalandor természet vagyok... Enid még jobban kifejlesztette bennem.
                  Menni valami után, csakhogy nálam akár siker, akár nem... Na Isten áldjon, ha
                  holnap már nem találkoznánk. - Erősen meg­szorították egymás kezét. János még
                  vissza is fordult, de Károly ment tovább a maga utján.</p>
               <p> </p>
            </div>
            <div type="chapter">
               <head>XIII.</head>
               <p>- Az utolsó nap Berlinben, - gondolta János, mikor másnap felébredt. Délelőtt
                  néhány apróságot vásárolt az otthoniaknak, hadd legyen nekik is valami emlékük
                  ebből a nagy városból, melyet már barátinak érzett. Szinte bucsuzási hangulat
                  fogta el: ki tudja mikor... vagy látom-e egyáltalában valaha? Még Aranyhoz is
                  felnézett, de nem találta otthon. Délután csomagolt, azután ujra felment
                  hozzá.</p>
               <p>- Holnap már otthon leszek, - mondta János beszélgetés közben egy kis
                  szentimentális sóhajtással.</p>
               <p>- Úgy tesz, mintha nagyon szeretne itt maradni.</p>
               <p>- Örökre nem, de egy pár napig még szívesen maradnék... vagy addig mig magával
                  mehetek haza.</p>
               <p>- Akkor jó sokáig várhatna!</p>
               <p>- De Arany, hiszen megigérte, hogy hazajön.</p>
               <p>- Megigértem, haza is megyek, de nem tudom mikor.</p>
               <p>- Ugyan Arany, úgy tesz, mintha itt volna még valami dolga vagy célja.</p>
               <p>- Honnan tudja, hogy nincs? - Hangja ingerültté vált. - Hazamegyek, mikor kedvem
                  tartja, de ennek ne örüljön olyan nagyon. Azt hiszem utólag azt fogja kivánni, bár
                  inkább itt maradtam volna.</p>
               <p>- Mondja mit akar ezekkel a rejtélyes kijelentésekkel? Arany! Nem először dob oda
                  nekem ilyen mondásokat. Pedig nekünk bizalommal kell lennünk egymás iránt...</p>
               <p>- Bizalommal? - Arany egyszerre megszelidült és inkább szomorúan, lemondóan
                  folytatta: - Lehet ezt a szót ember és ember között kimondani?... Nem, ne szóljon
                  közbe, hagyjuk most ezt a kérdést, mondjon valami mást.</p>
               <p>- Nem tudom, mi érdekli ma.</p>
               <p>- Még nem beszélte el, hogyan fogadta Enid a szomorú hirt. - Magában már későn
                  bosszankodott, mikor kimondta a nevét, hogy miért is lesi olyan izgatott
                  kiváncsisággal, mit mond János róla.</p>
               <p>János beszámolt a tegnap estével. - Annyi bizonyos, hogyha keserves volt is a
                  csalódása, nem tört le. Erős asszony az, ha férfira veszedelmes is.</p>
               <p>- Maga is érezte a hatását? - Lehajtott fejével alulról nézett Jánosra, aki mit
                  sem sejtve válaszolt:</p>
               <p>- Nem tagadom, hogy bámulom az eszét és energiáját mióta megismertem, habár...</p>
               <p>- Hány órakor indul holnap?</p>
               <p>- A reggeli vonattal.</p>
               <p>- Vigyázzon, hogy le ne késsék. Itt igazán senki sem tartóztatja, hacsak Enid nem.
                  Elbucsu­zott már az Enid eszétől és energiájától?</p>
               <p>János szomorúan felelt, mert nem értette, mivel bánthatta meg, hogy ilyen nem
                  Aranyhoz illő mondásokkal dobálózik. - Enid igazán nem sokat törődik az én
                  véleményemmel szellemi tulajdonságait illetőleg. Ha másra nem számíthatok, Enidnek
                  igazán nem fogok hiányozni.</p>
               <p>- Ugyan kérem, mit beszél mindíg Enidről!</p>
               <p>- De hiszen maga hozta fel!</p>
               <p>- Maga pedig boldogan használja fel az alkalmat és csak azért beszél róla, hogy
                  szívbeli elragadtatása meg ne fojtsa, ha hallgatna.</p>
               <p>János nem tudott felelni az elképedéstől. Bámulva nézett Aranyra. Ezt az arcát még
                  sohasem látta. Fogai kicsillantak, amint száját elhuzta, szemében egy nagy
                  könnycsepp... De hiszen... Olyan szívdobogás fogta el, hogy egy szót sem birt
                  szólani, lélekzeni is alig mert... Féltékeny... lehetséges...?</p>
               <p>Arany felugrott, odament az öltöző asztalához s mintha rendezgetne rajta,
                  egymásután vette kezébe az apróságokat, meg ujra letette. Dühös volt saját magára.
                  Ez az ostobaság, ez az őrültség... féltékenység - és épen Jánossal szemben...</p>
               <p>János is felállt és utánament. Az Arany arcát a tükörből látta, amint háttal állt
                  felé, fejét kissé lehajtva. Nem volt büszke ez az arc most... a szája remegett, a
                  szem félig lehunyva... szebb volt mint valaha.</p>
               <p>János átkarolta a vállát és feléje hajolt, hogy maga felé fordítsa. De nem tudott
                  ellenállani, megcsókolta a haját is. Olyan illatos volt ez haj - olyan boldogság
                  volt testét a karjai közt tartani, gyöngéden azzal a leheletnyi érzékiséggel,
                  amelyet mindíg érzett a közelében, de sohasem képzelt bántónak, még Arannyal
                  szemben sem.</p>
               <p>Arany megfordult a karjában és visszanézett rá. Szemében nagy könnycsepp volt, de
                  most már visszautasító és hideg volt az arca. János leejtette a karját.</p>
               <p>- Nem hittem, hogy maga is... - mondta ridegen Arany.</p>
               <p>- Arany, hát nem érti, hogy nem birok hallgatni örökké. Hogy én is ember vagyok...
                  férfi...</p>
               <p>- Nem akartam sohasem elhitetni magával, hogy én az a nő vagyok... a magának, mint
                  férfinak való asszony.</p>
               <p>- Nem igaz, Arany! - Ott állott szemben vele és most már tudni akart. Joga van
                  tudni. - Nem igaz, Arany, - ismételte és amennyire tudott, igyekezett uralkodni
                  magán, de hangja rekedt volt és reszketett. - Tudom, hogy sokszor szeszélyből
                  bántott, hogy talán bizonytalan ön­magában, talán nem szeret annyira, mint én
                  magát. De éreztem, százszor is kimutatta, hogy nem közönyös irántam, hogy jelentek
                  valamit az életében...</p>
               <p>Arany csak állott előtte mozdulatlanul és nem felelt.</p>
               <p>- Lehetetlen szívtelenség volna így játszani... - Megakadt. Ennek a félévnek
                  minden inga­dozása, kétsége, szégyenes gyávaságai után most már fellázadtan
                  követelte a bizonyosságot. A további szenvedés pillanatnyi gyülölete a nő ellen
                  fordult, őt gyülölte konok hallgatásában, gyülölte szíve görcsös összehuzódásával.
                  Még a szeme szine is megváltozott, amint most a leányra nézett, mereven és
                  követelően.</p>
               <p>És akkor az Arany arca is megváltozott. János döbbenve ismerte fel azt az arcot,
                  amelyet a mult délután alva látott... a mosolygó Arany igazi arcát. A gyülölet
                  görcse fájó szánalommá oldódott fel.</p>
               <p>- Arany! Miért kinozzuk egymást? Miért nem beszél? Én vagyok az oka?... Magának is
                  jobb lenne... és ha a feleségem lesz, annyira szeretem, hogy a bánatnak még
                  árnyékát sem engedem közel magához... Legalább csak azt mondja meg, hogy szeret-e?
                  Ha nem akarja, semmi másról nem beszélünk most. - Megfogta az Arany kezét és a
                  saját mellére tette, mely alatt viharosan dobogott az egészséges, vágyó szív.</p>
               <p>Arany elhuzta a kezét és leült a pamlagra, fáradtan, megadóan. Tudta, hogy eljött
                  az a perc, melyet mindíg kerülgetett és most esztelen félténységgel hivott ki.
                  Felnyitotta a száját, hogy beszéljen, de hang nem jött ki...</p>
               <p>És abban a pillanatban János, mintha a tudás árnya ráesett volna, csaknem
                  felkiáltott, hogy ne beszéljen, nem akart semmit sem hallani, de azért vad
                  kiváncsisággal várta, mert most tudta már, hogy régen érzi feje felett a
                  veszedelmet... legyen egyszer már vége... most abban a hallgató percben tudta,
                  hogy már régen várja, mikor fog lecsapni...</p>
               <p>- János, én szeretem magát - hallatszott a halk, majdnem gyermekes hang, - már
                  régen... jobb lett volna, ha meg sem tudja. Mert én mégsem lehetek a maga
                  felesége. Én nem vagyok leány, gyermekem is lett volna. - Elhallgatott és
                  várt.</p>
               <p>János nézte, mintha nem hallott volna semmit. A megélt pillanat homályossága, mint
                  védelem vette körül az első ütésre. Csak lassankint jött a megértés, hebegve a
                  szó:</p>
               <p>- És ezt csak így egyszerüen mondja,... nekem... mintha...</p>
               <p>- Nem mondhatom másként, mint egyszerüen. Nagyon sokat szenvedtem miatta... és
                  maga miatt is. De a tény olyan egyszerü, mint a milyen egyszerüen elmondtam.</p>
               <p>- Nem igaz! - kiáltott fel János és csak most rohant oda Aranyhoz. - Nem igaz!
                  Mondja, hogy nem!</p>
               <p>- János, ne kábítsa tovább magát... igaz. Ó ez rosszabb mint előre
                  elképzeltem.</p>
               <p>- Igaz? - János megragadta az Arany két vállát. - Igaz? - Megrázta az ellen nem
                  álló testet. Keze a puha vállba mélyedt a könnyü ruha alá. Ráhajolt és harapva
                  csókolta ezt a vállat, melyről lefoszlott a selyem.</p>
               <p>Könnyü nyomást érzett a melle ellen, egy kis taszítását a vállnak, egy halk
                  jajszót halott... Hirtelen visszarántotta magát.</p>
               <p>Arany merev arccal - kőmerev volt ez az arc - ült vele szemben, egyik keze még
                  mindíg előrenyujtva tenyérrel felé, ahogy eltaszította. Jánosnak minden vér
                  lefutott a fejéből. Egy pillanatig nézték egymást.</p>
               <p>- Azt hiszed, most már szabad préda vagyok? - Aranynak egy könnycsepp lefutott az
                  arcán, könnycseppek egymásután, anélkül, hogy kifejezése változott volna. Egy
                  kőarc sírt, de a nyak lüktetett az elfojtott indulattól, a szive tombolásától.</p>
               <p>János felállt. Ingadozva ment az ajtó felé, visszafordult, gépiesen mondta: -
                  Bocsásson meg.</p>
               <p>Egy óra mulva, mikor hazaért maga sem tudta milyen utak bekóborlása után, a portás
                  azzal fogadta, hogy már háromszor telefonált egy női hang, hogy itthon van-e.
                  János csak a fejével intett, mielőtt a liftbe szállt. - Persze Arany, - gondolta,
                  mig felment. Azután bent volt a szobájában; a táskája becsomagolva, de még
                  felnyitva feküdt az állványon. Teljesen üresnek érezte magát. - Ilyen lehet, ha
                  valaki már halott, - gondolta minden különösebb izgalom nélkül. Nem vacsorált,
                  lefeküdt. Nem aludt és nézte, hogy egy fénycsik hogyan seper végig néha a
                  mennyezeten. A fény, a reklám rabszolgája... az Arany rabszolgája...</p>
               <p>Mikor felébredt, a szobája már világos volt. Hirtelen az órája után kapott. 10
                  óra. Lekésett.</p>
               <p>Visszaesett a párnára. - Olyan mindegy... minden mindegy. Még mindíg az apatia
                  nyulós, unalma. Arany...? Ilyet nem lehet hazudni. Mindegy. Ilyet nem szükséges
                  hazudni... Otthon... Unalom...</p>
               <p>- Különben is régen tudtam. Neve nem volt, de tudtam... Azért nem is mertem
                  beszélni soha... ott az erdőben milyen pompás alkalom lett volna, az egész héten
                  hányszor... de persze tud­tam. Mikor azzal a viasztestü lánnyal elmentem akkor is
                  tudtam. Na én és a többi férfi, miért ne Arany és a többi nő is? Mindenkinek igaza
                  van... Ó csak aludni lehetne, soká... soká...</p>
               <p>Behunyta a szemét. - Még igazi sötétség sincs a világon, tele van az is
                  fényszilánkokkal, szikrákkal, körökkel, foltokkal. Ha Enid Párisba megy, Károly is
                  utána... Károly! Közös a sorsunk oka. Az a gyönyörü halálraítélt terv őt
                  megkötötte, engem elszakít... Ha Eniddel nem találkozom, ha a terv bukásáról nem
                  beszélek, nincs alkalom a vallomásra, ki tudja meddig élhettem volna boldog
                  kétkedésben, kába várakozásban... Mindenki elszakad egymástól egyszer.</p>
               <p>Csak gondolatok voltak, az érzés szine nélkül.</p>
               <p>- Milyen különös, hogy nem fáj és mégis rossz. Nincs igazi sötétség, igazi
                  fájdalom, igazi apatia, talán igazi halál sincs... Hamlet... Ha Erzsi például
                  szinésznőnek menne...</p>
               <p>Kopogtak. A szobaleány jött be, úgy hallották, mintha csengetett volna. Mikor ujra
                  kiment, János tovább gondolkozott: - ezek azt hitték, hogy meghaltam. Milyen
                  furcsa volna, sürgö­nyöznének haza, nagyon sok kellemetlenséget és költséget
                  okozna. - De ez sem érdekelte egy cseppet sem. Végre is fel kellett kelni.
                  Felöltözött és érezte, hogy nagyon éhes. Lement reggelizni, kifizette a számláját,
                  csodálkozott, hogy a szobapincérnek egy kis fekete jegy van az állán. Eddig nem is
                  vette észre. De mikor ki akart lépni a kapun, egyszerre viszolyogva érezte, hogy
                  valami utálatos van odakint. Ujra felment a szobájába. Még csak dél... Mit csinál
                  öt óráig?</p>
               <p>Mégis eltelt az idő. A vonaton detektiv regényt olvasott egészen nyiltan. Régen
                  szégyelte volna ezt a ronda cimlapot a kezében tartani. Három utazó volt, de rájuk
                  sem nézett, csak mikor belépett látta, hogy az egyik fiatalember, tehát vagy éhes,
                  mint Redzsi, vagy szerelmes, mint Károly, vagy... vagy semmi, mint ő. Mások is
                  jöttek be utközben, néha egy-egy ki­szállott. Egyszerre nők is ültek bent.</p>
               <p>Olvasott az esti homályos világításnál is. Kiderült ki volt a gyilkos és
                  pénzhamisító, de mindjárt el is felejtette, amint a könyvet letette a kezéből.</p>
               <p>Alvás, felébredés... alvás, felébredés... éhség.</p>
               <p>Vám, érthetetlen beszéd... megint vám.</p>
               <p>Közben egyszer kiszállott és még két detektiv regényt vett. Mire ezeket is
                  elolvassa, ujra kezdheti az elsőt. Megint más utasok... aztán tele van a
                  kocsi.</p>
               <p>Magyar határ. Chák-Kázméry herceg filmszinésznőt vett feleségül... egy napig tartó
                  szenzá­ció. Ő még sohasem ismert szinésznőt személyesen. Ha Erzsi szinésznő
                  lenne... vagy inkább Arany...</p>
               <p>Azután már gondolatok nélkül nézett a mindíg szürkébbé váló tájba... A Duna...
                  Levéltelen fák sötétszürke árnyékai a vízben... furcsa tükröződés. Mintha
                  lassankint felemelkednék az egész víz, gomolyaggá, füstté válik az árnyékok
                  sötétebb kormával áthuzva. A nagy Duna füst és pára... most ujra vizzé simul. Egy
                  ideig érdekelte a furcsa látási illuzió, néhányszor még sikerült füstté
                  változtatni a nagy vizet, azután megunta.</p>
               <p>Kis állomások kivilágítva. Parasztok, asszonyok nagy hátkosárral, az
                  állomásfőnök...</p>
               <p>Milyen lehet egy ilyen kis állomáson a főnök élete? Mit érezhet, mikor így jön a
                  vonat, az egyetlen érdeklődése, mely legtöbbször meg sem áll előtte? Jön
                  messziről, világot jelentő nagy városokból, a vörös szemek lámpákká válnak,
                  végigmetszik a sötétet. Az ablakok négy­szögü fehér világa végigrohan az állomás
                  falán, kőszénfüst émelyítő szaga önti el az akácokat - már el is tünt, a sötét
                  bezáródik mögötte és ő itt marad a sötétben... Nincs is igazi sötétség...</p>
               <p> </p>
            </div>
            <div type="chapter">
               <head>XIV.</head>
               <p>Másnap reggel az utcán először vette észre, hogy a boltok jól ismert feliratai
                  megváltoztak. Kovács férfiruhakészítő eltünt, a leeresztett boltajtón nagy fehér
                  cédula: Kiadó! Rosenz­weigra fehér vászondarab van akasztva: Végeladás, olcsó
                  árak! Hát Klein Mórné hova lett? Egy hét alatt változott meg minden? Vagy talán
                  már azelőtt is és mégsem látta? Olyan mindegy... Talán csak a bukott emberek
                  egymás iránti érdeklődése miatt tünik fel most neki is. Ő is felirhatná a lelkére:
                  Végeladás, csőd, bukás miatt zárva.</p>
               <p>Mikor az irodába bement, Bónis nagyon is hangosan fogadta: - Na te ugyan az utolsó
                  percig kitartottál, már azt hittem, haza sem akarsz jönni! Jól mulattál? Elég
                  pápista szined van, csak nem rontották meg az erkölcseidet abban a pogány
                  városban?</p>
               <p>- Nagyon jól éreztem magam és a nagyságos asszonnyal is találkoztam.</p>
               <p>- A feleségemmel? Na ez derék. Tudtam, hogy Berlinben van, de azt nem tudtam, hogy
                  olyan kis város, ahol az emberek csak úgy találkoznak.</p>
               <p>- Szegedy Arannyal is többször voltam együtt, - mondta tovább mint egy beszámolót.
                  - Jól van és készül hazajönni.</p>
               <p>- Igazán? - kérdezte mohón Imre. De János nem vett észre semmit. Az ő halálos
                  lelki közö­nyé­be nem hatolt be kivülről semmi. - Ennek örülök, - folytatta Imre
                  nyugodtabban. - Az öreg Szegedyék már kétségbe vannak esve, hogy nem akar
                  hazajönni.</p>
               <p>- Az önálló lányok mind ilyenek, - mondta János banális nyugalommal. Átadta a ház
                  eladásá­ról szóló iratokat. - Utasításod szerint a pénzt Enid ő nagysága nevére
                  utaltattam át.</p>
               <p>- Helyes, - mondta Imre, anélkül, hogy egy arcvonása változott volna. Pedig ez a
                  pénz talán szörnyen szükséges lehet ha... de a per elvesztésére gondolni sem
                  akart.</p>
               <p>- Ma hát nagy napunk lesz, - mondta János az irodavezetőnek, mikor átesett az
                  összes elkép­zelhető kérdéseken.</p>
               <p>- Nagyszerü részesedést kötött ki a princi, ha megnyerjük. Meg is érdemli, és mi
                  is megérdemeljük.</p>
               <p>...A pert az utolsó forumon elvesztették.</p>
               <p>- Most nézd meg a princit, milyen úr! - mondta az irodavezető elkeseredésében is
                  büszkén. - Úgy fogadta, mintha a kaszinóban vesztett volna egy fél milliót és egy
                  másik fél millió meg a háta mögött állna, elegánsan és hüvösen. A grófék kevésbé
                  voltak grófok, mint ő. Fogadom, hogy rajtam is meglátszik... De te János, te is
                  olyan vagy, mintha grófnak készülnél. Nem hat rád egy cseppet sem?</p>
               <p>- Hiszen én is sajnálom, - mondta János olyan közönyösen, hogy szinte szégyelte
                  magát.</p>
               <p>- Pedig ránk nézve sem jelent jót ez a veszteség. Gondold csak meg, milyen nehéz
                  időket élünk... ha itt izé... valami baj lenne...</p>
               <p>Félbeszakította magát és mérgesen indult a járásbiróságra. János nyugodtan irt
                  tovább.</p>
               <p>Napok multak napok után egyformaságban, egyik olyan volt, mint a másik, János
                  reggelre elfelejtette, hogy tegnap is élt. Látszólag az sem hatott rá, mikor
                  meghallotta, hogy régi ismerőse, Toldi Lajos, aki az öreg Szegedynénél lakott,
                  öngyilkos lett. Átfutott rajta a király­választási terv emléke, közönyösen, mint
                  egy bezárt boltajtó felirata a Ráday utcában... Szegény Lajos, de ugyan mire való
                  volt... Olyan mindegy, hogy az ember él-e vagy meghalt...</p>
               <p>Nyugodtan fogadta azt a hírt is, mikor megtudta, hogy egy szörnyü gyilkosságnál
                  Gyuri is ott volt és tanúnak beidézték. Pedig Gyuri várta, hogy János mit fog
                  mondani hozzá, elkészült rá, hogy szigoruan elitéli, de még jobban megdöbbentette,
                  hogy semmit sem szólt. Akarattal kezdett Erzsivel János előtt beszélni róla és
                  mikor Erzsi csodálkozott, hogy olyan társaságban jól érezhette magát, félig
                  Jánosnak felelt:</p>
               <p>- Persze, nem kellett volna olyan társaságban lennem... de ez is olyan véletlen
                  volt, hogy... hiszen jó társaságbeli fiu ismerőseim is voltak, meg lányok is, de
                  azokkal nem sokat törődtem, nevetgéltek és arról beszéltek, hogy melyik fiu kibe
                  szerelmes, meg hogy a tanár azért adott jelest Pirinek, mert az is szerelmes bele
                  - ilyen butaságokat... De hát szólj már egy szót te is! - fordult Jánoshoz.</p>
               <p>- És szegény Manci nem ilyen butaságokat beszélt?</p>
               <p>- Hát bizony nem. Az legalább élet volt, amit nála láttam és hallottam. Elmondta
                  az életét, hogyan szökött fel Pestre... mégis valami nagyobbra törekedett, ha nem
                  is bölcselkedett freudizmusról meg Gideről, mint a gimnazista lányok. Persze most
                  már érettebb vagyok, másként látom a dolgokat és ha meccsre megyek, akkor sem
                  ilyen társasággal.</p>
               <p>- Azért én sem értem, hogy érezhetted magad jól ezek között.</p>
               <p>- Jól érezni magam! Hiszen nem is erről van szó. Aztán meg senki sem
                  figyelmeztetett. Persze senki sem tudott róla itthon, én meg soha sem mertem a
                  magam dolgairól beszélni. Az ember olyan idegen a családjában.</p>
               <p>János összerezzent és felállt.</p>
               <p>- Haragszol érte, hogy ezt mondtam? - kérdezte Gyuri engesztelően..</p>
               <p>- Dehogy! Csak azt hiszem magad sem tudod, milyen szörnyü igazságot mondtál
                  ki.</p>
               <p>...És tovább multak a napok. János csak gépiesen vette észre, hogy az őszi ködös,
                  esős idő hidegebbre fordult, mikor téli kabátot kellett venni, ha kiment. Nem
                  vette észre, hogy az apja aggodalmaskodva néz rá, ha együtt vannak és nem vette
                  észre, hogy Bónis szótlanabb lett velük szemben, még egyenesebben és büszkébben
                  járt, mint valaha.</p>
               <p>Egy este meghallotta, mikor Erzsébet az apjának ujságolta, hogy Arany karácsonyra
                  hazajön. Meg sem mozdult. Mit érdekli már...? De nemsokára felállt, jóéjszakát
                  kivánt és bement a szobájába.</p>
               <p>Kinyitotta az ablakot. A hideg hirtelen csapott az arcába, de jól esett.
                  Felnézett, csillag nem látszott. Az utca egy ideig csöndes volt, azután nagy nehéz
                  szekér dübörgött végig, vasak zörögtek, ütődtek a fához rajta... Berlin éjszakai
                  zaja, fénye... egyszerre az Arany arca... úgy, mint akkor alva látta: a fájdalmas,
                  szomorú, tudó arc.</p>
               <p>És ebben a pillanatban érezte közeledni azt, amitől makacsul elzárkózott. Már
                  régen jön... most tudta... Először akkor érezte a lelkében megmozdulni, mikor
                  arról az öngyilkosságról hallott, azután a Gyuri esete... Közönye, ez az
                  öntudatlan védekezés a szenvedéssel szemben, a lelki ájulás páncélja csökönyösen
                  ki akart tartani a védelemben az elbirhatatlannal szemben. De a fiatal élet
                  erősebb volt, követelte a szenvedést, mely élet volt a mostani halálhoz
                  képest.</p>
               <p>Arany már néha kilépett az apatia köréből... most pedig ujra előtte volt, a maga
                  élő valóság­ban, egyéniségével, a saját problémáinak szenvedésével, akarásaival...
                  előtte a sors kérdésé­vel, mely ennek az életnek a láncát valahol az övéhez
                  kalapácsolta. Meg lehet-e találni azt a szemet benne, amely gyenge és széttörhető
                  a felszabadulásra? Nem bir többé a földön feküd­ni erre a láncra kovácsolva...
                  Lehet-e az Arany élete egy külön önálló élet, az övétől függetle­nül, mint ahogy
                  eddig is külön élet volt... egy asszony élete, aki szeretett, szenvedett... egy
                  másik ember miatt... egy élő ember miatt... Ki lehetett?</p>
               <p>Ez a kérdés, mely mélyen lent a sötét tudattalanában úgy suttogott bele mindíg
                  kába közö­nyébe, mint egy ostoba dalszöveg az átlumpolt éjszaka után, melyet csak
                  azért nem hallott meg, mert nem akarta meghallani, most belekiáltott ébredésébe: -
                  Ki lehetett?</p>
               <p>Becsapta az ablakot, borzongott és mégis izzadt volt a homloka. Hát itt van... a
                  szíve vadul kezdett dobogni és összegörnyedt. Látta Aranyt egy más férfival...
                  látta a testét olyan mozdu­latokkal, amilyet sohasem mert volna elképzelni... Ez a
                  szenvedés és itt volt. Miért épen most? Miért nem mindjárt az első percben....?
                  Talán azóta tul volna rajta...</p>
               <p>Nem - nem akart tul lenni rajta! És magához ölelte ezt a szenvedést, mely Aranyt
                  hozta vissza neki. Az élet ujra életté vált ezekben a napokban, szenvedéssé, de
                  életté. És saját szenvedése felnyitotta szemét és szívét a másoké iránt is.
                  Észrevette az Erzsébet csüggedt vonalu száját, a Gyuri hencegése mögött annak a
                  komolyságát, aki egyszer már élet és halállal állt szemben, észrevette atyja
                  öregedő lemondását.</p>
               <p>És mégis lehetetlennek érezte így, minden védelem nélkül kiszolgáltatni magát a
                  gondolatok örökös kinzásának. A munkához menekült, le akarta tenni az utolsó
                  vizsgáját. Szabadságot is kért az irodából és meglepte, hogy Bónis milyen
                  szivesen, csaknem örömmel adta meg: - Kérlek, most ugyis lanyhán mennek az ügyek,
                  nincs sok munka, de tavaszra visszavárlak.</p>
               <p>Az iroda csakugyan nem volt a régi. Jártak most is sokan oda, de mind a Bónis
                  külön szobájába ment be és komoly munka nem következett a látogatásokból. Olyan
                  fajta emberek is jöttek, akik régen nem mertek volna a Bónis irodához fordulni,
                  közvetitő és alkusz alakok.. Az irodavezető sem beszélt olyan sokat mint régen,
                  csak azt jegyezte meg néha, hogy hiszen most mindenkinek rosszul megy. János nem
                  tudta, magát akarja-e vigasztalni vele, vagy őt.</p>
               <p>Mihelyt nem járt többé az irodába, beleásta magát a jogi könyvek közé - ha már
                  muszáj élni, legalább legyen miből... de lassankint érdekelni is kezdte a tárgya.
                  A karácsonyra egyálta­lában nem is akart gondolni.</p>
               <p>Erzsébet mondta meg egy este külön neki, hogy Arany megérkezett. János nem tudta
                  eltit­kolni az izgalmát és Erzsébet megfogta a kezét.</p>
               <p>- Félsz tőle, hogy itthon van?</p>
               <p>- Majd segitesz nekem Erzsi, hogy ne találkozzam vele, vagy legalább ne egyedül. -
                  Nem is tagadta le szomorúságát.</p>
               <p>- Azt hiszed nem szeret? - Halkan, gyöngéden kérdezte.</p>
               <p>- Nem - vagyis azt hiszem szeret, de hiába... No ne kérdezz többet. Majd túlesem
                  rajta.</p>
               <p>Erzsébet egyszerre szenvedélyes zokogásba tört ki. - Majd túlesünk rajta, - mondta
                  és kiszaladt a szobából.</p>
               <p>- Idegenek vagyunk, - gondolta János a Gyuri szavaival. - Mennyire nem gondoltam
                  rá azóta, pedig mondta egyszer, hogy a halált választotta. Itt mellettem a hugom
                  nyugodtan, szépen viseli ugyanazt és alig törődtem vele... Ugyanazt? Hiszen épen
                  az a borzasztó, hogy nem ugyanaz. Ha Arany nem szeretne... semmi... öncsalás lett
                  volna, vagy még lehetne a jövőre számítani. De így elveszteni, hogy kénytelen
                  legyek megvetni...</p>
               <p>Megvetni...? Nem igaz. Nem veti meg. Gyülöli? Ha olyan egyszerű volna minden, mint
                  a szó, szép kereken körülhatárolt, egyértelmü szó. Szereti, megveti, gyűlöli,
                  szánja... és még mindenféle nevet nem kapott érzéssel gondolt rá, nem is gondol,
                  csak érez felé. És sajnálja, sajnálja...</p>
               <p>Hol lehet az az ember? Lehetséges, hogy ott hagyta? Különben miért ne születhetett
                  volna meg az a gyermek?... Az apja ellenzése! Az apja mindent tud - ő volt az
                  orvos! Arany miatt még az apja is megtette... mennyire meg tudta érteni! Milyen jó
                  volna beszélni vele...</p>
               <p>Lehetetlen! Eddig olyan féltékenyen urias zárkózottsággal viselte itt mindenki a
                  sorsát, hogy most nem lehet egyszerre mindent feloldani, megnyilni. És végre is
                  mit érdekli, kinek a gyermeke lett volna - bevégzett dolog ez már... vége!</p>
               <p>És mégsem volt vége. Néha pillanatokra, felébredéskor vagy elfeledkezések
                  nyugalmában nem érezte a történeteket. Arany jön és a szemébe mosolyog... De csak
                  pillanatok voltak és azok sem egészen tiszták. A következő percben már végig ment
                  ujra minden elmult órán, végigtapogatott minden mondatot, melyet tavasz óta
                  összegyüjtött. Most már látta a képzelt szeszélyek mögött az igazat, az elutazások
                  okát, az Arany idegességét, még az anyja figyelő tekintetét is. Mikor azt mondta,
                  hogy ráismerne a termetéről bárhol és bármikor... és Arany gúnyosan felnevetett...
                  Ó kinlódás...</p>
               <p>Karácsony eljött és Péteryéknél senki sem beszélt róla, hogy Aranyt meg kellene
                  látogatni. János szenvedően érezte, hogy őt akarják kimélni, közben pedig attól
                  retteget, hogy Arany talál eljönni, Erzsihez.</p>
               <p>Végre nem állotta tovább: - Erzsi, ti menjetek el Aranyhoz. Nem akarom, hogy
                  feltünővé váljék az elmaradásotok. Engem kimenthettek, hogy vizsgára készülök, nem
                  járok sehová.</p>
               <p>De karácsony másodnapján találkozott vele az utcán. Messziről megismerte és Arany
                  is megláthatta idejében, úgy hogy elég nyugodtan tudtak köszönni egymásnak. De
                  Arany megállt és így János sem mehetett tovább. Talán Arany is zavarában állította
                  meg, mert csak egy pillanatnyi várakozás után kérdezte a szokásos mondással: -
                  Hogy van?</p>
               <p>- Sokat dolgozom, - felelte János és már meg is emelte a kalapját. Nem birta ki.
                  Arany, a régi, a szép - csak komolyabb, zavarban volt... soha, soha sem látta
                  így... Elpirult, nem tudott szólani! Nem ő ne legyen az oka, hogy Arany pirulni
                  kénytelen.</p>
               <p>De nem csak ez... valami más idegen is volt rajta. Valami egészen uj. Uj,
                  ismeretlen varázst érzett belőle feléje áradni - a merés, a tudás, a teljesség
                  varázsát. Elítélte és annál jobban szerette... Hány kedves, rendes leányt ismert
                  az Erzsi társaságából, szépeket is... miért von­zotta mindíg csak Arany? Talán
                  mert érezte benne, hogy mindenre képes? Mert tudta, hogy más mint a többi, más
                  mint ő maga? Az idegen varázsa az asszonyban, a babonázó ismeret­lenség rejtélye,
                  a különös, a merész, a bűn vonzása?</p>
               <p>Csak vissza a józansághoz, a munkához, a könyvekhez!</p>
               <p> </p>
            </div>
            <div type="chapter">
               <head>XV.</head>
               <p>Bónis csak karácsony után tudta meg, hogy Arany itthon van. Idegenektől tudta meg.
                  Első percben olyan dühbe jött, hogy csaknem goromba levelet írt Aranynak. Majd
                  leszoktatja ő ezekről a hisztériás komédiákról! Még egy olyan felesége nem lesz,
                  mint Enid volt! Azután megnyugtatta magát, hogy Arany most nagyon vigyáz a
                  külszinre, talán igaza is van. Nincs mitől félni, olyan biztosan tartja ő
                  Aranyt... csak egyszer kell átölelnie...</p>
               <p>Telefonon beszélték meg, hogy mikor keresheti fel, szeretne egyedül találkozni
                  vele. Arany mindenbe beletörődve várta. Még csak ezen kell átesni és akkor - akkor
                  hozzáfoghat az élete megmentéséhez. Csak végre elég biztonsága és nyugalma legyen
                  hozzá.</p>
               <p>- Arany, nem értem magát! - kezdte Imre az első üdvözlések után. - Hogy olyan
                  ritkán írt és látszólag olyan közönyösen, azt még annak tulajdonítottam, hogy mig
                  a válópöröm le nem jár, vigyáz a külszinre. Bár én, képzelheti, hogy jól megőrizem
                  a leveleit. De hogy nem értesített előre a hazajöveteléről, ezt meg kell
                  magyaráznia. Kedves menyasszonyom, olyan komoly! - Megfogta az Arany kezét és
                  magához vonta a testét.</p>
               <p>Arany elhuzódott. - Erre az egészre elkészült, mint egy ügyészi vádbeszédre, -
                  gondolta igazságtalanul. Mikor látta az Imre arcának elsötétülését, szívdobogva
                  kezdett beszélni: - Ne haragudjék, mi már olyan távol vagyunk tulajdonképen
                  egymástól, hogy... nem is tudom, hogyan magyarázzam meg, mennyire megváltozott
                  minden. Kérem most még ne feleljen - várjon egy pillanatig.</p>
               <p>Arany nagyot lélekzett és úgy folytatta: - Emlékszik, én a nyáron megmondtam, hogy
                  fenntartom a szabadságomat. Ugy-e emlékszik? Most kénytelen vagyok élni vele. Nem
                  lehetek a maga felesége.</p>
               <p>- Megőrült Arany! Eltávolodtunk?!... Kihez tartozik inkább, mint hozzám?
                  Hiszen...</p>
               <p>- Tudom, tudom mit akar mondani. Ez az egyetlen út, hogy én... hogy maga... hogy
                  mindent jóvá tegyünk. De én nem bánom! Azt sem bánom... nem akarok semmit
                  jóvátenni! Nem akarom, hogy maga engem a törvényes szeretőjévé tegyen! Értse meg -
                  és a szava szenve­délyes kitöréssé vált, - értse meg, hogy lehetetlen, mást
                  szeretek!</p>
               <p>- És annak is a szeretője voltál? - kérdezte Imre rekedten a dühtől.</p>
               <p>- Épen azért szeretem, mert nem is akarta, hogy az legyek. - Látszólag nyugodtan
                  beszélt, inkább megvetően, de belül reszketett és alig birta visszatartani a
                  könnyeit. Határozottan fordult a férfi felé: - Minek kinozzuk egymást tovább is a
                  magyarázatokkal? Ma már azon csodálkozom, hogyan szerethettem magát valaha... és
                  ne akarja, hogy ez az igazságtalan, maga iránt igazságtalan kétely még
                  megerősödjék bennem.</p>
               <p>Imre képtelen volt felelni. Ez lehetetlen! Mit akar ez a kis bestia...?
                  Megcsikordultak a fogai tehetetlenségében. Arany ijedten nézett rá.</p>
               <p>- Ez nem lehet az utolsó szava! Vagy ha igen, tudni fogom a módját, hogy
                  kigyógyitsam ebből a - szeszélyből! - Már utána nyúlt, hogy magához rántsa; Arany
                  ridegen, megvetően felállt.</p>
               <p>- Téved, ez nem szeszély. És a világ semmi kényszere sem fog reám hatni. Nem
                  szeretem többé és nem tudom, szerettem-e valaha. Az, amibe maga belevitt, nem
                  szerelem volt, de ezt csak most tudom. Nem akartam megmondani, de kényszerített
                  rá... Kérem, hagyjon magam­ra...</p>
               <p>Imre elhülve nézte ezt az asszonyt. Ez nem az, akit ő ismert - hiszen ezt gyülöli,
                  meg tudná ölni... és mégis, százszor jobban vágyik rá, mint valaha, hogy
                  megmutassa... Legjobban szerette volna rávetni magát, de még annyira magánál volt,
                  hogy tudott magán uralkodni. - Most elmegyek Arany, amint kivánja, de nekem
                  semmiesetre sem ez az utolsó szavam. Ezt jegyezze meg magának!</p>
               <p>Arany fellélekzett, mikor köszönés nélkül becsapta az ajtót maga után. Az anyja
                  befutott a másik szobából.</p>
               <p>- Ne szólj mama! mert akkor mindjárt sirógörcsöt kapok. Nem megyek hozzá
                  feleségül, gyülölöm, ellopott önmagamtól, ellopta az életemet! - És sirógörcs
                  fogta el, pedig az anyja egy szót sem szólt.</p>
               <p>Bónis beleszédült ebbe a váratlanságba és mig haza nem ért, gondolkozni sem
                  tudott. Otthon is elképedve ismételte: - Visszautasított! Engem utasított
                  vissza... és milyen szavakkal! Igazat beszélt? - vagy asszonyi furfang, hogy
                  értékesebbé tegye magát?... Ennyire nem merne menni egy asszony sem csupa
                  játékból... és ez is épen most, mikor minden fojtogat... Képtelenség!</p>
               <p>Az egész lakás üres volt már hat óra után. Egy darabig fel-alá járkált a szobákon
                  át és egy­szerre rájött, hogy azon gondolkozik, megtarthatja-e ezt a drága lakást,
                  ha Arany nem lesz a felesége... Hát már annyira bizonyosnak érzi, elfogadta,
                  beleegyezett? Nem tud változtatni rajta?</p>
               <p>- De hát mi történt velem, hogy egyszerre két asszony hagy cserben? Én vagyok a
                  hibás? - Ezzel a gondolattal kezdett lehiggadni, ujra végig akart futni a
                  beszélgetésen, de még képtelen volt rá. Dühe Arany ellen megfagyott ennek a
                  gondolatnak a hidegségénél, csak a vágy maradt meg utána és a vágy nyomán a
                  szenvedés, a betöltetlenség szenvedése.</p>
               <p>- Mennyire gyülölhet, hogy még azzal sem törődik, hogy elárulhatnám. Mást
                  szeret...? Nem igaz! De akkor miért? Ki lehet az a más velem szemben?</p>
               <p>- A hálószobába a nagy álló tükör elé állt, mely még az Enidé volt. Megnézte
                  magát, nézte az alakját, arcát, kritikusan, tárgyilagosan. Nem változott meg egy
                  év óta... alig több ideje még, hogy a karjaiba dőlt, sirt és nevetett!</p>
               <p>Minden erotikus emléke megrohanta, öklével a mellére ütött. - Nekem ilyen
                  visszautasítás, azok után! Mi változtatta meg ezt az asszonyt? Vagy nem ismertem
                  akkor sem? - Megint megállt. - Azt mondta: a törvényes szeretője... mit akart
                  ezzel? Azt, hogy nem ismertem csak a testét, a csókját, nem tudtam van-e gondolata
                  azon túl, hogy szeret, nem tudtam van-e lelke... Lelke? Mennyit beszélnek, írnak,
                  szavalnak róla, csakugyan itt buktam volna meg? Erre gondolt?</p>
               <p>Leült végre, hogy nyugodtabban gondolkozhassék. - Igen, bestiáknak tartottam
                  mindíg az embereket, akiknek az a fő, hogy étvágyukat és érzékeiket kielégítsék.
                  Minden más, az egész társadalmi élet erkölcsével, formáival együtt csak arra való,
                  hogy a bestia életét esztétiku­sabbá tegye. Én sohasem vontam ki magam a formák
                  alól... éreztem mint uri ember, erősen megkötő erejüket, gazembernek éreztem
                  magam, ha áthágtam... de hogy lélek, meg más cifra beszéd... Ostobaság! Csak nem
                  fogom elhinni most, mert egy nőstény rászedett!</p>
               <p>El kell felejteni. Még ha ő akarná, most már még akkor sem... vagy drágán fogja
                  megfizetni...</p>
               <p>Dolgozni akart és az iróasztala elé ült. Keresgélt az irások közt, de hazugságnak
                  érezte minden mozdulatát, egy pillanatig sem tudta elhitetni magával, hogy bármi
                  le fogja kötni. Pillanatnyi habozás után kihuzott egy fiókot, felülről kivett
                  néhány levelet és az asztalára dobta. Gúnyos cinikusan nézett a cím irására: -
                  Chák-Kázméry herceg... ez ugyan szépen megoldotta az élet problémáját - az ostoba!
                  - Legyintett. - Ez is a multé, kár!</p>
               <p>Néhány nagyobb formájú irás következett, azután egy nagy arckép. Az Arany arca...
                  És a cinizmust, melyhez mint életmentőhöz menekült, egyszerre elfujta ez a
                  mosolygó emlék. Elvesztette... ezt vesztette el! Lehajtotta homlokát az
                  asztalra.</p>
               <p>Egy idő mulva ujra a szobákon át járkált. Az egész lakást át akarta rendezni Arany
                  miatt. A régi hálószobát irodának... a fürdőszobát is át kellett volna helyezni.
                  Akkor még azt hitte, lesz pénze mindenre, azt hitte pár hónap alatt rendbe jön
                  abból a nagy megrázkódásból... Hova lett az a csodálatos szerencse, amely eddig
                  kisérte? Harminc éves korában jó irodája volt, gazdag felesége, az inflációt
                  nagyszerüen meguszta, attól fogva minden felfelé ment... a mult évig. De ez a
                  rohamos sülyedés csak junius óta... Az Enid vagyonát el kellett különíteni, ez uri
                  kötelessége volt. De miért maradtak el a perek, tanácskérések, transaktiók? Igaz -
                  az emberek még orvoshoz sem mennek a saját drága életük kedvéért, hát még
                  ügyvédhez! Egyetlen számítása sem ütött be, a berlini házat úgy kellett adni,
                  ahogy vették. És az utolsó nagy örökösödési per... talán lehetne perujítást...
                  Érdemes? Várhat olyan soká?</p>
               <p>Kisebb lakás egy olcsóbb utcában. Takarékoskodni... Ma reggel még azt hitte, hogy
                  a Szegedy vagyon fogja segíteni... Pfuj! Eddig egy pillanatig sem gondolt arra,
                  hogy Aranynak pénze van - már úr sem tud lenni, elveszti utolsó erkölcsi alapját
                  is! Takarékoskodni, számítani pengőkkel, fillérekkel. A híres Bónis iroda
                  valamelyik mellékutcában... tyukperek. Aztán mindíg lejjebb... Kit látott még
                  ebben a borzalmas felfordult világban, aki a lejtőről visszajött volna? Ebéd kis
                  kocsmákban... kopott ruha... kérlek nem adhatnál öt pengőt... És egyszer Arany
                  majd szánalommal néz rá, ha meglátja az utcán a házfalak mellett végigosonni,
                  elfordított fejjel... Soha!</p>
               <p>Vacsorálni a Ritzbe ment és éjfélig maradt, szép asszonyokkal jókedvüen
                  beszélgetett. Azután soká sétált a Dunaparton. Reggel az inasa holtan találta az
                  ágyában. Egy utolsó hiuság­gal a szívébe lőtt, nem akarta azt a tökéletes fejet
                  összeroncsolni. És egy utolsó gyön­gédséggel Arany iránt, arcképét, leveleit
                  gondosan elégette és nagy határozott betükkel felírta az iróasztalán levő
                  ívpapirra: Tettemnek egyedüli oka, hogy vagyonilag tönkre mentem.</p>
               <p> </p>
            </div>
            <div type="chapter">
               <head>XVI.</head>
               <p>Egy csunya ködös téli estén kopogtak a János szobája ajtaján. Első pillanatban a
                  tanulásba mélyedve alig hallotta és nem felelt. De a kopogtatás ismétlődött és az
                  Arany hangja szólalt meg... muzsikált be a kissé megnyiló ajtó résén: - Be szabad
                  menni?</p>
               <p>János felugrott és akadozó szívdobogással sietett az ajtóhoz. Erzsébet állt előtte
                  Arannyal.</p>
               <p>- Ne haragudjék, csak egy pillanatra zavarjuk.</p>
               <p>- Tessék bejönni, - mondta János komolyan és hidegen.</p>
               <p>Arany a szemébe nézett. - Mégsem járja, hogy a tudomány teljesen elvadítsa a
                  barátaitól. Jaj de vastag könyv! - Az iróasztalhoz ment és megemelte a kinyitott
                  könyvet. - Nem, nem ülünk le János, mert akkor nem engedne el hamar a szivünk.
                  Csak azért jöttem, hogy megkérjem, látogasson meg már minket. Azt hiszem jót
                  tenne, ha pihenésül egy órára abbahagyná néha ezt a magolást. Ugy-e Erzsike?</p>
               <p>János nem tudott felelni. Ép úgy beszélt mint régen - természetesen, kedvesen.
                  Csak a sze­mében volt egy sugár, nem az a régi gunyoros, huncutkodó - inkább
                  bizalom... vagy szeretet, odaadás...? melyet eddig nem ismert. Alig mert
                  visszanézni rá. Milyen boldoggá tette volna régen ez a tekintet!</p>
               <p>Arany már is nyujtotta a kezét bucsuzóra: - Megyünk is, de igérje meg, hogy
                  mielőbb eljön.</p>
               <p>- Elmegyek, - mondta János megadóan.</p>
               <p>- De minél előbb várom, nagyon várom! - Kimentek.</p>
               <p>- Istenem, mintha semmi sem történt volna, - suttogta János és nem tudta, mit
                  gondoljon, csak azt tudta, hogy ma este nem képes többet tanulni.</p>
               <p>Pedig Arany egészen természetesen és őszintén viselkedett. Elhatározta, hogy nem
                  adja meg magát annak a sorsnak, amely előtt állt, legalább is nem olyan könnyen.
                  Most már semmi oka sem volt rá, hogy nyiltan meg ne mutassa, mennyire egyetlen
                  gondolata volt a János meg­békítése. Hiszen mindketten tudják, hogy szeretik
                  egymást - nincs többé szüksége titkoló­zásra, szeszélyeskedésre, ijedt
                  visszahuzódásra, ha véletlenül elárulta magát - önmaga lehet mint régen és már ez
                  is olyan boldogság!</p>
               <p>Az Imre öngyilkossága nagyon megrendítette, talán még jobban mint Jánost. Nem
                  tudta magát teljesen felmenteni, hogy legalább részben nem volt-e ő is oka a
                  tragédiának. De becsületes lélekkel azt sem tagadta le, hogy utóbb
                  megkönnyebbülést érzett - eleinte szégyen­kezve, azután belenyugodva... ez a
                  megoldás közelebb vitte céljához. Nem felejtette el, ami történt, de mig élő ember
                  állt előtte, mint élő memento, addig a mult is élő maradt... most már emlékké
                  válhatik az egész. Most már az életét teheti fel a János visszahóditására, ez volt
                  az egyetlen célja melyre azzal a nyugodt biztonsággal tört, hogy joga van hozzá,
                  mert szereti.</p>
               <p>János nem soká állott ellent a meghivásnak. Bebizonyította magának, hogy a
                  legnagyobb neveletlenség volna, ha soká halasztgatná. Remélte nyiltan, hogy nem
                  lesznek otthon - titokban, eltagadottan azt, hogy Aranyt egyedül találja. Mikor
                  erre rájött, önmegvetéssel csaknem otthon maradt, mit tudna Arannyal kettesben
                  beszélni? Micsoda kinos zavar volna!</p>
               <p>Azután már indult is és mindenkit otthon talált, még Szegedyt is, aki mindjárt
                  szemrehá­nyásokkal fogadta: - Lári-fári. Csak nem tanulsz egyfolytában reggeltől
                  estig? Bizonyosan összevesztél Arannyal - nahát csak béküljetek ki! Én most megyek
                  a kaszinóba. Szervusz!</p>
               <p>Arany komolyabbnak látszott mint régen, talán keskenyebb is volt az arca, de János
                  még szebbnek találta. És ha hervadt lett volna, ha tönkre ment volna a szépsége,
                  nem Arany volt-e most is, az örökre elvesztett, szeszélyes kis mozdulataival,
                  halványabbá lett mosolyával és szemében azzal a kérdéssel, melyet János világosan
                  elolvashatott és nem tudott nyugodtan fogadni: - Haragszol? Nem szeretsz?</p>
               <p>Ezt látta meg az anyja is Aranyon, mikor János bejött. Meglepetten, szinte
                  boldogan látta, uj reménység fogta el, hogy talán mégis meg lehet menteni az
                  egyetlen leányát az életnek. A Bónis öngyilkossága után, mikor látta, hogy Aranyra
                  mennyire hatott, azt hitte, mégis őt szerette és csak büszkeségből utasította
                  vissza. Arany napokig hallgatva jött-ment a szobák­ban az étkezéshez szedte össze
                  magát az apja kedvéért. Mikor az anyja félve, gyöngéden kezdte kérdezni, nem
                  pattant fel mint régen szokott, ha valami érzelmeibe ütköző kérdését lelki
                  beavatkozásnak tekintett. - Igen mama. Nagyon is nyersen mondtam meg neki az
                  igazat és az is hozzájárulhatott... De igaz volt.</p>
               <p>- Ha ezt a Jánost szereti - gondolta Szegedyné most, - akkor ez lenne a legjobb
                  megoldás. De meg lehet-e mondani neki az igazat? Nem... János sohasem bocsátaná
                  meg.</p>
               <p>Mig így magában mindegyik saját gondolataival, reménységével foglalkozott, külső
                  esemé­nyek­ről beszélgettek tovább. Az elmuló télről, nehéz viszonyokról, az
                  elárvult Bónis irodáról, Erzsiről... Minden olyan egyszerüen és természetesen
                  ment, János szinte elfelejtette, hogy csak hivatalos látogatást akart tenni és
                  csak akkor állt fel, mikor Aranka néni teázni hivta őket. Nem, ezt mégsem lehet...
                  hogy átmenjen vele a másik szobába és soha többé úgy, mint mikor Károly itt volt
                  és azt mondta...</p>
               <p>Arany tétován marasztalta: - Nagyon örülnénk, ha fenntarthatnánk a régi baráti
                  össze­kötte­tést... legalább azt, - tette hozzá halkan.</p>
               <p>Jánosnak mégis összeszorult a szíve. Az a maga biztos, az a fölényes Arany
                  zavarban... ő előtte. Szánalom és szeretet öntötte el büszke ridegségét és kezet
                  csókolt Aranynak. Arany lángvörös lett. - A viszontlátásra, - ismételte többször
                  is, azon a szokatlan nyugodt, csendes hangon.</p>
               <p>Egy délelőtt, mikor János a Váci utcában járt, minden előleges elhatározás nélkül
                  felment Szegedyékhez. Aranyt egyedül találta otthon. Olyan nyiltan örült, mikor
                  meglátta, hogy János is megengedett magának egy félórai boldogságot. Nyugodt
                  elfelejtkezéssel beszélgettek, egymásra mosolyogva, egymás szavát élvezve azzal a
                  titkos mámorral, mint két szerelmes, aki tudja, hogy a másik is szereti, de még
                  áruló szó nem tette súlyossá a tudását. Arany óvakodott elrontani ezt a mosolygó
                  melegséget tekintettel vagy szóval, bármilyen akart célza­tossággal.</p>
               <p>Szegedy jött. - Na, kibékültetek már? - kérdezte hangos vidámsággal, nem is
                  sejtve, hogy ez a kérdés mindent felkavart. Arany idegesen nevetett, János
                  elsötétült és csakhamar el is ment. De egy kis vivódás után tíz nap mulva megint
                  Aranynál volt, ott is teázott. - Végre is barátok csakugyan maradhatunk -
                  hallgattatta el feltörő szemrehányásait gyengesége miatt.</p>
               <p>Februárban letette az ügyvédi vizsgát és most már komolyan kellett gondolkozni,
                  hogy mit tegyen az életével. Az az öngyilkosság nemcsak lelkileg rendítette meg,
                  hanem kidobta megkezdett kenyérkeresetéből is. Merjen önálló irodát nyitni vagy
                  ujra helyet keressen magának a mindíg nehezebbé váló viszonyok közt? És ujra
                  szenvedjen a miatt, hogy a családja nyakán él?</p>
               <p>Közben az is izgatta, hogy karácsony óta nem kaptak levelet Károlytól. Akkor még
                  Berlinben volt és Enid is. Csak épen érintette a levelében, hogy uj tervek vannak
                  készülőben és ő még nem tudja, belefog-e kapcsolódni vagy pedig megy a saját
                  utján, esetleg oda, ahova a tavasszal készült. - Tehát ujra Oroszország, -
                  gondolta János. Lelkében ingadozva, szinte azt kivánta, hogy inkább Eniddel menjen
                  tovább... ha már így hozta a sorsa.</p>
               <p>Már tavasz felé járt az idő, mikor végre ujra levelet kapott, egy nagy vastag
                  levelet. János kiváncsian és aggodalmasan is nézte és mérlegelte a kezében,
                  mielőtt felbontotta.</p>
               <p> </p>
            </div>
            <div type="chapter">
               <head>XVII.</head>
               <p>»Mire ezt olvasod, mi már utban leszünk Eniddel Paris felé és azután Londonba. Az
                  Enid tervei nagyon megváltoztak a nagyherceg januári deklarációja óta, melyben az
                  emigránsok­nak a szovjet támogatását ajánlja«.</p>
               <p>János elmosolyodott. Most már csak nagyherceg? Oly távol volt már gondolatban is
                  attól a pár napi politikai izgalomtól, hogy nyugodtan engedte régi kétkedését egy
                  kis gúnyba át­menni. Akkor Károly nagyon is cárnak nevezte... de hogy a szovjet
                  támogatását ajánlja... milyen furcsa dolgok történnek a világban, melyekről mi kis
                  hangyaküzdéseink között nem is tudunk. Na ez nagy csapás lehetett Enidre megint.
                  Érdeklődve olvasott tovább.</p>
               <p>»A mi ismerőseink nem ültek fel annak a biztatásnak, hogy az emigránsok otthon
                  amnesztiát kapnak. Sőt az egész emigráció visszautasította. Enid csatlakozott
                  azokhoz, akik Dimitrij nagyherceget tekintik most már legitim cárnak és a párisi
                  központtal keresett összeköttetést. Nem irhatok erről még többet, a jövőm teljesen
                  bizonytalan, de épen ezért annál szebb. Te régi meggyőződésed szerint Enidre fogsz
                  haragudni, hogy elvisz és tönkreteszi a jövőmet. Nem ő visz János, én megyek vele.
                  Ma már nem élet az élet nélküle. Hogy aztán hogyan fogok megélni, ha kis tőkém
                  elfogy, találok-e odakint foglalkozást vagy Enidnek a lakája leszek - mint
                  magadban gondolod - azt sem tudom. Meglehet, hogy egyszer elkerget és akkor
                  megtalálom ujra a régi magamat... most ő is szeret annyira, amennyire ő szeretni
                  tud.«</p>
               <p>»Az is lehet, hogy Londonba repülve ott vár rám a tenger felett a levegőben az a
                  sikoltás, melyet akkor nem hallottam, de azóta sokszor hallok. Talán ott lebeg még
                  mindíg és talál­kozni akar velem, hogy bevádoljon a csillagok előtt. De nem...
                  attól ne félj, hogy követem. A kalandorok szeretik az életet, mert minden mán túl
                  érzik előre a holnapot, mely mindíg hoz valami ujat, mint ahogy Enidet hozta. Nem
                  lehetetlen, bár most nem tudom elképzelni, hogy Enid után hoz egy egészen mást, az
                  ellenkezőjét mindkettőnek. Most nem vágyom rá.«</p>
               <p>János elgondolkozva nézett fel a levélről. Miért tenne szemrehányást? Mi jogon
                  vádolna épen ő? Lehet a boldogságot keresni? Jobb úgy menni, ahogy az élet visz...
                  Ujra felvette a hosszú levelet.</p>
               <p>»Mielőtt azonban elmennék egy mégis bizonytalan sors elé, egyik utolsó
                  beszélgetésünk arra készt, hogy elküldjek neked két levelet. Ha ezeket elolvastad,
                  eszedbe fog jutni, milyen beszélgetésre célzok. Azóta mindíg izgatott az a kérdés,
                  hogy elküldjem-e. Nem akarom ezt az izgalmat egy uj életbe magammal vinni -
                  bocsásd meg, ha nem volt okos ez az elhatározásom. Mikor otthon voltam, még nem
                  akartam odaadni, akkor tulságosan lesujtó lett volna. Berlinben kevés volt rá az
                  idő és nem tudtam kellően elhatározni a sok váratlan esemény közt. Azóta úgy
                  érzem, hogy az élő ember mégis fontosabb, mint aki elmult, az élő szeretet legyen
                  igazabb, mint az emlék. És ha el is kell benned egy emléket homályosítanom, meg
                  vagyok győződve, hogy tisztázva az élőt, többet adok helyette. Igy értsd a
                  tettemet.«</p>
               <p>János az utolsó titokzatos sorokat kissé szórakozottan olvasta. A Károly terve
                  foglalta el és azon aggódott, hogy hátha csakugyan elpusztul annak az asszonynak a
                  kezei közt. Milyen szörnyü, hogy a férfi élete annyira hozzá van kötve az
                  asszonyhoz és nincs menekvés... Ő sem fogja soha eltépni tudni azt, ami Aranyhoz
                  köti... Talán még jobb is egy asszony rabszolgájának lenni, mint egy puszta
                  érzelemének. Mivel jobb és okosabb ő mint Károly? Annak legalább ad valamit az
                  övé... Ránézve minden elveszett, egy életre gyógyíthatatlan.</p>
               <p>Azután ujra elolvasta a levél végét. Miféle titokzatos dolog ez? Talán ezzel
                  akarja az Enid ügyet leleplezni? vagy magát menteni?</p>
               <p>- Miféle levelek ezek? - kérdezte, mikor a mellékelt iveket szétnyitotta.
                  Ismeretlen írás... 1913 szeptember 10. Kit érdekel ma már egy háború előttről kelt
                  levél? Minden naivság a mához képest, amit akkor irtak. - »Kedves Ilona!« - Miféle
                  Ilona? Ki az?</p>
               <p>Hirtelen letette a levelet maga elé, mintha megégette volna az ujját. Az anyja
                  neve...</p>
               <p>Csak egy idő mulva olvasott tovább, akkor is csak a papir fölé hajolva, nem vette
                  a kezébe. - »Kedves Ilona! Nagyon boldog volnék, ha holnap hat óra felé
                  meglátogathatnám. Persze azt nem is merem remélni, hogy egyedül lehessünk. Ez a
                  szerencse nem lehet a mindennapé, nagy ünnepnap az nekem, ha lelke kibontakozik
                  előttem, mint egy zárt virág illata a kelyhé­ből, ha kezét egy percre megfoghatom
                  és érzem életét átáradni a magaméba, azt az életet, mely olyan szomorúnak, őszi
                  hangulatúnak tart és mely mégis többet jelent nekem, mint a legragyogóbb nevető
                  tavasz. Addig is ráhajlok gondolatban fehér virág kezére és sokszor csókolom.
                  S.«</p>
               <p>János első pillanatban csak csodálkozást aztán hirtelen rémületet érzett... az
                  anyja neve... de hisz ez lehetetlen! 1913... akkor az anyja legfeljebb harminc
                  éves volt, alig több mint Enid... Nem valaki más ez az Ilona...?</p>
               <p>Tudta azonnal, hogy csak bolonditani akarja magát. Már tudta, hogy Károly akkor
                  nem égette el az anyja leveleit vagy legalább is nem mindent... Ki volt ez a... ez
                  az ember, aki alá sem irta magát, mert úgyis tudta, hogy ismerik, hogy várják a
                  levelét... szerelmes levelét! Az anyja! És kétszer is benne van, hogy virág... és
                  ez a zárt virágkehely... Micsoda izléstelen barom!</p>
               <p>Düh és gúny szinte marakodott benne és összegyürte a levelet. Hogy az ő anyjának
                  így mert irni és az... megengedte!</p>
               <p>Az anyja!... Egyszerre összeesett, lelkileg kiégett, minden gúnyt kioldott belőle
                  a felrémülés. Az anyja, akinek akkor már négy gyermeke volt... és
                  megengedte...</p>
               <p>Felkapta a másik levelet: - »1914 nov. 29. Egyetlenem!« - János felnyögött.
                  Gondolat nélkül meredt a papirra, csak elmosódott fekete foltokat látott. Nem...
                  nem is akarja tudni... Mire való ez az egész... háború volt, nem akarja
                  tudni...</p>
               <p>»Egyetlenem! Nem a rendes tábori postával küldöm a levelet, hanem egy sebesült
                  tiszttársam utján. Nem mintha olyat akarnék tudatni veled, ami háborus szempontból
                  tilos, de ha tudnám, hogy idegen pillantás esik azokra a betükre, melyekben neked
                  ujra és ujra meg akarom mondani, hogy milyen végtelenül szeretlek, azt hinném
                  bemocskolom érzelmeinket. De minek is irnék szörnyüségeket Neked, minek rémiteném
                  viráglelkedet...«</p>
               <p>János összecsikorgatta a fogát. Felugrott... Az anyám egy idegen embernek virág...
                  Felkapta a levelet, hogy összetépje, de abban a pillanatban még egy szót
                  elolvasott: válópör.</p>
               <p>Állva olvasta tovább: - »A Te reád emlékezés itt ebben a szörnyü világban az
                  egyetlen tiszta és nemes. Közös emlékeink soha el nem muló biztosítéka a jövő
                  boldogságának. Ha a válásba férjed, mint irod, tényleg beleegyezett, akkor legjobb
                  volna mielőbb beadni a válópört. Erzsike hozzánk jöhetne azután, a leányhoz Neked
                  van jogod és a kis Gyuri is, akinek még anyára van szüksége, mint ahogy
                  megbeszéltük. Bárcsak ott lehetnék, hogy ezekben a nehéz időkben segitségedre
                  volnék. Ne aggasszanak anyagi dolgok. Ha télen nem...«</p>
               <p>János tekintete egyik mondatról a másikra ugrott át: »Szerelmünk nevében... majd
                  tudatom... Minden pillanatban és mindenütt... A tavaszra, ha vége lesz a
                  háborúnak... Addig is örökre a tied...«</p>
               <p>Aláirás nem volt, de alul az atyja irásával néhány szó: - »Elesett 1914 dec. 20-án
                  a kárpáti harcokban«.</p>
               <p>Ez az egy mondat egyszerre feloldotta a dühöt, kétségbeesést, gyülöletet csaknem
                  könnyes szánalomba. Meghalt... két halott regénye...</p>
               <p>És mégis maradt az izgalomnak keserü alja a lelkében. Az anyja, a mártir asszony,
                  az imádott, elárult megcsalt anya... Csak nem fogja még most is bolondítani magát!
                  Ilyen levelet csak akkor irhat egy férfi, ha viszonya van azzal, akinek irta... és
                  ha nem... akkor is nagyon biztos a dolgában.</p>
               <p>Az atyját vádolta egész életén át, itélkezett felette gyerekes, romantikus, ostoba
                  regényes­séggel - kérdés, tudás, tapasztalás nélkül... ok nélkül, bizonyiték
                  nélkül! Itélkezett az apja felett, aki ezt végigszenvedte és végigszenvedte az
                  asszony betegségét is, hallgatva, soha nem panaszkodva, soha igazi bizalmat nem
                  érezve itthon... legfeljebb egy idegen asszonynál, Paulánál.</p>
               <p>Miért is nem mondta meg Károly akkor, mindjárt a tavasszal? Vagy akkor még nem
                  akarta, nem tudta a halál szentségét megzavarni - talán akkor még ő sem birta
                  volna úgy el. Most másként ismeri az életet? Arany... nem szegett esküt, nem
                  voltak gyermekei, szabad volt szeretnie és ő elítélte. És Paulát is elítélte...
                  mindenkit, a szabó lányát, akit az apja meg akart verni... nem tudta, hogy az
                  anyja is... De hát nincs már senki a világon, akiben bizni lehetne?</p>
               <p>Keringélve szaladgált a szobában, közben felkapta, meg ledobta a levelet. -
                  Válópör... vége lesz a háborúnak... Kárpáti harcok... Lefagyott lábak, megfagyott
                  emberek... hó, jég gép­fegyver, havon csúszva... nem tudták eltemetni a
                  halottakat...</p>
               <p>Mindenféle zavaros szavak ütődtek össze gondolataiban abból, amit a levélben
                  olvasott és amit gyermekkorában és azóta a háborúról hallott... az anyját látta a
                  ravatalon. Mennyit szenvedhetett, többet mint képzelte, mikor ott állt.</p>
               <p>Egyszerre gyerekesen sírva fakadt, olyan gyermekesen, hogy nem is restelte maga
                  előtt. De sírás közben megnyugodott.</p>
               <p>Visszatette a leveleket a borítékba és ujra a Károly írását nézte. Megmondja-e az
                  apjának, hogy Károly... Az apja! Az egyetlen ember, akiben bizhatik és milyen
                  igazságtalan volt. Vele szemben érezte magát a legbünösebbnek és mégis - milyen
                  felszabadulás! Nagy melegség, boldogság... az egyetlen ember, akiben megbizhatik
                  és szabad szeretni... százszor jobban, mint eddig. Odamenni hozzá és megmondani,
                  mindent megmondani... beszélni vele...</p>
               <p>Itt megakadt és érezte, hogy ez lesz a legnehezebb. Nem a szégyen miatt, hogy be
                  kell vallania, mit hitt róla, hogy elítélte. De beszélni... egyáltalában beszélni
                  érzelmi dolgokról... milyen szörnyü ez, tulajdonképpen elbizakodottság, meg
                  akarjuk mutatni, milyen erősek vagyunk, férfiasan, szó nélkül viseljük és éljük,
                  ami jön... elzárkózunk, nehogy érzelmesek­nek látszunk és azután már nem is tudunk
                  szólani, megnémultunk a hallgatásban. Ha gyer­mek volna, hozzámehetne sírni... úgy
                  mint elemista korában mikor eladta az egyik könyvét és cukrot vett rajta; akkor
                  még az anyja is köztük volt... 1913... dehogy, még sokkal elébb. Mikor kiderült és
                  az apja a térdére ültette, ott sirhatott. Jó volna most is hozzábujni és
                  sírni.</p>
               <p>De hiszen nem is az apját hibáztatta, hanem azt az asszonyt! Paulát...! Milyen
                  borzasztóan megbántotta a nyáron. És csak úgy könnyedén odavetve, fensőbbséges
                  magaslatáról egy ostoba, elbizakodott fiúnak, aki azt hitte, hogy mindent tud és
                  minden itélethez joga van. Paulát bántotta meg a legjobban.</p>
               <p>Azonnal elmegy hozzá, bocsánatot fog kérni. De mit mondjon neki? Elárulja az
                  anyját? Hiába, oda kell menni, még ha kidobatja is.</p>
               <p>Vagy ez is csak olyan gyerekes felbuzdulás? Talán nem is adott Paula semmit a
                  fecsegésére... ohó ez csak olyan kibuvás akar lenni a kellemetlenség alól. - Mit
                  tegyek? Ó mama, mama! Szegény mama, mit tettél velem! Kitől kérjek tanácsot?
                  Arany... ha Arany a régi volna... az anyja is olyan volt mint Arany...</p>
               <p>- Nem, nem birom tovább! - kiáltott fel hangosan, úgy hogy maga is megijedt. - Nem
                  birom és Paulához megyek, mert ő ismeri legjobban apát és tőle megkérdezhetek
                  mindent.</p>
               <p> </p>
            </div>
            <div type="chapter">
               <head>XVIII.</head>
               <p>- Akármi jön, megérdemlem, - gondolta, mikor becsengetett Paulához. Beküldte a
                  névjegyét. Sokáig kellett várni, mig bevezették. Paula a szoba közepén állt és
                  komolyan várta.</p>
               <p>- Ne vegye rossz néven, hogy várakoztattam, - mondta udvariasan, de nem nyujtott
                  kezet, mikor János szótlanul meghajolt. - Nem tudtam, fogadjam-e? Az atyja
                  kedvéért tettem meg.</p>
               <p>- És én... az atyám... - Megakadt és az gyerekes kivánság, hogy bárcsak valakinek
                  az ölébe borulhatna elmondani, mi bántja, olyan pontosan kiült a tekintetébe,
                  szája reszkető vonalába, hogy Paula egyszerre nagyon megijedt.</p>
               <p>- Csak nincs valami baj?</p>
               <p>- Nincs semmi, csak én... azért jöttem, hogy bocsásson meg nekem. Ostoba,
                  tudatlan, szivtelen gyerek voltam, aki azt képzeli, hogy a lelkekbe lát és...
                  és...</p>
               <p>- És most belátta, hogy a lelkek egészen mások, mint képzelte. És most szégyelli
                  magát. Üljön le és mondja meg, mi hozta el hozzám, azok után...</p>
               <p>- Ó, ne is említse... - Aztán elhallgatott. Csak most vette észre, hogy semmit sem
                  tud igazán elmondani, az anyja emlékét nem szolgáltathatja ki. - Valamit
                  megtudtam, - kezdte végre és leült. - És abból azt is megtudtam, hogy igazságtalan
                  voltam az atyám iránt és még inkább ön iránt.</p>
               <p>- Most pedig vigyázzon, hogy igazságtalan ne legyen az anyja iránt.</p>
               <p>- Maga tudja, Paula? - Egyik sem vette észre, hogy János a nevén szólította.
                  Paulát is a lelke mélyéig kezdte érdekelni most már a beszélgetés.</p>
               <p>- Akkor csaknem mindenki tudta már a doktor környezetében, hogy válásról van szó.
                  Az atyja később, mikor Ilona már szanatóriumban volt, elmondott egyes részleteket.
                  Mindaketten nagyon boldogtalanok voltak, ezt ne felejtse el, mindaketten.</p>
               <p>- És én... meg kell mondanom, mert örökre nyomná a lelkemet, én azt hittem, hogy
                  ön az oka az anyám buskomorságának. Meg kell mondanom, hogy megértse az én meg nem
                  bocsátható állásfoglalásomat és... hogy megbüntessen ha jónak látja.</p>
               <p>- Hogy én...! De az Istenért, hiszen mikor mi megismerkedtünk, Ilona már nagy
                  beteg volt! Ez az áldott ember magára vette, hogy otthon tartja, féltette, hogy a
                  zárt intézet még növelni fogja a buskomorságát. Elszenvedte minden... szeszélyét,
                  kétségbeesését, vádjait, lassú elko­mo­rodását épen akkor, mikor a háború miatt
                  orvosilag is rettenetesen igénybe volt véve. - Paula igyekezett nagyon egyszerüen
                  beszélni, de hangja mélyén izgatottság remegett János is észrevette, mennyire
                  igyekszik uralkodni magán és még jobban szerette érte.</p>
               <p>- És... és... dehát hogyan történhetett... mondja meg kérem, ha tudja, hogyan
                  szeretett meg mást az anyám?</p>
               <p>- Ki tudná? Nem voltak ők egymáshoz valók Károllyal. Mindaketten tulságos fiatal
                  korukban házasodtak össze. Ilona elkényeztetett leány volt, többet várt az
                  élettől, mint amennyit a min­dennapi élet adhatott. El volt keseredve, hogy három
                  gyermek elég gyorsan jött egymásután és még jobban, mikor hosszú idő mulva ujra...
                  akkor született Gyuri. Megmondta, hogy nem akar több gyermeket, talán... egyszóval
                  nagyon elszakadtak egymástól. Azután ismerkedett meg a másikkal, a nevét nem
                  tudom. Károly nem is akart az utjokba állani, csak addig akarta halasztani a
                  válást, mig legalább Gyuri biztosan áll a lábán, mint ahogy mondta. De mikor az a
                  másik elment a frontra, mindenbe beleegyezett, ezzel a tragikus bizonytalansággal
                  szemben ember szava nem szólhatott többé bele a sorsba... Én a következő évben
                  kerültem az atyja kórházába, ahol megismerkedtünk.</p>
               <p>- És az áldásává lett az atyámnak.</p>
               <p>- Csak jó megértő barátjává. Mindíg ez volt a legfontosabb közöttünk. És hogy még
                  arra is feleljek, ami akkor olyan sértően tört ki magából... ne szóljon semmit,
                  most már jobban értem. Az atyja sokkal úribb ember, semhogy azonnal fel ne
                  ajánlotta volna a házasságot. Én nem akartam változtatni... így a legjobb. És most
                  már öregek is vagyunk uj életformához. Ennyi az egész.</p>
               <p>- És én, aki gondolatban százszor megsértettem, nem csak magát, hanem az atyámat
                  is. Mit mondjak most neki?</p>
               <p>- Semmit! Szeresse úgy, mint ahogy most érzi és ezt ő is meg fogja érezni. Tudja,
                  hogy nem a szó embere és mindketten csak zavarba jönnének.</p>
               <p>- De én expiálni akarom...</p>
               <p>- Ez csak könnyíteni akarás. Csak szenvedje önmagában végig, amit megérdemelt. -
                  Paula nem szigoruan mondta, de nagyon komolyan.</p>
               <p>- Ha tudtam volna! Ha nem hallgatják el előlem!</p>
               <p>- Tudnia kellett volna, ha az atyját ismeri. De most vigyázzon az anyja emlékére
                  is, nehogy utólag őrá hárítsa át azt a hibát, hogy iránta való szeretetből
                  igazságtalan volt.</p>
               <p>- Én azonnal megbocsátottam neki, bármennyire fájt...</p>
               <p>- Megbocsátott? - Paula egyszerre megint rideg, szigorú hangon beszélt. - Szabad
                  ilyet kimon­dani, nemcsak mint fiúnak, de mint embernek is? Miféle joga van
                  magának a bocsá­natra? Miféle magas polcra helyezi a maga kis emberi erkölcsi
                  itéleteit? Megbocsátani - ez az Isten dolga. A mienk csak a megértés.</p>
               <p>- Csak megértés...? Ez azt hiszem még nehezebb, mint a megbocsátás. - Keserüen
                  mondta, de azért Jánosnak valahogy mégis jól esett a Paula rendreutasítása.</p>
               <p>- János, a hangjából hallom, hogy magának még más is van a lelkén. Ne
                  itélkezzetek, hogy ne ítéltessetek. Olvassa néha a bibliát? Még ha nem is vallásos
                  az ember, akkor is sokat tanulhat belőle. Aztán magának nem lesz olyan nehéz
                  eldobni ezt a szigorúságot, annyira hasonlít az apjához.</p>
               <p>- Maga is azt találja? Ezt már Károly is mondta.</p>
               <p>- Csakhogy ő már keresztül ment azon a nehéz iskolán, amelyen még magának át kell
                  esni, hogy egészen olyan legyen, aki a puritánizmusát csak saját magával szemben
                  tartja fenn. Erősebb jellem kell ahhoz, hogy elnézőek legyünk más iránt, mint
                  ahhoz, hogy szigorúak. Megérteni János mindenkit, de első sorban szülőt, barátot,
                  kedvest...</p>
               <p>János elpirult és a földre nézett. Hiszen nem mondhatta el, hogy egyet nem lehet
                  megérteni sem megbocsátani... vagyis az atyja azt is megtette, de szerette-e akkor
                  még az anyját úgy, mint ő Aranyt?</p>
               <p>- Talán nagyon is pedagógus voltam, - szólalt meg Paula, mikor már kényelmetlenné
                  vált a hallgatás. János felkapta a fejét és megrázta. De most mikor gondolataitól
                  felriadt és a legizgatóbb kérdés el volt intézve, nyugodtabban nézett rá az
                  asszonyra és ez olyan volt, mintha eddig nem is látta volna igazán. Úgy nagyjából
                  tudta, hogy milyen, de most... Finom és hervadó volt ez az arc, de szeme tiszta és
                  ajka friss, az egyik felső foga parányit ferdén állott... Szép volt ez az arc?
                  Valami más volt rajta, mint szépség. Sőt el tudta képzelni, hogy sokkal csunyább
                  vonásokkal is elragadó lehetne. Nem volt sem fiatal sem öreg. Harmonikus volt...
                  ez az asszony nem küzködött, nem harcolt - nem akart és nem törtetett, okosan,
                  belátóan elfogadó volt... ilyen emberrel szemben a sors elveszti a játékot.</p>
               <p>- Miért néz olyan különösen rám? És miért hallgat? Tudom, hogy maguk fiatalok nem
                  szeretik az ilyen hiábavaló bölcselkedéseket.</p>
               <p>- Nem, nem! Egészen más... az tünt fel arcán, hogy még sohasem láttam igazán.</p>
               <p>- És most?</p>
               <p>- Most, ha megengedné nagyon szeretném megszeretni.</p>
               <p>Paula elnevette magát. Fiatalosan, szinte gyerekesen nevetett. - Magának ehhez
                  külön engedély kell?</p>
               <p>- Aztán azt szeretném tudni, - folytatta János gyorsan épen olyan fiatalos
                  lelkesedéssel, - azt szeretném tudni, hogyan él, mit csinál egész nap, mit szokott
                  olvasni, mikor kel fel és mit reggelizik, min gondolkozik, ha egyedül van, merre
                  szokott sétálni... és...</p>
               <p>- Nos mit még?</p>
               <p>- És szeretném, ha modernebb szavakkal mondaná el azt a sok okosat, amit
                  tanácsolt. Mert ha ilyeneket mond, hogy magas polcra helyezem az erkölcsi... meg
                  hogy keresztül ment a nehéz iskolán, ha igaz is, olyan mintha a tanitó néni adna
                  erkölcsi oktatást, pedig maga egyáltalában nem néni.</p>
               <p>- Még szép, hogy egy bókkal helyrehozta a kritikát, - nevetett Paula. - Idejön
                  bocsánatot kérni, expiálni - ez is elég ódon hangú szó, és még maga kifogásul.</p>
               <p>- Ha tudná milyen boldoggá tett, mikor Jánosnak szólított. Azt hittem örökre
                  elrontottam minden lehetőséget, hogy szóba sem fog állani velem. Pedig olyan nagy
                  szükségem van rá, hogy épen most valakivel beszélhessek... olyan egyedül
                  vagyok!</p>
               <p>- János, vigyázzon! Már megint nagyon heveskedik. Most ne beszéljen, még nem ismer
                  engem és hazamenet szemrehányást fog tenni magának a nyiltsága miatt.</p>
               <p>- Ahogy akarja...</p>
               <p>- Most pedig megmutatom, mit csinálok egész nap. - Bevezette a másik szobába, ahol
                  irógép, sokszorosító gép és egy csomó kézirat volt az asztalon. - Ezzel keresek és
                  elég sok dolgom van.</p>
               <p>- Keres! Istenem, ez eszembe sem jutott. Azt hittem... vagyis nem hittem én
                  semmit, épen úgy nem gondoltam rá, hogy miből él, mint - mint például Enidnél.</p>
               <p>- De hiszen Enid nagyon gazdag.</p>
               <p>- Persze. Buta vagyok... Tudja, hogy találkoztam vele Berlinben? És tudja, hogy
                  milyen fantasztikus tervei voltak egy orosz-magyar összeköttetésről, melyet egy
                  váratlan házasság megsemmisített.</p>
               <p>- Ó, az Adelina terve! Hát ő hozzá jutott? Milyen ellentétes két nő! Az egyik
                  fanatikusan lelkesedő, önfeláldozó minden eszméért, tevékeny a szétmorzsolódásig,
                  vakon bizó, lelki energiája felégette a testét... És Enid! Vajon a Bónis
                  öngyilkosságában nem volt ő is hibás?</p>
               <p>- Nem hiszem. Egyszer beszélt róla Imre még a tavasszal. Nem úgy, mintha szerette
                  volna, legalább is most már nem. De a vagyoni romlásához akaratlanul is
                  hozzájárult, mert Imre mindenáron vissza akarta adni a hozományát. Szörnyü eset
                  volt ez - és reám nézve azért is, mert elvesztettem vele az állásomat, megint az
                  atyám tart el. Tudja, hogy Bónisnál voltam irodában?</p>
               <p>- Tudtam. Azt is tudom, hogy letette az ügyvédi vizsgát. Legközelebb el fogja
                  mondani, mik a tervei a jövőre nézve.</p>
               <p>János felállt. - Köszönöm a jóságát és meghivásnak tekintem, amit mondott. - Kezet
                  csókolt és megnyugodva, megkönnyebbült lélekkel ment el. Csoda-e hogy az apja
                  ehhez az asszony­hoz menekült, aki maga volt a nyugalom, a biztonság... ennél nem
                  kellett félni komplikációk­tól, még a szerelemben sem. Biztos önmagában és hü a
                  halálig.</p>
               <p>Elmosolyodott. Ezt mintha a Paula szótárából vette volna. Igen, maga a nyugalom...
                  de ilyet kivánna? Nem... még most nem! - Megpihenni jó lehet mellette, de élni...
                  csak hadd legyen szeszélyes, viharos, érthetetlen, ez az élet! És ez Arany... Még
                  ha nem lehet is megérteni. És ha meg is értené, mégis... az soha többé nem lehet,
                  ami volt és mégis... soha többé nem lehet megmenekülni tőle.</p>
               <p>Otthon Erzsébetet találta a szobájában, aki ott rakosgatott.</p>
               <p>- Vigyázz, az iróasztalomhoz ne nyulj hozzá, - kiáltott rá János. Nem emlékezett
                  rá, hogy nem hagyta-e kint a Károly levelét és még nem tudta, mit fog megmondani
                  Erzsinek a tartalmából.</p>
               <p>- Tudom, tudom, hogy a tudósok iróasztalához nem szabad hozzányulni, - nevetett
                  Erzsébet. Milyen frissen hangzott ujra ez a nevetés! János figyelmesebben nézett
                  rá. - Milyen fiatal és milyen csinos vagy megint, - mondta tréfásan.</p>
               <p>Erzsébet meglepetve nézett fel: - Végre megint észre méltóztatol venni, hogy a
                  világon vagyok? Nahát te is elég fess fiú vagy, meg vagyok veled elégedve.</p>
               <p>- Ha nem volnék a testvéred, belém tudnál szeretni?</p>
               <p>- Nna! Csak az a baj, hogy nekem szőke férfi az ideálom. De mikor ilyen kedves
                  vagy és jókedvü, akkor lemondanék a szőkéről is. - Nevetett, de a Jani kérdő
                  tekintete alatt hirtelen elpirult és tréfásan meghajolva kilibbent a szobából.</p>
               <p>- Szőke az ideálja? Kollár Béla nem volt szőke, ha jól emlékszem... János
                  elmosolyodva nézett a testvére után a betett ajtó felé. - Úgy látszik az önmaga
                  halálraítélése mégsem volt olyan életbevágó, mint akkor gondolta - hála
                  Istennek.</p>
               <p> </p>
            </div>
            <div type="chapter">
               <head>XIX.</head>
               <p>Még minden a kora tavasz életével volt tele, rejtett de kitörni készülő élettel.
                  János leszállt a kis állomáson a vonatról, ahol a kocsi már várta. Szegedy hivta
                  meg, hogy lejöjjön a birtokára, uj szerződést akart kötni a parasztokkal, akik
                  részekben bérelték a földjét. A kis kocsi meg-megdöccent a szikkadt uton, a kocsis
                  magyar kalapján lebbent a pántlika - épen úgy mint régen. A reggeli levegővel
                  gyermekkori emlékeket lélegzett be abból az időből, mikor szünidőben heteket
                  töltött itt, falusi fiukkal szaladgált és Arannyal játszott. Milyen is volt akkor
                  Arany...? Csak egy gyermekkori tekintetére emlékezett tisztán: kertet csináltak
                  ilyen tavaszi időben és először érezték meg, hogy a föld meleg turkáló kezük
                  alatt. Egymásra néztek, szinte megdöbbentőn, meghatottan. - Meleg - mondta Arany,
                  - olyan meleg, mintha élne!</p>
               <p>János lehuzta a keztyüjét és kinyujtotta kezét a napra, de nem a nap melegét
                  érezte, hanem a földét, az élő földét benne... Majorházak, istállók hosszú árnyéka
                  vetődött a kocsira, futott végig rajtuk, mintha az éjszaka utolsó lebbenése volna;
                  de egy korán kihajtott bokorból harmatcseppek hulltak a kezére, ez a reggel
                  köszöntése volt... Ilyen harmatos bokorról szedték le valamikor Arannyal a málnát
                  is a zsebkendőjükbe... Hová lett a gyermek Arany? Szerette már akkor is? Nem tudta
                  volna megmondani mikor kezdődött ez a szerelem, de most lelke egész bizonyságával
                  úgy érezte, hogy az egész élete ezen az érzésen épült fel.</p>
               <p>A por lassan szállt a kerekek nyomán, még nem kellemetlenül. Talán még a jószágot
                  sem hajtották ki. Az út mellett már fű tarkázta a szárazságot és az őszi vetés
                  puhán, mint gyermek­haj lendült meg a friss szélben.</p>
               <p>Szegedy a ház ajtaja előtt várta. Milyen kicsi lett ez a ház - úgy emlékezett rá,
                  mint valami kastélyra. A kert is kisebb. Friss hajtások az orgonabokron, néhány
                  gyümölcsfa virágzik is már - olyan meghatóan virágzik.</p>
               <p>- Szervusz öcsém! Eredj a szobádba és ha le akarsz pihenni még egy kicsit, csak
                  rajta. Azután bejárjuk a földeket és megnézzük, mit lehet tenni.</p>
               <p>- Bevallom, hogy nem nagyon értek hozzá, - mondta kissé megrettenve János. - Azt
                  hittem, hogy a dolognak csak jogi részét kell elintéznem.</p>
               <p>- Nem is mást. De jó ha meglátod, miről van szó, én majd ott helyben elmondom.</p>
               <p>Szobájának friss meszelés szaga volt és mig megmosdott, csakugyan érezte, hogy még
                  fáradt a korán keléstől. Csak úgy felöltözve dült le a pamlagra és mindjárt el is
                  aludt. A nyitott ablakon át félálomban hallotta a madarak hangját, apró
                  zörgéseket, kutyaugatást... aztán semmit.</p>
               <p>- Nem hallod János! Gyere már reggelizni! - kiáltott be az ablakon a Szegedy
                  hangja. Hirtelen felébredt és nem tudta álmát sajnálja-e, melyre nem is emlékezett
                  vagy a napnak örül, mely aranyos legyezőben feküdt végig a surolt padlón.</p>
               <p>Reggelihez kint a ház előtt terítettek az árnyékban. Mikor János a tornácra
                  kilépett, hirtelen behunyta a szemét, mintha vakította volna a fény. Arany ült az
                  asztalnál és rendezgette a csészéket.</p>
               <p>- Jó reggelt, - mondta János csendesen és elég nyugodtan. - Nem is tudtam, hogy
                  maga is idekint van Arany.</p>
               <p>- Hiszen én magam sem tudtam, - mondta az apja nevetve. - De nem hagyott békét,
                  hogy ő már milyen régen nem volt idekint és kora tavasszal még talán soha sem
                  látta a birtokot. Hát öcsém, amit egy asszony akar... különben én csak örülök
                  neki, ha egészen magamé egy kis időre a lányom.</p>
               <p>Arany elpirult a János tekintete alatt, de nem sütötte le a szemét: - Azt hiszed
                  miattad jöttem? - kérdezte az első pillantás. - Jól hiszed, - folytatta piruló
                  arca.</p>
               <p>- Különben is úgy megkomolyodott ez a leány mióta Berlinből hazajött, hogy alig
                  lehet ráismerni. Úgy filozofál, mint egy vén német professzor. Kérdezd csak
                  ki.</p>
               <p>Tovább fecsegtek mindenféléről, dicsérték a jó levegőt, a jó tejet, szidták
                  Pestet, mely nélkül egyik sem tudott volna élni, mig végre Szegedy felállt, hogy
                  körülnéz, azután befogat, hogy kimenjen a földekre.</p>
               <p>Pár percig hallgattak ketten az asztalnál. Mozdulatlanul ültek egymással szemben
                  és nem tudták, miért nem birnak kezdőszót találni. Nem először vannak együtt
                  azóta, már egészen jól tudtak beszélgetni, ma miért nem? Mindketten arra régi
                  időre gondoltak, mikor épen így ültek együtt ennél az asztalnál - két gyerek...
                  most két boldogtalan ember.</p>
               <p>A nap már odasütött elébük az asztalra, csak néha úszott egy felhődarab a nap elé;
                  árnyéka olyan gyorsan suhant végig az asztalterítő felett, hogy a nagy csendben
                  szinte hangja volt. Egy madár röppent le, felkapott egy morzsát az asztalról és
                  tovább repült. Arany utánanézett, de nem szólt.</p>
               <p>János már valami banalitással akarta elkezdeni a beszélgetést - végre nem
                  hallgathatnak itt egymás mellett egy óráig - mikor Arany hősies elszánással
                  megelőzte: - Azért jöttem ki, hogy magával beszélhessek. Pesten olyan ritkán jön
                  hozzánk és akkor sem vagyunk biztosan egyedül. Mióta Berlinben beszéltünk, egy
                  bizalmas szó sem esett többé köztünk arról...</p>
               <p>- Nem is lehet többé, - suttogta János.</p>
               <p>- Nem úgy értem. Nem azt, amit nem lehet. - Egy pillanatra elhallgatott és várt.
                  De János nem felelt. - Nem akarom... és nem birom elviselni a megvetését.</p>
               <p>János felriadtan nézett rá. Az első nem akarom büszke és biztos hangja után, a
                  régi hang után, olyan megtört és alázatos lett ez a hang, hogy megint belevágott a
                  János lelkébe. Egymásba kulcsolta a kezét, hogy uralkodni tudjon magán.</p>
               <p>- Nem vetem meg Arany, hogy képzel ilyet? De... ami történt olyan képtelen és
                  olyan várat­lanul ért... és én magát csak úgy szerettem, amilyennek elképzeltem.
                  Mikor megtudtam, hogy nem olyan...</p>
               <p>- Nem igaz! Maga engem úgy szeretett, amilyen voltam, vagy ha nem, úgy kellett
                  volna szeretnie. Mi közöm nekem a maga lehetetlen ideális álomképéhez, aki nem én
                  vagyok! Aki szeret, engem szeressen engem, - az eleven élőt! - Mind izgatottabban
                  beszélt és gyorsan lélegzett. János nem mert soká ránézni olyan szép volt könnyes,
                  felzavart követelésével. - Tudta, hogy könnyelmű vagyok, befolyásolható,
                  szeszélyes, hiú... Tudta, hogy szeretem a szépet... férfiban is és hatott rám, ha
                  valaki nagyon szeret. Tudta, mert sokszor megszidott miatta. Nem tudott vigyázni
                  rám? Ha szeretett miért nem maradt mellettem, miért haragudott meg úgy, hogy
                  sokszor hónapokig felém sem nézett, miért engedte, hogy mindenki körü­löttem
                  ugráljon, mig maga...</p>
               <p>- Arany, ki volt az, aki olyan kevésbe vett és annyival szivesebben foglalkozott a
                  többiekkel.</p>
               <p>- Igaza van János. - Arany nagyon elkomolyodott. - De én nem ismertem magamat, nem
                  láttam tisztán. Azt hittem maga a megszokás és attól féltem... Szépség, regény,
                  romantika, szenvedély, elragadtatás, kijátszani a társadalom szabályait, követni
                  azt, aki mindezt megad­hatja... és kiváncsiság, érdekes rettegés a titkolt élet
                  miatt... mit tudom én... és ő nagyon szeretett és én is...</p>
               <p>- Még mindíg szereti azt az embert, aki elcsábította és elhagyta!</p>
               <p>- János, ha valaha meg tudnám vetni, most megvetném e miatt. Engem nem csábítottak
                  el, én nagyon jól tudtam mibe megyek bele és az az ember nem hagyott el. Akkor
                  akadályok voltak, később én nem akartam hozzámenni, mikor feleségül kért.</p>
               <p>- Nem akart hozzámenni... de hiszen ez őrültség! Az egyetlen utja a
                  jóvátételnek...</p>
               <p>- Furcsa, hogy ő is így gondolkozott, de én meg semmiféle jóvátételre nem éreztem
                  köte­lezettséget az ő részéről sem. De ő nem tudta elhinni, hogy én nem akarok...
                  én pedig épen olyan biztosan, mint ahogy először vele mentem, mert szerettem -
                  épen olyan biztosan nem mentem hozzá azután, mert már nem szerettem.</p>
               <p>- Lehetséges ez Arany? - Észre sem vette, hogy kezét a mellére szorítja, fájt a
                  szívdobogása.</p>
               <p>- János, maguk ismerik a kétféle szerelmet és nincs férfi, aki bünnek tartaná.</p>
               <p>- Ne érveljen ezzel mint a modern nők, reám nem hat. Igenis kétféle szerelmi etika
                  van és a nőé más kell, hogy legyen mint a férfié. Nem bün az, ha másé volt Arany,
                  csak maga nem az többé nekem, aki azelőtt volt.</p>
               <p>- Mielőtt engem megkért Berlinben, egy este mulatni voltak Károllyal... és azután
                  maga elment egy nővel.</p>
               <p>- Ki mondta ezt? Károly? - kérdezte János dühösen és megszégyenítve.</p>
               <p>- Nem ő mondta meg, de én megéreztem. Hallottam a hangján, láttam a szemében és ha
                  ez képzelődés lett volna, éreztem abban a szörnyü csókban és ölelésben, hogy maga
                  más... Nem bün az, csak maga nem volt többé az nekem, aki azelőtt és én
                  mégsem...</p>
               <p>- Ezt nem lehet összehasonlítani. - János maga elé nézett és nem mert arra az
                  őrült pillanatra visszagondolni, mikor minden elveszett.</p>
               <p>- Nem lehet összehasonlítani, mert a nők kétféle szerelme még mindíg
                  tisztességesebb, mint a férfiaké. Nálunk még az érzékiség szerelme is szerelem...
                  ha nem is az igazi.</p>
               <p>- Arany, kérem ne folytassa; fáj ha így beszél.</p>
               <p>- De igen beszélek, pedig ha tudná milyen nehéz nekem, a nőnek beszélni... -
                  Hangja mindíg izgatottabbá vált. - Beszélnem kell végre, mert maga hallgat, még
                  csak nem is kérdez, hogy megkönnyítse a helyzetemet. Pedig ha tudná... épen azért
                  mert nem vagyok leány tudom - épen abból tanultam meg, hogy lélek nélkül nem ér
                  semmit a szerelem. A testét vissza is veheti a nő, de a lelkét nem. A lélek marad
                  hű, még akkor is, ha a másik akit szeretett, meg­hal. És az az ember meghalt azóta
                  János, és a lelkem nem maradt nála. Én özvegy vagyok... Nem szeretne akkor ha
                  özvegy volnék? - Ezt már suttogva, kis hizelgő hangsúlyozással mondta, maga is
                  kételkedve a hatásban.</p>
               <p>- Ez csak olyan beszéd Arany, - felelt János is halkan - Ez ugysem igaz.</p>
               <p>- Tudom, hogy nem igaz. Csak egy igaz van, hogy mi egymáshoz tartozunk és ez ellen
                  minden hiába. Azt hiszi én nem szeretnék szabadulni? Azt hiszi nem boldogabb
                  lennék egy könnyebb emberrel, mint maga? Azóta mióta Berlinben beszéltünk, mindíg
                  ezen gondolko­zom, nagyon sokat gondolkoztam ezeken a kérdéseken. Én már azelőtt
                  is mindent elkövet­tem, hogy vége legyen. Bujkáltam, utaztam, szeszélyes, goromba,
                  utálatos voltam, nem akartam, hogy találkozzunk. És akkor a sors odahozta utánam.
                  Miért mondta meg akkor, hogy szeret? Nem sejtett semmit? És azóta kinlódunk, hogy
                  elfelejtsük, mit jelentünk egymásnak és kinlódni fogunk talán egész életünkön
                  át... pedig szeretjük egymást. - Szinte rohanva dobta fel kérdéseit és válaszolt
                  magának, hogy János bele ne szólhasson. Most kimerülten hallgatott el.</p>
               <p>- Arany, ez szörnyü!</p>
               <p>- Most én megmondtam a magamét, - folytatta Arany csendesebben. - És csak azt
                  akarom tudni, végre tudnom kell, hogy maga mit választ.</p>
               <p>Felállt, megfordult és besietett. Ott hagyta Jánost felháborodva és égve, kinlódva
                  és boldo­gan. Lekönyökölt az asztalra és még attól az illatszertől is szédült,
                  amely a leány után maradt. Narkotizálta és úgy érezte, hogy épen olyan ez az
                  illat, mint a szavai. Lehetetlen leány!... és épen ezt kell szeretnie! Ha semmi
                  sem történt volna, akkor is megbotránkoztató volna a szokott felfogás szerint egy
                  ilyen szerelmi vallomás... megbotránkoztató és olyan minden szava, hogy csak
                  imádni lehet.</p>
               <p>Mikor Szegedyvel kimentek a földekre, még akkor is alig birt odafigyelni a
                  magyarázataira, mig lelkiismerete meg nem szólalt: - így nem fogadhatja el a
                  megbizást, olyan zavaros a feje. Nagy nehezen összeszedte magát és saját
                  gyakorlati szakkérdéseivel végre kijózanodott.</p>
               <p>Az ebéd nyugodtan folyt le. Leginkább Szegedy és János beszélgettek, Arany
                  figyelmesen hallgatott, mint egy iskolás leány. Az öreg úr beszélt a parasztokról,
                  földosztásról, kommu­nizmusról.</p>
               <p>- Ugy érzem én öcsém, hogy nálunk még mindíg nem ismerik a magyar parasztot azok,
                  akiknek ismerni kéne. Sem a birtokos, sem a törvényhozó, sem az irók - na azok már
                  éppen­séggel nem. Mind egy-egy vonását emeli ki, mintha csak az volna benne. Hol
                  ravasz-kapzsi, hol tulipános-nótás, hol csuhaj, hol komor, egyszer csoda, máskor
                  don Juan. Csak az nem, hogy épen úgy ember és egyénien összetett és különböző a
                  többitől, mint mi. Az esze, a tanu­lékonysága azonban mindnek megvan, nemcsak a
                  parasztzseniknek, vagy őstehetségeknek, ahogy most nevezik, akiket el is rontanak,
                  ahelyett, hogy kint hagynák falun, annak, aminek születtek. Aztán háladatos és
                  ragaszkodó. Volt itt egy tanító, aki úgy foglalkozott velük, mint­ha jegyzőjük,
                  birójuk, sociális megbizottjuk, barátjuk lett volna egy személyben. Kom­munista
                  parasztok jártak hozzá, ha a gyerek beteg volt, tanácsot kérni és egyszer csak
                  eltünt a kommunizmus és vasárnap tele volt a templom. A tisztességes
                  földbirtokost, aki törődik velük, vagy épen az asszonyt, most is szeretik.</p>
               <p>- Bizonyosan bátyám is ezek közé tartozik.</p>
               <p>- Lehet, mert én is szeretem őket. Kár hogy éket akarnak ütni a nép és az urak
                  közé az elmé­leti emberek, úgy tesznek, mintha mi nem is tartoznánk a néphez. Én
                  magam is kisbirtokos fia vagyok, csak falun érzem magam igazán itthon. A falunak
                  pedig az kellene, hogy keveseb­bet irjanak róla, ne az országgyülésen beszéljenek
                  annyit, hanem hogy idejönne néhány ember és állandóan itt lenne köztük, hogy
                  mindíg meghallhassa a panaszaikat, de nem fizetésért, hanem megértésből - vagy mi
                  fene. Mindegyiken külön segíteni, mindegyikkel egyenkint beszélni, mert ez nem
                  nyáj, mint a kommunisták képzelik. Azt hiszem kevésbé nyáj, mint a szakszervezeti
                  tagok. Ez az öcsém, a paraszt mind egyéniség, minddel egyénien kell bánni.</p>
               <p>- Dehát ez mégis nagyon körülményes volna.</p>
               <p>- Már miért? A városi emberrel egyénien bánunk, a gyereket egyénien neveljük, a
                  hasfájást egyénien gyógyítjuk, hát miért ne lehetne a paraszttal is egyénien
                  bánni? Azután ha a parasztnak valami tehetsége van, egyszerre rárohan egy csomó
                  ujságiró, meg felfedező, elviszik, irnak róla, egy esztendő mulva már el is
                  felejtik. Abból meg lesz elégedetlen se úr, se paraszt.</p>
               <p>- Ebben igaza van, bátyám. - Jánost kezdte érdekelni az öreg úr.</p>
               <p>- Hagyják a parasztnak a művészetét is parasztnak lenni. Már tönkre tették a
                  háziiparát, a saját kedvükre faragott, himzett holmiját a nagy fene érdeklődéssel,
                  meg pesti művészettel; ha okos, akkor püspököt akarnak belőle csinálni, ahelyett
                  hogy paraszt tanítót nevelnének belőle, aki tudja a maga fajtája baját, érti a
                  szavát. Ide meg elküldenek valami városi kis lakásból kiszakadt tanító embert.</p>
               <p>Arany nyugodtan hallgatva nézte az apját. Csak néha-néha fordult János felé,
                  mintha várná, mit mond hozzá. Látszott milyen szeretettel csügg az apján, épen
                  úgy, mint ahogy az öreg úr fanatikusan szerette ezt a későn született, egyetlen
                  gyermekét. Igy nagy meghittség volt a verandán a terített asztal mellett: könnyü
                  bor, szódavíz, falusi ebéd... Család - gondolta János. - Itt talán még régi
                  értelemben vett család is élhetne.</p>
               <p>- Az jutott eszembe, hogy a falunak a nagyváros árt legjobban, - vetette közbe
                  János, kicsit zavartan, hogy elrejtse érzelgős gondolatait. - A Pest környéki
                  falvak már teljesen elvesz­tették stilusukat, jazz-slágereket énekelnek és ha még
                  száz szoknyát vesznek is magukra az asszonyok, az erkölcseik megromlanak.</p>
               <p>- Tudod öcsém, ami azokat az erkölcsöket illeti, bizony mi ráaggattuk a
                  parasztokra a saját erkölcsi követelményeinket. Persze erkölcs alatt mindíg a
                  szerelmi életet értitek. Pedig tőlük nem lehet azt követelni, amit magunktól.
                  Együtt dolgoznak mezőn házban, gondolj csak az aratási időre, kaszálásra,
                  szénagyüjtésre. Bizony ők nem kényeskednek egy-egy ölelés miatt. Tulságosan sok az
                  alkalom... hát na...</p>
               <p>Látszott, hogy Arany előtt mérsékelni akarja a kifejezéseit. - Nem valami nagy
                  érzékiség vagy erkölcsi züllés az oka, hanem mert a természet parancsolóbb a
                  természetben. És így lesz mindenütt, ha a férfi és nő együtt dolgozásával a
                  társadalom kénytelen lesz a korlátokat lazítani. Nem mondom, hogy örülök neki, de
                  aligha lehet megakadályozni. Bizonyosan isme­red azokat a bünpöröket
                  Németországban. Isten ments... Akkor még inkább a természetes élet, akár a
                  hottentottáknál is.</p>
               <p>Mikor felállottak az asztaltól, még nevetve tette hozzá. - A leányom előtt sohse
                  akarok nyil­tabban beszélni, pedig ugyis tudja az ember, hogy a fiatalság is
                  olvassa a lapokat és bennük ugyanazokat a hireket. De mi régiek még mindíg
                  tartózkodók vagyunk. A fiatal nemzedék, ti, már másként fogjátok nevelni a
                  leányaitokat.</p>
               <p>János nem mert felnézni Aranyra, csak azt látta, hogy Arany odaborul az apja
                  vállára és elrejti az arcát.</p>
               <p>- Na gyerek, talán szégyelled, hogy te is mindent olvasol?</p>
               <p>- Drága, drága apus! - hallotta még János az Arany sirós hangját, mielőtt
                  elfutott.</p>
               <p>- Látod micsoda hóbortos gyereke van az embernek? Azt hittem nagyon okos lányom
                  lesz, ha már az egyetemet is elvégzi. Hát lett egy kis bolondos, aki hol sir, hol
                  nevet, az ember sohasem tudja, mivel okoz neki örömet. Áldott szerető szíve van,
                  de... ki fog egy ilyen drága gyermeket boldoggá tenni? Pedig szerettem volna még
                  az unokáimat megérni... Na egész­ségedre, én ledülök egy kicsit, legjobb lesz, ha
                  te is lepihensz, nem vagy szokva ehhez a korai felkeléshez, meg a sok szabad
                  levegőhöz.</p>
               <p>János ledőlt ugyan a nagy, fekete viaszos vászonnal bevont pamlagra, de meg volt
                  győződve róla, hogy nem fog tudni aludni. Tulságosan felizgatta az a gondolat,
                  hogy Aranynak milyen lelki megalázottság lehet az apját hallgatni, mikor így
                  beszél róla... Nem értette, hogyan került egyszerre a kert kis hátsó ajtajához,
                  melyen gyerekkorukban Arannyal együtt szoktak kiszökni. Amint az ajtót kinyitotta,
                  már látta is Aranyt szembejönni a réten, mely tele volt virággal, mint nyár
                  közepén. Persze, ennek most így kell lenni - gondolta, - és ment Arany felé. Akkor
                  látta, hogy nem Arany, hanem Redzsi áll előtte... egy márkát tartott felé a
                  tenyerében és angolul mondott valamit, amit nem tudott megérteni, pedig érezte,
                  hogy amit mond, magára nézve életbevágó fontosságu, annál is inkább mert a berlini
                  szálloda kapujában állott. Rákiáltott Redzsire, hogy magyarul beszéljen és erre a
                  kiáltásra felébredt.</p>
               <p>- Istenem Redzsi! - gondolta félálmosan. - El is felejtettem, hogy létezik... Hány
                  olyan ember­rel találkoztam, akikről megfeledkeztem, hogy a világon vannak vagy
                  voltak.... Bálint meg az a leány, Lajos szegény, és még Bónis is - csak úgy
                  átfutnak az ember életén, mint egy rosszúl megkomponált regény mellékalakjai,
                  jelentenek-e valamit az életemre nézve vagy sem, épen úgy nem tudom, mint erről az
                  álomról nem tudom, hogy jelent-e valamit?</p>
               <p>Felkelt és felvázolta a szerződést, hogy készen legyen, mire Szegedy hívja. Azután
                  félve kerülte, hogy Arannyal egyedül maradjon. De estefelé Arany maga állt eléje:
                  - Jöjjön egy kicsit sétálni. - A falu felé indultak el. Csöndes, kissé borult,
                  hüvös este volt, messziről a kis házakban itt-ott lámpavilág fénylett fel.</p>
               <p>- Vajon hogy élnek azok ott? - mondta Arany, - ott azokban a kis házakban. Nem
                  külsőleg gondolom csak... Emlékszik, mit mondtam egyszer... akkor... séta közben:
                  kis falusi ház - nem volna jobb idejönni, itt élni? Vajon itt is vannak az
                  embereknek problémáik, összeütkö­zéseik?</p>
               <p>- Bizonyosan vannak, csak talán nem foglalkoznak annyit velük, - igyekezett János
                  minden személyes érzelmét és emlékét kikapcsolni.</p>
               <p>- Tudatosan nem foglalkoznak, de ha érzik, az is épen annyi.</p>
               <p>Gyalogösvényre tértek be; egészen közel egymáshoz kellett menni. Mig beszélgettek,
                  János mindíg arra gondolt, hogy Arany most választ vár tőle, azért hivta sétálni.
                  Megint érezte azt a leheletnyi meleg érzékiséget mellette, mint régen, mielőtt
                  tudta volna, hogy ez a leány egészen másfajta érzékiségit is ismer már.
                  Csodálkozott, hogy ez a gondolat most nem izgatja jobban fel. A hüvös szélben az
                  Arany haja meglebbent, néhány szál a János arcáig sodródott.</p>
               <p>- Nem kapott ujabb hirt Károlyról? - kérdezte Arany váratlanul.</p>
               <p>- Mióta magának elmondtam, hogy az elutazása előtt mit irt, azóta nincs hirem. Azt
                  sem tudom Párisban vannak-e még vagy már Londonban. Félek, hogy ez az ut nagyon
                  meg fogja törni.</p>
               <p>- De miért.</p>
               <p>János elmondta a Marianne tragédiáját. Arany megállt az út közepén. - Ez szörnyü
                  lehetett.</p>
               <p>- És gondolja el, Károly most azt képzeli, hogy az a sikoltás, melyet akkor nem
                  hallott senki, ott várja a tenger felett a mindenségben vagy a semmiben...</p>
               <p>- Egy asszonynak a halálsikoltása! - Arany tágra nyilt szemmel, rémülten nézett
                  Jánosra. - Egy asszony... egymagában, aki világgá sikoltotta valamennyi asszony
                  tragédiáját, és senki sem hallja meg...</p>
               <p>János megfogta a kezét, valamit akart mondani, de a szó belefult saját
                  izgalmába.</p>
               <p>Kis idő mulva Arany elbocsátotta a János kezét. - Menjünk vissza, egészen
                  besötétedik, - mondta elég nyugodtan. Mintha szenvedélyes kitörése is csak egy
                  kiáltás lett volna. János csodálkozva nézett rá. Finom profilja fehérlett a
                  sötétben. - Miért nem beszélt arról egy szót sem, amiről reggel? - gondolta. -
                  Persze azt várja, hogy én beszéljek, nekem kellene... De én nem birok beszélni
                  róla - nem birok!</p>
               <p>Vacsora után még egy ideig hármasban beszélgettek, azután jó éjszakát kivántak
                  egymásnak. János a szobájában odaállt a nyitott ablakhoz, mintha várna még
                  valamire. Olyan csend volt... szél rezzent... egy madár pipegett álmában a közeli
                  bokron. Felsóhajtott. Eddig azt hitte, hogy minden be van fejezve, lassankint meg
                  fog nyugodni... az egész élete üres, sivár, de nyugalmas napok folyása lesz. És
                  most ujra kezdődik minden küzdelem... Hitte igazán, hogy vége? Soha egy percig sem
                  hitte a lelke legmélyén. Ott volt az elsülyedt harang, mely mindíg ujra megrezdült
                  és szólni kezdett, valahányszor az Arany hangját meghallotta, hiába igyeke­zett
                  józan esze letagadni.</p>
               <p>Az este becsúszott a szobába is, barátságosan, megnyugtatóan. De odakint Arany
                  sétált a kertben és felharangozta az éjszakát... Ott sétált világos ruhájában és
                  szinekre törte a sötétsé­get. János megértette. Választ vár a ma reggelre. Ő nem
                  mondhatott többet, nő létére már is sokat mondott.</p>
               <p>Arany választ vár. Meg tudja-e adni? Még mindíg habozik? Érezte, hogy sohasem
                  tudna - le­he­tetlen megbocsátani... Megbocsátani! Paula szava jutott eszébe, a
                  szigorú tekintet, mellyel végigmérte. Megbocsátani az anyjának... megbocsátani
                  Aranynak... megbocsátani saját magának...</p>
               <p>Halkan csikordult az ajtó, mikor a folyosóra kilépett. Pár lépcső és a kertben
                  volt. Arany elébe jött.</p>
               <p>- Vártalak, - mondta Arany, mikor találkoztak. János úgy érezte, hogy valami
                  irreális világ­ban nem a régi maga áll ott a kékes fehéren látszó, szinte
                  foszforeszkáló ruha mellett; az arcig nem merte felemelni a tekintetét. Milyen
                  természetesen tegezi és ő... nem birja!</p>
               <p>Arany leült egy padra és onnan nézett fel rá. - János, én mikor Pestről eljöttem,
                  elhatároztam, hogy dülőre viszem a dolgunkat; azért jöttem ide. Megmondom őszintén
                  és határozottan, hogy ma este meg akarom tudni az vagy-e akit én szeretek... El
                  mernél-e mást venni feleségül?</p>
               <p>- Arany! Ez kegyetlenség!</p>
               <p>- Te vagy a kegyetlen! Mert tudd meg, hogy én nem maradok otthon, én férjhez fogok
                  menni és megcsalom azt a férfit, mert mindíg téged foglak szeretni. Igy, amilyen
                  nehézkes, kellemetlen, kákán is csomót kereső, becsületes, gyermekszemü, szép,
                  aranyos, legkedvesebb embere vagy a világnak. Szakadj el tőlem ha tudsz!</p>
               <p>- Arany, hiszen úgy szeretlek!</p>
               <p>- És férjhez fogok menni - suttogta tovább megváltozott, megbuvó hangon, - hogy
                  gyerme­kem legyen a másik helyett, hogy jóvá tegyem benne, amit másik ellen
                  vétettem, aki meg nem születhetett.</p>
               <p>- Arany! Hogy tudsz erről beszélni... most... épen most! - kiáltott fel János
                  visszaszédülve.</p>
               <p>- Gyávaság volna hallgatni róla János, örökös titkolózást hozna magával és
                  gyanakvást. Tudni kell és viselni bátran, hogy ez örökre köztünk marad.
                  Szeretjük-e egymást annyira... szeretsz-e te engem annyira, hogy ez csak árnyék
                  maradjon a szerelmünkben...?</p>
               <p>Elhallgatott. Szembe néztek egymással, de Arany nem sütötte le a szemét, ott
                  ragyogott ki közel előtte a sötétből és mellette az arc irreálissá vált... nem a
                  régi Arany, valaki más, de olyan csodálatosan hasonló ahhoz... és mégis más, ennek
                  egy nagy könnycsepp fénylik a szemében, olyan fényes, hogy még a sötétben is
                  látszik.</p>
               <p>- Arany - és azt hiszed, boldogok lehetünk?</p>
               <p>Arany megfogta a János kezét, kényszerítette, hogy mellé üljön. - Nem, nem leszünk
                  mindíg boldogok - mondta fáradtan... ó hol a boldog szerelem ujjongása? - Százszor
                  elgondoltam. Te megbirod majd tenni, hogy sohase emlegesd, ami történt, hogy soha
                  szemrehányást ne tégy, de benned lesz és én érezni fogom és szenvedni a te
                  szenvedésed. Nem, nem lehetünk mindíg boldogok... de melletted egy kevés boldogság
                  is jobb, mert más választásunk nincsen.</p>
               <p>- Nem, nincs más választásunk, - mondta János is. - És ha nem leszünk boldogok,
                  annál jobban fogjuk egymást szeretni. - Magához vonta Aranyt és első csókjuk tele
                  volt az Arany könnyeinek ízével és János reszketve érezte meg az egész asszonyt
                  ebben a könnyes, odaadó csókban.</p>
               <p> Parád-Budapest, 1931-1932.</p>
               <p> </p>
            </div>
         </div>
      </body>
  </text>
</TEI>
