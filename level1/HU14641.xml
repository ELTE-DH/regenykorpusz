<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14641" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Rozmaring</title>
            <author>
               <persName>
                  <surname>Harsányi</surname>
                  <forename>Zsolt</forename>
               </persName>
               <date from="1887" to="1943">1887–1943</date>
               <idno type="VIAF">76335271</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">52769</measure>
            <measure unit="pages">122</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Rozmaring</title>
               <date>2015-10-29</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/14600/14641/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Erdélyi Zsolt</name>
                  <name>Mészáros Atilla</name>
               </respStmt>
            </bibl>
            <bibl type="printSource">
               <title>Rozmaring</title>
               <author>Harsányi Zsolt</author>
               <pubPlace>Budapest</pubPlace>
               <publisher>Légrády</publisher>
               <date>1929</date>
               <ref target="https://mek.oszk.hu/14600/14641/"/>
            </bibl>
            <bibl type="firstEdition">
               <title>Rozmaring</title>
               <author>Harsányi Zsolt</author>
               <date>1929</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="medium"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-02-02"/>
     </revisionDesc>
  </teiHeader>
  <text>
      <body>
        <div type="chapter">
            <head>I.</head>
            <p>Kevy Pista, aki az ámbituson mélyen elgondolkozva reggelizett, felrezzent a
               vakkantásra. Éppen kész volt a szalonnával. Bugylibicskáját megtörölte, becsukta és
               zsebrevágta, a szalonnabőrt pedig ledobta Kócosnak. A puli villámgyorsan röptében
               elkapta a martalékot, hamar az árvácska-ágy tövéhez ügetett vele, ott elhelyezkedett
               és a szalonnabőrt félfogra kapva, félrehajtott fejjel odaadóan rágcsálni kezdte. Kevy
               Pista felállott az asztal mellől, leverte magáról a kenyérmorzsákat, töltött egy kis
               pohár papramorgót, azt egyetlen mozdulattal belökte a szájába, azután cigarettát
               sodort magának. Közben folyton gondolkozott. Végre elkiáltotta magát:</p>
            <p>- Anyókám!</p>
            <p>A ház tulsó végéről, a konyha felől felelt rá a hang:</p>
            <p>- Itt vagyok fiacskám, mi az?</p>
            <p>- Van-e mán hat óra?</p>
            <p>- Éppen annyi!</p>
            <p>- Hát én azt gondoltam, hogy mégis csak elmegyek a jegyzőhöz. A szövetkezetbe is
               elnézek, mert ostort akarok venni. Meg az óráshoz is.</p>
            <p>- Jól van, fiacskám, eredj.</p>
            <p>Pista csettintett egyet az ujjával, amitől Kócos roppant izgatott lett.</p>
            <p>[...]<hi xml:id="ftnref1">*</hi>
            </p>
            <p>a véghetetlen, kéklő, juniusi mennyország, amelynek kékje szinte aranyat szikrázik a
               nyártól. </p>
            <p>Minden városi ember megállt volna, hogy körültekintsen és álmélkodjék, milyen szép a
               reggel. De Kevy Pista, ahogy a porzó, gyepesszélü gyalogösvényen baktatott előre, az
               ösvényt nézte a lába előtt. Azon tünődött, hogy hogyan is lesz hát ezzel a
               kőbányával. Hátra se kellett néznie, hogy meglássa a lankásan emelkedő dombokat,
               amelyek tövében a háza állott. Itt született az Alföld legperemén és hajnalló
               gyerekkora óta ez a kép élt benne: dél felé a gabonatermő róna, észak felé félkörben
               a dombok, amelyek lassan a távolban elvesző hegységgé emelkednek. Ott a dombok közt
               akarnak kőbányát csinálni a pestiek, már pedig arrafelé esik az ő földjének jórésze
               is. Ejnye, bár a jó Isten adná, hogy valami jó üzletet lehetne csinálni. Hiszen
               hallottunk már olyat, hogy vasutat csináltak valahol, azután a kisajátitáson a gazda
               minden adósságát megfizette. Csak egy kis szerencse kell hozzá, azután mindjárt
               kisül, hogy a pestiek mindenáron meg akarnak venni az ő földjéből valamit. Ha jól
               meggondoljuk, ez nagyon is lehetséges, hiszen ha a kőfejtőt a Törökvágásban csinálják
               meg, ami a legvalószinübb, akkor ut kell nekik a vasuthoz, már pedig az volna a
               legrövidebb ut, ha keresztülvágnak a lapos felé a gubaji tetőn, ott pedig ő a gazda,
               ejnye, de jó volna azt a szikes, rossz földet elsózni, ő maga, apja, nagyapja, meg
               minden dédje mióta kinlódik már vele, nem lehet abból kihozni semmit. Hopp, van ám
               egy kis baj. Mert teszem azt, nem muszáj nekik a gubaji tetőn kereskedni, mehetnek
               még egy irányba, a Csanalas-dombnak, ott pedig minden föld a Kékessné földje.</p>
            <p>Azt mondta Kevy Pista tünődés közben, ahogy bandukolt: hm. De még meg is állott egy
               pillanatra és a lábával szórakozottan elegyengetett egy vakondturást, amely az ösvény
               mellett omlott fel a földből, a kiszáradt kis árok fenekén. Szóval ugy fest a dolog,
               hogy vagy ő keres majd ezen a kőbányán, vagy Kékessné. Érdekes, éppen Kékessné, a
               kackiás özvegy, aki odaát lakik Kohán. Aki olyanokat tud pillantani, hogy egy ilyen
               féloldalról vágó görbe pillantás felér a legborsosabb férfi-szóval. Aki valaha a
               kohai molnár lánya volt, aféle separaszt-seur, elvette azután az öreg Kékess Gergely,
               akit megbolonditott a szép Kaczor Máli csipője ringása, meg aztán, mi türés-tagadás,
               az aranymolnár pénze is. Kékess Gergelyt elvitte ennek előtte három esztendővel az
               orbánc, most azután itt a szép özvegy, nem félparaszt már, hanem éppen hogy nagyon is
               adja a tekintetes asszonyt. Nem lehet tagadni, dukál is neki. Meg azután ért is
               hozzá. Ugy elhajt négy lovat, mint egy parádéskocsis. Reggel hat óráig táncolni megse
               kottyan neki. Földjét, malmát kiadta árendába, ugy él, mint Marci Hevesen. Minden két
               hétben felszalad Pestre, ott végigjár szinházat, lóversenyt, orfeumot, a haját
               lenyiratta, a száját pirosra festi, a szoknyája meg olyan kurta, hogy a kocsisa
               elpirul, mikor odanéz.</p>
            <p>Lassan baktatott tovább Kevy Pista, amig az özvegyet forgatta a fejében. Mikor a
               Horva kis hidjához ért, a vizről eszébe jutott, hogy szomjas. Letért a festett
               kőszent mellett, aki fekete papsapkában, fehérre meszelt miseingben tartotta karjára
               vetve a feszületet és azt nézte már vagy ötven esztendeje, nem törődve a Horva-hidon
               átdöcögő vásáros szekerekkel. A hidon tul már Iványi kezdődött, még pedig egy gémes
               kuttal. Pista felhuzott magának egy vödör vizet, letette a kávára, szétterpesztett
               lábakkal nekiállott és jót huzott belőle. Közben meglátta a saját arcát a viz
               tükrében. Sertetollas kis zöld kalapja alatt azt a mindig jókedvü és mindig bizakodó
               falusi magyar arcát, kurta kis orrát, felette bozontosan összeérő fekete szemöldökét,
               alatta kis makra bajszát.</p>
            <p>Valljuk meg, nem rossz érzés csinos fickónak lenni. Mindjárt másképpen beszél az
               ember az asszonyfélével, lányfélével. Mindjárt másképpen nyul oda egy sodrintásra
               ahhoz a bajuszhoz, mikor szóval mondott válasznál többet beszél a pödrés. Bajusz
               másutt is van a világon, nemcsak Magyarországon. De valahogy más náció fiától nem
               tudjuk elképzelni ezt a mozdulatot: ahogy a szem villan egyet és az összecsipett
               hüvelykujj és mutatóujj odanyul a bajuszhoz, amugy bolonditó-kackiásan.</p>
            <p>Hát most Kevy Pista is, mikor a vödörtől felegyenesedett, pödörintett egyet a
               bajszán. Az özvegy járt az eszében. Kiváltképpen pedig az özvegynek egy pillantása.
               Két héttel ezelőtt születésnap volt a gubaji szolgabirónál. Nagy vérmes mulatság
               volt, a kertben a bukszusok alatt teritettek fel egy nagy hosszu asztalt, ott huzta a
               Gálé cigány egész éjszaka. Rettentő szép vastag hangja van a gubaji tanitónak, jó
               kedve is volt, csak ugy bömbölte a nótákat, százat is egy végből. Mikor éppen azt
               énekelte igen nagy rezegtetéssel, hogy aszongya: „Valamit sugok magának: vállaljon el
               babájának”, - akkor Pista érezte, hogy az asztal tulsó végéről egy szempár erősen és
               kitartóan nézi. Odapillantott és a szemébe vakmerően és villogva belemélyedt a szép
               Máli szeme. Semmi kétség, tetszik ő ennek az asszonynak. Hát hiszen éppen nem is
               volna bolond dolog kurizálni neki egy kicsit. Nagyon ugy fest a dolog, hogy ennek a
               kőbányának a dolgában gyakrabban össze kell jönniök.</p>
            <p>Az uton, ahogy ment a faluba befele, itt-ott aggyonisten köszöntötte. Pista
               megbillentette a zöld kalapot. Ismert ő itt minden lelket, mindenkinek tudta az
               apját-anyját, atyafiságát, földjét, betegségét, gondját. Ezekkel a parasztokkal éltek
               együtt a Kevyek már sok száz esztendeje, mióta csak Baranyából ideszármaztak. És
               régebben nem is igy szegény háromszáz holdasan. Régebben a Kevyeké volt az egész
               határ, amerre csak a szem ellát, ugy ám, le egészen a Tiszáig. De hát sokat forgott a
               kártya is, sokat forgott a vendég is. Sebaj no, még ugy sose volt, hogy valahogy ne
               lett volna.</p>
            <p>Ahogy az elesettek emlékszobrának a kis akácos parkja mellett befordult, már
               messziről látta, hogy csak ugy feketéllik a községháza az emberektől. Éppen dőltek
               kifelé. Ahogy a sok aggyonisten között Pista huzakodott befele az udvarra, a nótárius
               éppen az utolsókkal kezelt.</p>
            <p>- Szervusz, ides ecsém, gyere csak, gyere.</p>
            <p>- Jó reggelt, Pali bátyám, mi ujság errefelé?</p>
            <p>Pöszke Pál iványi körjegyző betessékelte szobájába a látogatót. Előbb azonban harsány
               orditozással rendet csinált a kutyák között, amelyek Kócos érkeztét megpillantván,
               dühös morgással és vicsorgással ügettek elé az udvar vége felé. Kócos tudta már itt a
               járást. Beosont az irodába és jóelőre befeküdt az alá a szék alá, amely ott állott a
               nótáriusi iróasztal mellett, a leültetésre is számot tartó látogatók számára. De
               ekkor az iróasztal alól indult meg a fenyegető moraj: ott hüsölt Száli, a Pöszke
               bácsi vadászvizslája. A jegyző csak egyet kiáltott, ettől azután Száli ugy szaladt
               kifelé, hogy körmei is elcsusztak a pallón az iszkoló igyekezetben. Kócos utána se
               kaffant. Szemtelen vendég-gőggel behunyta a szemét a szék alatt, amire ráült a
               gazdája.</p>
            <p>- Barátom, mennyi baj van ezekkel az igénylőkkel. Tegnap táviratot kaptam az
               Oefbétől, muszáj volt őket ma reggelre összedoboltatni. Nagyon mérgesek ilyenkor
               hétköznap, nyári munka idején, de hát az ő dolguk, nem az enyém. Elég nekem, ha ilyen
               korán már itt ülök.</p>
            <p>Közben fidibusszal gyujtott rá az öreg kialudt pipájára. Igen hosszuszáru pipa volt.
               Pöszke bácsi gyakorlott mozdulatokkal le s fel lóbálta a tulsó végét, hogy jól tüzet
               fogjon a szüzdohány. Mikor azután vastag bárányfelhők származtak ebből a műveletből,
               az öreg kényelmesen elvackolta magát a karosszéken. Nagy, tohonya ember volt, valami
               bámulatos bibircsókos arccal. Az orrából szabálytalan mellékorrok nőttek, az
               ábrázatából általában itt is, ott is vörhenyes lilába játszó nagy bibircsókok
               állottak ki, mintha a száj, meg a két szem tanácstalanul eltévedt volna a szines
               bőrdombok és bőrvölgyek között. Olyan volt a feje, mint valami turkesztándinnye.
               Hatalmas testével hátradőlve a karosszékben, tekintetes hasát nyugalmasan
               kidüllesztve, nehézkesen szuszogott a pipa mellé és az ókulárét feltolta a
               homlokára.</p>
            <p>- Azért jöttem volna, Pali bátyám, hogy nagyon furja nekem az oldalamat ez a
               kőbánya-dolog. Nem hallottál-e valamit, aminek hasznát tudnám venni?</p>
            <p>- De nagyon is hallottam. Hogyne hallottam volna, mikor hallottam.</p>
            <p>De azért nem mondta. Nem sietős a beszéd faluhelyen. Szusszantott kettőt-hármat,
               megszivta a pipát, azután bütykös ujjával odanyult a tüzéhez, amit alig tudott
               elérni.</p>
            <p>- Hát akkor mondjad.</p>
            <p>- Mondom hát, hogyne mondanám, mikor mondom. Ha magad nem gyöttél volna, már éppen
               abba voltam, hogy kiizenek neked.</p>
            <p>- Szóval?</p>
            <p>- Szóval, kedves egy Pista ecsém, itt járt tegnap egy pesti ember. Mózernak hijták
               szegényt.</p>
            <p>- Mér szegény?</p>
            <p>- Mer igen ronda az istenadta. Olyan orra van annak, barátom, hogy ahogy ránézel, mán
               viszket a tenyered. No pajtás, hát ez a Mózer a te embered. Ha ügyesen forgatod a
               dolgodat, itten megkereshetsz egy kis apró költséget. Ez a Mózer a vezérigazgatója,
               vagy tuggyfene-mije annak a pesti részvénytársaságnak, amelyik a kőbányát meg akarja
               csinálni. Legyött tapogatódzni. Ugy tele volt az térképpel, pajtás, mint maga a
               kataszter. Előadta, hogy ők a kőbányát szeretnék megcsinálni, de csak ugy, ha a
               községnek és a környékbeli birtokos-osztálynak jóindulatu támogatására számithatnak.
               Jól a számba rágta, hogy milyen sok hasznot jelentene a bánya Iványinak, meg a
               szomszéd falvaknak is, munkaalkalom, napszám, uj utak, mifene. No, gondolom magamban,
               csak mondjad, majd kirukkolsz te azzal, amér gyöttél. Hát ki is rukkolt. Nagy
               ravaszul kiteregette a térképeket, megmagyarázta nekem a Törökhajlást, meg az egész
               tervet. Azután, mintha csak ugy mellékesen jutna eszébe, megkérdezte, hogy van-e itt
               egy Kevy nevü birtokos. Van, mondom neki, hogyne vóna, mikor van. Hát aszongya,
               miféle ember az. Mondom, milyen volna: rendes, derék uriember, a virtigli Kevyekből
               való. Azután, hogy áll az anyagilag, kérdi ő. No, gondolom magamba, azért gyöttél te,
               te, büdös, hogy megtudjad, van-e adóssága. Mondom oszt neki hangosan: hogy állna,
               nagyon jól áll, takarékos ember, adóssága nincsen, az egész szép kis földbirtokra
               csak ketten vannak, ő meg az idesanyja. Hát ez nem tetszett neki. Jobb szerette volna
               azt hallani, hogy nagyon meg vagy szorulva, osztán két krajcárért odaadod, akár a
               lelki üdvösségedet is.</p>
            <p>- Köszönöm, Pali bátyám, igen jól beszéltél.</p>
            <p>- Hát persze. Mert a te földed fog nekik kelleni a gubaji tetőn.</p>
            <p>- Ejnye, csak a jó Isten adná, hogy elsózhatnám a sziket. Mindjárt vennék az árán jó
               földet errébb a Horva felé. Az se baj, ha nincs mindenem egy tagban. Hanem mondjad
               mán, Pali bátyám, Kékessnéről nem kérdezett?</p>
            <p>- De bizony kérdezett az. Hunnen tudod?</p>
            <p>- Mert van még egy utjok nekik, a Csanalas-dombnak. Ott meg minden a Kékessnéé. Már
               most ott a baj, hogy tudnak bennünket szoritani egymással. Ha én nagyon kitartom a
               földemet, mennek hozzá. Ha ő nagyon kitartja, jönnek hozzám.</p>
            <p>- Az bizony ugy van. Hanem elsőbb hozzád mennek, azt megmondhatom. Mert amikor
               elmondtam nekik, hogy Kékessnének éppen öt annyija van mint neked, akkor gondolkozóba
               esett. Karatyolt itt még vagy egy negyedóráig mindenféle hiábavalóságot, oszt a végin
               azt mondta, hogy adjak át neked egy üzenetet.</p>
            <p>- Üzenetet?</p>
            <p>- Azt. Hogy ha ippen véletlenül Pesten jársz, oszt nincs jobb dolgod, eriggy fel
               hozzá. Fel is irta a cimet, valami francia neve van a boltjuknak, vagy mi a nyavalya.
               Ejnye mán, hát hová a görcsbe hánytam én azt a cédulát. Ugyan nézzed csak meg ott a
               dohányszita alatt.</p>
            <p>- Itt van. „Lapidaria Épitő Részvénytársaság. Nagymező-utca” Hol is az a
               Nagymező-utca? Ja, tudom már, az Andrássy-utat vágja keresztbe. De ha már itt volt,
               mért nem nézett ki hozzám?</p>
            <p>- Annyi esze neki is van, pajtás, hogy ne mutassa, mennyire kell neki. Gondolta
               magában, mért menjen ő hozzád? Majd mégy te őhozzá, legalább látni fogja, mennyire
               sietsz. Hohó, csakhogy mink se estünk ám a fejünk lágyára, iványiak. Tudod, mit
               mondtam neki? Azt mondtam neki, hogy ez igen alkalmatosan esik, mert tudtommal éppen
               a hét vége felé készülsz Pestre. Most osztán te ne menj fel, csak a jövő héten. Hadd
               lássa, hogy nem sietős neked. Hinnye, milyen szamár vagyok, még meg se kérdezem, hogy
               iszol-e egy snapszot.</p>
            <p>- Nem kérek, köszönöm, nem iszom.</p>
            <p>- Dehogy nem iszol, hogyne innál, mikor iszol. Nyulj csak oda a sifonér tetejére,
               vedd le azt az üveget.</p>
            <p>- Diópálinka?</p>
            <p>- Az ám, de minő! Nem ittál ilyet, pajtás, mióta kétfelé van a lábad. Hétfőn hozta a
               grófék ispánja. Mán csak a szaga is olyan, hogy az embernek ellágyul az orra a
               gyönyörüségtől. Ahányszor megszagolom, mindig angyalt látok. Tölthetsz nekem is
               egyet. Ugy ni. Na, az én istenem éltessen.</p>
            <p>Ittak. A szobát illó, kellemes, kesernyés szag csapta meg. Ahogy letették a
               poharakat, hatalmasat köszörült a torkán mind a kettő. A nyitott ajtón át
               behallatszott a közben érkező ügyes-bajos emberek csizmakopogása, akik
               tisztességtudóan megálltak odakinn, mig a nótárius végez az uri vendéggel. Az fel is
               állott.</p>
            <p>- Ne szaladj mán, hát hova rohansz? Még meg se kérdeztem, hogy van idesanyád.</p>
            <p>- Jól, hálistennek. A mult héten, mikor azok a nagy melegek voltak, panaszolt, hogy
               nem tud aludni, de most már nem mondja.</p>
            <p>- El ne felejtsd megmondani, hogy tiszteltetem, a feleségem mán mondta is, hogy kinéz
               hozzátok valamék nap. Most nincs itthol, mert elszaladt az állatorvoshoz. Nem, nem,
               nincs semmi baj, csak a macskán ment keresztül egy üres szekér, de lehet, hogy csak a
               lábán. Hát most hová mégy?</p>
            <p>- Van egysmás elintézni valóm, azután Geyza bácsihoz is benézek.</p>
            <p>- Hát akkor mondd meg neki, hogy csunya egy jellem. Tegnapelőtt a tisztelendőnél
               voltunk egy kvaterkára, átizentünk érte, de még kocsit is küldtünk, oszt azt izente
               vissza, hogy ő már alszik.</p>
            <p>Pista elparolázott a jegyzőtől. A pulikutya azonnal felpattant és egymásután
               vizszintesre kinyujtotta a két hátsó lábát. Pista kifordult az utcára. Ahogy elhaladt
               a nyitott ablak alatt, a jegyző már rettentően piszkolt valakit, hogy a szoba is
               rengett belé:</p>
            <p>- Hát nem megmondtam, az apád erre meg amarra, hogy addig nem adhatom ki az irást,
               mig a papnál nem vótál? Osztán még neked jár a szád? Ha még egyszer visszafelelsz
               nekem, ugy csörditelek pofon balkézről, édes jó fiam, hogy görbén marad a nyakad, a
               fene ette volna meg a dolgodat, na hát!</p>
            <p>Kócos hirtelen, usgyi, átrohant a másik oldalra, mint a nyil. Ott jött Sugár doktor a
               fokszi-kutyájával.</p>
            
         </div>
        <div type="chapter">
            <head>II.</head>
            <p>Órásnál, szövetkezetben, meg egyebütt elszaladt az idő. Már jócskán megkurtult a
               jegenyék árnyéka, mire Pista végighaladt a marhapiac mentén a jegenyék tövében,
               befordult az alsó sorra és benyitott egy düledező, mohosodó tetejü, régi kuriába.
               Csenevész kis kert zöldelt itt a ház előtt, amelyben a hajdani virágágyak elkallódott
               vonalait csak itt-ott lehetett meglátni a felburjánzó gaz között. A virágágyak
               meghaltak, de a burján hangosan és győzelmesen hirdette az életet a tündöklő napon,
               hatalmas lapuleveleken fekete-piros suszterbogarak rajzottak, az árva csalánok
               szájtátó virágaiba mohón döngve nyomult befele a poszméh és a levegő boldog ájulatban
               cipelte az ezüstös levelü kis olajfa nehéz illatának terhét. Bogárzümmögésből,
               madárpityegésből, egy távoli kanászgyerek ostorcsattogásából és a malomnál odaát
               sulykoló asszonyok alig idehallatszó csapkodásából verődött össze az a nyári csend,
               amelyben roskatag, napon sütkérező aggastyán módjára szundikált az öreg ház,
               háromszögletü homlokán a sárgára meszelt Kevy-cimer kereket hajtó oroszlánjával.</p>
            <p>Itt lakott Kevy Geyza, Pista atyjának a nagybátyja, akinek a jussát annakidején
               pénzzel megváltották, ő azzal ügyesen gazdálkodott és a háboru elején azt csinálta,
               ami millió ember közül egynek jutott eszébe: életjáradékot vett magának egy svájci
               banknál. Az életjáradék százéves koráig dukált az öregurnak. Nem is tetszett
               lehetetlennek, hogy megéri. Egyszóval okos embernek lehetett volna mondani, Iványiban
               mégis csak ugy hivták, hogy a bolond Kevy. Az is meglátszott mindjárt, hogy
               miért.</p>
            <p>Pista először is egy szük kis folyosóra nyitott be, amelynek homályában csak az
               ismerős szem tudta megmondani, hogy azok a képek, amelyek kétoldalt a padlótól a
               mennyezetig ellepik a falat, egytől-egyig elefántot ábrázolnak. Volt itt a világon
               mindenféle elefánt-kép, amerikai természetrajzi folyóiratból kivágott szines
               illusztrációtól kezdve, egészen ritka értékü japáni akvarellig, kis elefántok, nagy
               elefántok, olajba festettek, tussal rajzoltak, szinesek, mindenfélék. Még egy
               fénykép is volt köztük, amely - bizonyára valamely muzeum katalogusának
               műmellékleteként - egy elefántot ábrázoló bronz-szoborról készült. És valahonnan
               éktelen madárcsicsergés hallatszott.</p>
            <p>Innen egy nappali szoba nyilott, amelyben sehol nem volt a falhoz állitható butor,
               mert a falakat itt száz meg száz kalitka foglalta le. Innen hallatszott többszáz
               kanárimadárnak szimultán fütyülése. Mind a négy falon mértani szabályossággal egymás
               fölé aggatott kalitkasorok függöttek, mint a sejtszerü fogolycellák az amerikai
               börtönöket mutató filmeken. Ez a rengeteg sok kanári eszeveszetten csirregett,
               pipegett és fütyült, a vendég megjelenésére mind izgatottan ugrálni kezdtek kis
               keresztléceiken. Maga a házigazda is előjött a belső szobából.</p>
            <p>Olyan volt ez a furcsa kis ember, mint egy öregasszony. Földig érő, piros himzésü
               házikabát volt rajta, papucsos lába vénasszonymódra csoszogott és mivel fogatlan,
               beesett öreg szája felett nem viselt bajuszt, hanem egész fején minden hajnemüt
               leborotvált, bárki zavarba jöhetett volna, aki először megpillantja, hogy vajjon
               kinai bonc-e ez, vagy valami rigolyás nénike. De akárminek nézte valaki, lehetetlen
               volt azonnal nem szeretni. A meztelen arcban két friss, ravaszul ragyogó, eleven szem
               villogott. Ő maga hatvanhét esztendős volt, de a szeme tizenhét. A pillantása soha
               nem maradt nyugodtan, ide-oda csapkodott, ravaszkodott, ámult, nevetett, huncutul
               kacsintott minden szónál, amit ő maga mondott vagy hallott. A bölcs kis agg és a
               vásott ifju fickó keveréke volt az öreg.</p>
            <p>- No, te haszontalan kölyök, - mondta kicsit selypitve öreg szájával - már szinte egy
               hete, hogy nem láttalak. Menyecskéken jár az eszed, te pogány, te, hogy nem törődsz
               az öreg bátyáddal.</p>
            <p>Melegen megölelték egymást, az öreg szeretettel tapogatta rá a Pista izmos hátára
               pergamenszerü, aszott kezét.</p>
            <p>- Csókolom a kezedet, Geyza bácsi, mit csinálnak a madarak?</p>
            <p>- Jaj, édes fiam, két nagy ujságot mutatok neked. Ott a sarokban, a negyedik sor élén
               van az egyik. Az, édes barátom, egy hisztériás kanári. Akár hiszed, akár nem, annak
               hisztériás szivbaja van. Eriggy csak oda, gyugd be az ujjadat a rácson.</p>
            <p>Pista hitetlenül odament és a jelzett kalitkába két drótszál között bedugta az ujját.
               Erre a keresztlécen ülő madár elernyedt, lehanyatlott a kalitka fenekére, a hátára
               fordult és mereven ég felé tartotta mikroszkópikus, pici madárujjait. Pista megijedt
               és az öreg remetére pillantott. De az, szemében gyerekes büszkeséggel, megnyugtatóan
               intett.</p>
            <p>- Nem lesz semmi baja. Pár perc mulva fel fog éledni. Biológiai eredmény. Inzucht,
               barátocskám, igazi Inzucht, kimutatható ideges degeneráltság a negyedik nemzetségben.
               Most megmutatom a másikat. A vak kanárit. Eriggy oda a szemközti falhoz és felülről a
               hatodik sorban a hatodik kalitkába gyugd be az ujjad.</p>
            <p>Pista kiolvasta magának a hatodik sort és a hatodik kalitkát. Odament és bedugta az
               ujját. Az egyik kis madár rémülten menekült a kalitka legtulsó zugába. Az öreg
               madártenyésztő most visszahivta Pistát és maga ment oda a kalitkához. Erre az ijedt
               madárka lassan előre bátorkodott, sőt rálebbent a benyujtott öreg ujjra és
               csipegetni kezdte. Az öreg jelekkel felszólitotta öccsét, hogy lábujjhegyen jöjjön
               oda. Pista odahajlott és megnézte közelről a madarat. Csakugyan hályog volt mind a
               két szemén, olyan gyenge fehér hártya, amilyen a hámozott narancson szokott
               maradni.</p>
            <p>- Látod, - szólt ragyogó arccal az öreg - megismeri az idegen járást is, meg az én
               járásomat is. Bámulatos világ ez, fiam. Éppen most irom angolul a cikket, még ma el
               is küldöm. Nem a Kócos kapar odakinn?</p>
            <p>Az ajtó alján türelmetlen kaparás hallatszott. Geyza bácsi kiment és kinyitotta a
               külső ajtót. Kócos, mint őrült kis fekete süvölvény rohant be rajta, neki az
               öregurnak és a viszontlátás leirhatatlan örömétől akkorát ugrott, mint egy bolond. Az
               öreg kacagva védekezett és ölébe kapta a kutyát, mely vad boldogságában ugy öltögette
               kis piros nyelvét az öreg arca felé, mint a kigyó. A kanárimadarak őrjöngő izgalomban
               ugrándoztak a pulikutya megjelentére.</p>
            <p>- Haszontalan dög, - szólt szigoruan Pista a kutyára - folyton elcsavarog verebet
               vadászni, ilyenkor azután kapar az ajtón. Na, gyerünk beljebb, Geyza bácsi.</p>
            <p>Kócos farka, amely egy fekete pamutból készült mű-krizantémumhoz volt hasonló,
               boldogtalanul lekonyult. És mig a két férfi beljebb vonult egy szobával, ő
               szégyenteljes bánatában egy sarokba vonult, azonnal lefeküdt és szeretett volna
               meghalni, amiért az istene megszidta.</p>
            <p>A belső szoba volt a szentek szentje, Geyza bácsi dolgozószobája. Nagy, világos szoba
               volt ez; nagy, mert kettőből csinálták egy közfal kidobásával, világos, mert egyik
               falába hatalmas nagy ablakot töretett a gazda. Itt állott Geyza bácsi könyvtárának az
               a része, amely az állandóan használatos kézikönyvből állott, mert a többi fent
               pihent a padláson. Itt állott továbbá Geyza bácsi életének féltett gyöngéje és
               büszkesége: a sarkantyu-gyüjtemény. Negyven esztendeje gyüjtötte a sarkantyukat,
               amelyek most két óriás falat teljesen elfoglaltak. Mind a két fal deszkaburkot
               hordott, mert ennyi szeget a vakolat aligha birt volna ki. A fehér papirossal
               átragasztott deszkaburkon azután száz, meg ezer sarkantyu zsufolt tömege sorakozott.
               Volt itt XVII. századbeli ötvözött francia ezüstsarkantyu, rovátkolt karolingi tipus,
               magyar hullámos-szélü réztallér, amely olyan, mint a derelye-metélő, nagy csillagu
               középkori spanyol sarkantyu, vaspántos braziliai ritkaság, azután mindenféle
               kuriózum, például gróf Leiningen-Westerburg aradi vértanu sarkantyuja, vagy
               aranyozott gipszmodellje annak a sarkantyunak, amit az aranysarkantyus vitézek
               hordtak az intézmény alapitásakor. Voltak honfoglaláskori leletek, római régiségek,
               rozzant vasdarabok, amiknek hiányzó részeit drót pótolja. Volt egy külön sor, amely a
               magyar huszárság sarkantyu-viseletének fejlődését mutatta be napjainkig. Még az
               iványi kovács, a néhai Berkenye István, magakovácsolta sarkantyuja is helyet kapott
               egy sor végén.</p>
            <p>Az iróasztalon fantasztikus rendetlenségben hevertek szanaszét teleirott lapok, egy
               mikroszkóp, egy ásványvizsgálathoz használatos forrasztócső, egy zsirkőből készült
               Buddha-szobor, egy óriás befőttes üveg, benne kis létrával és leveli békával, körző,
               szines ceruza, elkövesedett fadarab, egy sas csontvázának a részei, amiket éppen most
               épitett egybe rézdrótokkal az öreg, azután egy kis láda, mely már félig tele volt
               kanári-tollakkal. Pista mindezt már ezerszer látta, oda se nézett semmire. Cigarettát
               sodort magának.</p>
            <p>- Az az ujság, - mondta, mikor elhelyezkedtek - hogy résen kell lennem, mert ezeknek
               a kőbányásoknak egy embere lent járt Pöszke Palinál. Bizonyos Mózer nevezetü. Aziránt
               érdeklődött...</p>
            <p>Pista megállt, mert az öreg élénk arckifejezés kiséretében felemelte a kezét.</p>
            <p>- Hopp, megállás! Mózer. Tudod-e, mit jelent az, hogy Mózer? A régi német nyelvben
               azonos a Muser, vagyis Musbereiter, szóval, ami lekvárkészitőt, tágabb értelemben
               gyümölcskereskedőt, sőt még közönségesebben zöldségkereskedőt jelent. Ez a te
               Mózered valami ilyen zöldséges kalmárnak az ivadéka, jó lesz vigyázni.</p>
            <p>Pista bólintott. Jól ismerte az öreg bogarait, tudta, hogy rá kell hagyni. Ez is
               egyik ilyen bogara volt az öregnek. Az volt a felfogása, hogy a családok a név
               születésekor nem ok nélkül kapták a nevüket. A göndör emberen rajta maradt a Kondor
               vagy a Bodor név, a sötétkedvü emberre pedig a Komor név ragadt rá. Mivel pedig az
               átöröklés elve előbb-utóbb csak kiütközik, nyilvánvaló, hogy az ős nevéről az utód
               tulajdonságaira igenis következtetni lehet. Ezt az öreg igen komolyan vette. Mikor
               egyszer, még békeidőben, egy Zigány nevü dunántuli nemes ur, aki kamarás akart lenni,
               valami Kevy-rokonság kideritése érdekében felkereste Geyza bácsit, ő végig bezárt
               minden fiókot kulcsra, mert nem lehet azt tudni, hogy a Zigány-ős miért kapta a
               nevét, azért-e, mert nagyon fekete volt a képe, vagy valami más okon. Egyszóval
               Pista türelmesen megvárta a Mózer névhez füződő etimologizálást, azután
               előterjesztette, amit a nótáriustól hallott.</p>
            <p>Roppant eleven lett erre a kanárik, elefántok és sarkantyuk öreg bohója. Ha valami
               cselről, ravaszságról, más eszén való tuljárásról volt szó, rögtön szédületesen
               váltani kezdett az esze. Mód nélkül élvezte az ilyesmit. Most is hamar előszedte a
               megye katonai térképét és föléje hajolva a nagyitóüveggel, amellyel olvasni szokott,
               töviről-hegyire meghányta-vetette a kőbánya utvágó lehetőségeit.</p>
            <p>- Ne félj, amig engem látsz. Ugy rászedjük ezt a te Mózerodat, ne félj, hogy kétfelé
               fog állani a füle.</p>
            <p>Abbanmaradtak, hogy Pista a jövő héten felszalad Pestre, két napig marad ott, első
               nap telefonál a részvénytársaságnak és találkát kér, de nem megy el, másnap megint
               találkát kér, arra azután elmegy. Hogy mit beszéljen és hogy viselkedjék, azt apróra
               megrágták mind a ketten.</p>
            <p>Most már mehetett volna Pista. Neki is huzalkodott, hogy bucsuzik, kétszer is. De
               megint csak ülve maradt. Az öregur ránézett, huncut hunyorgással amugy féloldalról,
               azután rászólt:</p>
            <p>- Bökd mán ki, ami a begyedet nyomja, hiszen még a vak kanári-madaram is meglátná,
               hogy valamit még akarsz mondani.</p>
            <p>- Hát igen, - mondta Pista és nyelt egyet, mert hirtelen izgalmában száraz lett a
               torka - volna még valami. Tudniillik... az az izé... amit egyszer mondott nekem,
               Geyza bácsi, mikor gimnázista voltam, hogy majd szóljak, mikor izé... mikor nagykoru
               leszek.</p>
            <p>Az öreg hirtelen elkomolyodott. Azonnal tudta, miről van szó. Azután komolysága
               lassan elenyhült. Nézte ezt a fiut, testvéröccse unokáját, akit nagyon szeretett. És
               kis, aszott kezét, mely már a madarainak karmához lett hasonlatos, rátette a Pista
               naptól lesült, kemény, izmos kezére.</p>
            <p>- Látom, izgatott vagy. Minden fiu, aki szereti az édesanyját, izgatott lesz, ha
               arról van szó, hogy megtudjon valamit az édesanyjáról, amit eddig nem tudott. Hát nem
               kell izgatottnak lenned, édes fiam, mert amit el fogok mondani, attól édesanyádat
               csak jobban szeretheted. Már huszonötéves is elmultál, megkérdezhetted volna tavaly.
               Vagy akár öt éve, mert már akkor is elmondtam volna.</p>
            <p>Pista fülig pirosan ült a székén. A szive hallhatóan dobogott. Az öreg folytatta:</p>
            <p>- Azt akarod tudni, hogy anyád, aki gróf Kelecsényi-leány, miért van kiközösitve a
               mágnás-familiából. Mikor gimnázista voltál, nem akartam beszélni róla, mert
               tizennégyéves gyereknek nem kell még a szülei szerelmi dolgain törni a fejét.</p>
            <p>- Az nem ugy van, - ütötte fel hevesen a fejét Pista - mert mikor én...</p>
            <p>- Csendesen, fiam, csendesen. Nekem megvannak a tudományos elveim, azokkal te ne
               vitatkozzál. Most elmondom, amit tudni akarsz. Apád, Kevy Pál, az én kedves Józsi
               öcsémnek a fia, egy lakodalmon megismerkedett Kelecsényi Piroska grófkisasszonnyal,
               akinek akkor már nem éltek a szülei, csak a nagybátyja és gyámja, gróf Kelecsényi
               Gusztáv.</p>
            <p>- Az a mostani...</p>
            <p>- Ugy van, a felsőházi tag, a bankalapitó, a közgazdász, a tizennégyezerholdas. A
               fiatalok egymásba szerettek. Anyád is nagyon szép lány volt, apád meg éppen jókötésü
               legény volt, az Isten nyugosztalja, hászen azért volt Kevy.</p>
            <p>Itt az öreg megállt egy kicsit. A szeme gőgösen szikrázott egyet. Nyilván
               visszagondolt a rekruta-korára. Azután folytatta.</p>
            <p>- Mit csinált volna egyebet, beállitott a madai kastélyba lánykérőbe. De Kelecsényi
               Gusztáv áperté megmondta neki, hogy arról álmodni se merészeljen. Csunyán össze is
               pöröltek. A gróf azt vágta oda neki, hogy a pénzt akarja. És elzargatta a háztól. A
               fiatalok azután titokban leveleztek, vártak másfél esztendeig, mikor azután látták,
               hogy a makacs Gusztáv grófot sehogy se tudják megpuhitani, elhatározták, hogy
               megszöknek. Apád kileste, hogy Mada vidékén hadgyakorlat lesz. Szerzett magának
               huszár-ruhát, mert ő az ulánusoknál szolgált, neki az nem volt. Mikor azután a madai
               kastélyban nagy vigasságot csináltak a bekvártélyozott huszárok, a grófkisasszony
               hascsikartató szert itatott a lovászával. A lovász fogta a hasát, jajgatott, nem
               mehetett a grófkisasszonnyal kilovagolni. Erre a grófkisasszony a nagybátyja füle
               hallatára vacsoránál megkérte az ezredest, hogy adjon neki kölcsön egy huszárt
               lovásznak. Az ezredes, persze, azt mondta, hogy csak vegye, amelyiket tetszik. Hát ő
               másnap vette is azt, amék neki tetszett. Reggel öt órakor lóra kaptak apáddal, estére
               lóháton Pesten voltak, elbujtak. Apád az Angol Királynéban bujt el, anyád... na
               kinél?</p>
            <p>- Nem tudom.</p>
            <p>- Nálam, öcskös, nálam. Rettenetes botrány lett ebből. A gróf, persze, kurrentáltatta
               a hugát. Még nálam is jártak keresni, a pesti lakásomon. De jól elbujtattam, nem
               lelték. Két hónapig ment ez igy. Akkor azután elmentem a grófhoz. Megmondtam neki,
               hogy tudom, hol a huga, de csak ugy mondom meg, ha beleegyezik a házasságba. Erre
               nekem is azt mondta, hogy a pénzt akarjuk. Erre benyultam a zsebembe és elibe tettem
               egy elkészitett irást. Apád is, anyád is kötelezték magukat, hogy soha a
               Kelecsényi-vagyonra igényt nem emelnek, de még egy vörös garasra sem. No erre
               rettenetes mérges lett Gusztáv gróf, majd a guta ütötte meg. A gyámi beleegyezést
               aláirta, de becsületszavára kijelentette, hogy gróf Kelecsényi Piroskát ez életben
               nem ismeri többé. Másnap hosszu cikkek voltak minden ujságban, hogy megkerült az
               elsikkadt grófkisasszony. A mágnás-kaszinó ugy nyüzsgött, mint a hangyaboly. Nem volt
               ilyen skandalum husz éven belül. Apád azután feleségül vette anyádat. Egy év mulva
               megszülettél te. Gusztáv gróf bele is ült a huga vagyonába, használja most is. És a
               becsületszavát meg is tartotta, se anyádat, se apádat nem ismerte többet. Most azután
               tudhatod, hogy mikor még kisfiu voltál, miért tanitott apád, hogy a Kelecsényi-nevet
               nem szabad ki se mondani nálatok. Min gondolkozol olyan nagyon?</p>
            <p>- Azon, hogy az anyám dusgazdag lehetett volna, akármilyen nagyurhoz hozzámehetett
               volna, de ugy szerette az apámat, hogy vállalta vele ezt a hétszilvafás
               szegénységet...</p>
            <p>- Az már igaz. Fene szép nagy szerelem volt, meg kell adni. Csak azt nem értem,
               hékás, hogy mindezt a dolgot neked tőlem kell megtudni. Hiszen ha furta az oldaladat,
               kikereshettél volna valami régi ujságot a Nemzeti Muzeumban, meg volt ez irva az
               ujságokban mind. Vagy a tanuló-pajtásaid is, csodálom, hogy el nem mondták, hiszen
               otthon - tudom én, hogy van az - biztosan mind hallotta a maga szüleitől. Szinte
               lehetetlen, hogy meg ne tudtad volna valahogy.</p>
            <p>Az öreg ravasz arckifejezéssel kandikált az öccsére. Az fülig piros volt még mindig
               és a vállát vonogatta.</p>
            <p>- Megmondom, Geyza bácsi, hogyan volt ez. Én tudtam, hogy megtudhatom, ha akarom.
               De... én ugy imádom anyókát... én ugy féltettem azt az imádatot, amit iránta érzek...
               én... én féltem megtudni, hogy mi volt... Tudod, mikor a pajtásaim kezdtek volna
               erről beszélni, mert hiszen okosan mondod, hogyne kezdtek volna... akkor én gorombán
               beléjük fojtottam a szót... féltem... és most nagyon szégyellem, hogy féltem...
               megyek is haza.</p>
            <p>Geyza bácsi felállott. Lábával a papucsait kereste, amiket közben lehullajtott,
               harisnyásan kényelmesebb lévén a világ. Ezen azután Kevy Pista harsányan felkacagott.
               Mindenen tudott volna most kacagni, fiatal orkán módjára szakadt fel belőle a
               megkönnyebbülés boldogsága. Az öreg kedvetelten nézegette. Meg is veregette a Pista
               arcát, mint ahogy az iskolásgyereknek szokták. Kócos már ott állott mellettük, mert a
               székek huzogatásának zajára tudta, hogy indulás következik.</p>
            <p>Nem tudni hirtelenében, hogy az uton hazafelé melyik hancurozott boldogabban:
               Kócos-e, vagy a gazdája. A Horva-hidnál találtak egy igen gusztusos fadarabot, valami
               vásáros szekér hullajthatta el, olyan ólra való retesz volt, madzaghuzóval. Ezt
               dobálta Pista hazáig a puli kutyának. És Kócos ugy rugtatott mindig az elhajitott
               retesz után, hogy száguldása nyomán olyan hosszu vonalban gomolygott a porfelhő, mint
               vasut mögött a füst. Mikor pedig visszahozta a reteszt a gazdájának és az felvette,
               ő eszeveszett ugrásokkal és ugatásokkal rimánkodott, hogy dobja el megint. Két
               parasztlány, hazajövet a mezőről, vissza is fordult a nagy cirkuszra.</p>
            <p>- De jó kedve van a tekintetes urfinak, - kiáltotta az egyik.</p>
            <p>- Tán valami nagy öröme van, - kiáltotta a másik.</p>
            <p>Pista befordult a kuriára. Az édesanyja a nagy diófa alatt most teritette az asztalt.
               Sohse engedte cselédnek, ha a fiának terithetett. Pista nekirohant a filigrán,
               törékeny kis asszonynak, felkapta a levegőbe, mint a pelyhet és boldog kacagással
               felnézett az arcára:</p>
            <p>- Anyókám!</p>
            <p>- Ereggy már, te bolond, bizonyisten megbolondultál!</p>
            <p>Azután ránézett a fia tekintetére. Kivülről ismerte ennek az arcnak minden
               lehelletnyi derüjét és boruját. Halkan és meglepetten szólott:</p>
            <p>- Mi történt veled, te fiu?</p>
            <p>- Geyza bácsi mindent elmondott... rólad... meg apáról...</p>
            <p>Kevy Pálné, született gróf Kelecsényi Piroska először elsápadt, azután elpirult.
               Azután elsirta magát és görcsösen magához ölelte a fiát. Az ittmaradt mását annak a
               valakinek, akinek olyan édes volt az életét odaadnia. Ugy álltak ketten
               összeölelkezve. Kócos nem nagyon törődött ezzel, ő azóta már előhozta az eldugott
               szalonnabőrt és a maga részéről elkezdett ebédelni.</p>
            
         </div>
        <div type="chapter">
            <head>III.</head>
            <p>Pista fölébredt és az álmot egy pillanat alatt elfelejtette. Mi az ördög ez a
               muzsika? Felcsavarta a villanyt és gyorsan magára kapkodott valami ruhát. Kinn
               rendületlenül huzta a cigány azt a nótát, hogy kié ez a tanya, de fás. Mulató
               kompániák, ha egy helyütt megunják magukat és széles jókedvükben felkerekednek
               valamelyik baráti házat felverni, rendesen ezzel a zenei célzással köszöntenek be:
               „Vagy alusznak, vagy nem hallják, vagy talán nem is akarják.”</p>
            <p>Mire Pista kiért az udvarra, a diófa alatt már elhelyezkedett a társaság és Péter, az
               öregbéres, éppen sietett a házból az üvegburába foglalt kerti gyertyával, ámbár
               nyilvánvaló volt, hogy ez már nem sokáig fog kelleni, mert hajnali három óra volt és
               a távolba vesző északkeleti hegyek felett már fakultak a csillagok. A fa tövében
               Csucsuj, az iványi cigány, két szál emberével rendületlenül huzta. Karap diktálta
               neki a nótát, a grófi ispán. Nagyon nekibusult ez a Karap. Be volt csipve alaposan.
               Ahogy Pistát meglátta, nekiesett, megölelte és megcsókolta, nagyon cuppanósan két
               oldalról. És azonnal elsirta magát.</p>
            <p>- Nincs, - motyogta sirva, nagy fejingatással - nincs...</p>
            <p>- Mi nincs?</p>
            <p>- Nincs ilyen derék magyar uriember több a világon, mint te vagy, édes egy Pistám, az
               uristen áldjon meg.</p>
            <p>És sürü könnyeket hullatott a Pista zekéjére, mintha az éppenséggel valami nagyon
               bánatos dolog lett volna, hogy Pista olyan derék magyar uriember. Az asztalnál ülő
               többiek nagy hühóval és zenebonával kiabáltak.</p>
            <p>- Nem kell rá hallgatni! Be van rugva! Gyuszi, ülj vissza az asztalhoz!</p>
            <p>Pista sorra kezelt a vendégeivel. Zabolátlan jókedvvel kacagtak rá, a leghangosabb
               Kékess Máli volt közöttük, a kohai özvegy. Hamarosan elmondták, hogy a mulatság
               tegnap délben kezdődött Kohán, ahol is Thorma Jenő, a megyei utbiztos, valami hid
               dolgában hivatalosan kiszállván és hitvesét is magával hozván, a Kékess-kastélyban
               ebédelt, ebéd után beköszöntött a homokfutóval Karap Gyuszi, elkezdtek poharazni,
               közben este lett, akkor valamennyien áthajtattak Iványiba a Fehér Lóba, ott még egy
               pár emberrel megszaporodtak, mulattak mostanig, most azután itt vannak. Mindezt
               hangos nagy jókedvvel mesélték, csak Thormáné nem vett részt a vigasságban. Magas,
               sovány, lófogu asszony volt, gyomorbajos és rosszkedvü. Morcos hangulatban ült a
               többiek közt, mint ürömcsepp a mézeshordóban, de gyenge üröm volt és a méz nagyon
               erős: a mulatságot nem tudta megkeseriteni. Nem figyelt rá senki.</p>
            <p>- Csak azt restellem, - mondta a szép özvegy - hogy Piroskát felzavarjuk szegényt. Be
               kéne neki szólni, hogy ne keljen fel, ugyis megyünk mindjárt.</p>
            <p>Nem komolyan mondta ezt Kékess Máli, inkább puhatolódzásképpen. Élete nagy kéjei közé
               tartozott, hogy Kevy Pálnét tegezhette. Annak a szivós munkának, amellyel molnárlány
               létére a birtokos asszonyokkal elfogadtatta magát, koronája volt a Kelecsényi
               grófkisasszonynak odakiáltott szervusz. Ilyen forgandó az élet és ilyen nagy
               kártyakeverő a szerelem. Kelecsényi Gusztáv huga, a dusgazdag és előkelő kontessz,
               valaha elérhetetlen csillagos magasságban lebegett Kaczor Máli, a kohai molnár lánya
               felett. De a kontessz beleszeretett Kevy Pálba, Kékess Gergely pedig beleszeretett a
               molnárlányba és ime: itt élnek mind a ketten szomszédosan, nyájasan: szervusz,
               Piroska, szervusz, Máli. Roppant kellemes volt tegezni a finom és előkelő Kevynét, de
               még kellemesebb volt visszategeztetni.</p>
            <p>Erre éppen most alkalom is nyilott. Kevyné most lépett ki a tornácra, frissen,
               mosolyogva és üdén, mintha legalább egy félórát töltött volna toalettel és
               fésülködéssel. Pedig alig ültek még itt egypár perce a váratlan vendégek.</p>
            <p>- Szervusz, drága Piroskám, - kiáltott a szép özvegy - jaj, de restellem, hogy igy
               betörtünk hozzád, de ezekkel a becsipett férfiakkal nem lehet birni. Jaj, de
               sajnálom, hogy felkeltél, jaj, de édes kis ruhád van, ezt az anyagot nagyon
               szeretem.</p>
            <p>Kevynét egy kócos és álmos cselédlány követte óriási tállal, rajta mindennel, ami
               szemnek és szájnak ingere, ugy mint császárhussal, szárazkolbásszal, sajttal, vajjal,
               hagymával, meg miegyébbel. A férfiak neki is estek egészséges mohósággal.
               Evőeszközök csörgése, hangos kinálás, az ételnemüek elragadtatott dicsérete váltotta
               fel a cigánymuzsikát. Pár lépéssel odébb Csucsuj cigány, meg két embere egy nagy
               kerti lócára telepedtek és vadul tömték magukba az ételt, olyan arckifejezéssel,
               mintha most egy régi ellenséget sikerülne végre megsemmisiteni. Mindenki evett
               jóizüen, csak Thormáné nem. Halavány és bánatos mosollyal, mint az a vértanu, akit
               világi kincsekkel igyekeznek hitétől eltántoritani, igy felelt a háziasszonyi
               kinálásra:</p>
            <p>- Ó, édes szivem, hiszen meghalnék, ha ennék belőle! Az én gyenge gyomrommal, hova is
               gondolsz! És ma ebéd után megint el kell mulasztanom a kurámat. Tudod, drágám, ha én
               ebéd után nem fekhetem le termaforral egy kis félórára, hát halálosan vétkezem az
               egészségem ellen. Azt mondtam, hogy ma? No hiszen, alaposan tegnap már az a ma. De
               némelyik embernek nincsen semmi belátása.</p>
            <p>Ez a férjének szólott, akit azonban az asszony mártiromsága egyáltalában nem hatott
               meg. Sőt széles indulattal felpattant, a falatozó cigányok felé fordult és egész
               testével adván a ritmust, diktálni kezdett: „Nékem olyan asszony kell, ha beteg is
               keljen fel!” A cigányok, képükben a fulladásig nagy ételdarabokkal, felpattantak és
               kapkodták a szerszámjaikat. A többi vendég mind beleegyesült a nótába. Azt a sort,
               hogy „főzze meg a vacsorááát”, hosszan és nagy dalló passzióval elnyujtották és
               valamennyien lesték, hogy Thorma mikor mozdul a negyedik sorral. Ő jól kiélvezte
               előbb a vacsorááát, azután hirtelen szegett egyet a fején, mint a buváruszó,
               leguggolt és magasra emelt jobbkezét nagy ivben lemeritette: „Ugy várja, várja...” -
               énekelte harsányan és lüktető tempóban mindenki vele, a cigány pedig inaszakadtáig
               huzta. Péter öregbéres körültöltött a sárga rizlingből és mivel kinek-kinek a
               szokását már jól ismerte, egyiknek parádi vizet, másiknak szódát higitott hozzá.</p>
            <p>Pista ételkinálással volt elfoglalva. De közben érezte magán valakinek a tekintetét.
               Nem is kellett felemelnie a fejét, tudta, hogy Máli nézi. És mikor a tekintete kissé
               zavartan arra tévedt, csakugyan egy vakmerő és perzselő pillantás meredt az övébe. Az
               asszony mellett Karap Gyuszi ült. Éppen szunditott egyet. Az volt a szokása, hogy
               mulatság közben el-ellopott észrevétlen öt perceket, hirtelen orvul aludt egy kicsit,
               akkor megrázta magát, felébredt és még vadabbul ujra kezdte. El is nevezték
               Gyorsanalvó Harapnak. Éppen ebben a pillanatban rezzent fel. Megdörzsölte vérben
               forgó szemét, nagyot csapott az asztalra, felugrott és elorditotta magát:</p>
            <p>- Ácsi!</p>
            <p>Akik hallották, elhallgattak. Egy rész még tovább kántált, de lassanként
               elcsendesedett a társaság. Karap Gyuszi tósztba kezdett. Előre és hátradőlve
               álltában, rendkivül okos és méltóságos arckifejezést erőltetve a mámortól béna
               arcizmaira, széttekintett és igy szólt:</p>
            <p>- Igen tisztelt hölgyeim és uraim!</p>
            <p>Ekkor hosszasan elkezdett gondolkozni. Tekintete a poharába esett, mely üres volt.
               Erre nem szónoki, hanem rendes hétköznapi hangon azt mondta, hogy pardon, bizonytalan
               kézzel bort loccsantott magának a karafiából és ismét ünnepi hangon gyujtott rá a
               mondókára:</p>
            <p>- Igen tisztelt hölgyeim és uraim! Nem vagyok a szónak embere, de ugy érzem, hogy a
               mai szép összejövetelünk nem mulhatik el anélkül, miszerint hangot ne adjunk annak az
               érzelemnek, amellyel ezen uriház igazi magyar nagyasszonya iránt mindnyájan, kor-,
               nem- és rangkülönbség nélkül egyaránt...</p>
            <p>Itt megakadt. A mondat elejét elfelejtette. Egy pillanatig hasztalanul küzdött
               agyának gőzös homályával, azután dacosan segitett magán. Még a levegőben lógott az az
               „egyaránt”, amellyel felvitte a hangot. Most tehát körülnézett és vakmerően, zsarnoki
               módon befejező hanggal kiáltotta még egyszer: „egyaránt!” Pont. Vége a mondatnak.
               Akad-e olyan vakmerő, aki nevetni merészel? Kihivóan pillantott körül az arcokon,
               mint a király, aki éppen leveri a lázadást és hajlandó kegyetlen példát statuálni. De
               vakmerő nem akadt Nem is mozgott senki, illedelmesen hallgatták a tósztot. Csak
               Thormáné nyult szórakozott mártir-arccal a tálba, hogy illetlenül hagyott üres
               tányérja felett immár a negyedik darab száraz kolbászt vigye a szájához.</p>
            <p>- Hölgyeim és uraim, - folytatta Karap - én nemcsak az illendőségnek teszek eleget,
               mikor most érzelmeimnek kifejezést adok, hanem, igen tisztelt hölgyeim és uraim, én
               kifejezést adok egyszersmind az én érzelmeimnek is! Nem vagyok a szó embere, mélyen
               tisztelt hölgyeim és uraim...</p>
            <p>- Ezt már hallottuk - szólt közbe Thormáné savanyuan.</p>
            <p>Karap Gyuszi megdöbbenve fordult arrafelé. A hihetetlen dolog megtörtént. A beszédet,
               ime, egy tiszteletlen közbeszólás szakitotta félbe. A magasztos és szent pózban ilyen
               brutálisan megtámadott szónok elsápadt, a közbeszóló felé fordult és rövid
               gondolkodás után igy szólt:</p>
            <p>- Ez meg folyton eszik.</p>
            <p>Azzal leült, fujt, mint egy bika és felhajtotta az italt. A többiek, hogy mentsék a
               helyzetet, elkezdtek kiabálni: „Éljen Piroska!” Kiki odajárult a háziasszonyhoz
               kocintásra emelt poharával és a cigány tusst huzott, vagyis vad erővel rángatták a
               vonót a hurokon, minden néven nevezhető zene nélkül. Thormáné sápadtan ült a helyén.
               Karap megjegyzése teli találattal a szivén érte. A szája éppen tele volt egy nagy
               falat száraz kolbásszal. Azt most már nem rághatta meg. Kénytelen volt egészben
               lenyelni, amitől a szeme ugy kidülledt, mint a Basedow-betegeké. A férje látta ezt és
               lelke mélyén kimondhatatlanul boldog volt. Örömében azonnal elkezdte a cigánnyal azt
               a nótát huzatni, hogy „Sárga papucs az ágy alatt, hej de rigesrigen nem láttalak.”
               Azonban Máli, a szép özvegy, hirtelen elkurjantotta magát:</p>
            <p>- Ácsi! Most más nótát fogunk csinálni! Tudjátok már a banánt? Összepróbáltad az
               embereiddel?</p>
            <p>- Igenis, instálom - felelt mohón a cigány, - már kerilbelil tudjuk.</p>
            <p>A társaság felfigyelt. Itt valami produkció következik. Kékess Máli hires
               cigányidomitó volt az egész vármegyében. A divatos uj nótákat ő hozta le Pestről a
               cigánynak. Nem kottában, dehogy. Csucsuj a cigányoknak ama fajához tartozott, amelyet
               önmaga a „fejnaturalista” szóval nevezett. Utszéli vadrózsa-bokornak vadvirága volt
               ő, szerecsenképü vályogvető, aki nem hogy nem tudott, de életében nem is látott
               kótát. De ha nótát fügyültek előtte, hurtapogató hindu ujjaival azon nyomban
               ráhibázott melódiára is, ritmusra is, lett légyen az bécsi keringő, vagy bármilyen
               bonyolultan szinkopált néger találmány. Most tehát rágyujtott a banánra. Valljuk meg,
               valamelyes kis lámpalázzal. Máli a tanár komoly figyelmével követte a zenei előadást,
               a fejével is, a kezével is igyekezett átsegiteni a taktusvonalon a kottafejek
               szerecsen összekötő iveit. Majd mikor az első lejátszással meg volt elégedve,
               bálkirálynői mozdulattal elővette a táskáját, amely egy gerincvonalán kinyitható
               kutyát ábrázolt és kiszedett belőle egy gondosan összehajtogatott nyomtatványt. A
               kiváncsian odahajló fejek kérdéseire előkelő gőgjében nem is válaszolt. Most volt
               elemében, mint a pesti kultura orákuluma, mint irányi-vidéki divathölgy, mint
               jukker-asszony, mint divatkirálynő. Odahuzott magának egy kerti széket a kavicsos
               szabad térség közepére, mint az a drámai szinész, aki a sugólyuk előtt szeret
               szavalni. Háta mögött figyelt minden hangjára a Csucsuj bandája. És ő vakmerően
               keresztbe rakott lábbal, kezében tartva a nyomtatott füzetet, cigánykisérettel
               énekelte a pesti szenzációt: Oly jól csuszik ez a banánhéj...</p>
            <p>A társaság tagjai nem mertek egymásra nézni. Egyikben-másikban homályosan élt ugyan a
               gondolat, hogy milyen jó és szabad érzés volna most elhuzatni az ormódi temetőt, de
               aki ezt gondolta, az mindjárt parlaginak és vidékinek itélte magát és nem szólt
               semmit a szive titkos sarkában duló harcról, hanem lojálisan megértő arccal integette
               a taktust a Máli nóta-mondásához. A cigány eljátszotta a banánt egymásután négyszer.
               És a szép özvegy végül is győzelmesen, a kárpit előtt hajlongó primadonna gyanánt
               tette vissza a táskájába a Nótás Hetilapot, amelyet a székesfővárosban a Rákoci-ut és
               Nagykörut sarkán vásárolt. Ugyanekkor Karap Gyuszi hirtelen fölébredt és uj
               szónoklatba kezdett.</p>
            <p>- Igen tisztelt hölgyeim és uraim! Az imént olyan dolog történt velem, amelyet
               férfiasan helyre akarok hozni. Ugyanis tudniillik, hölgyeim és uraim, bocsánatot
               kérek, ha részegségemért ezennel engedelmet kérek. Én az előbb egy felhevült
               pillanatban megbántottam egy általánosan tisztelt előkelő uriasszonyt, akinek
               orcája...</p>
            <p>Itt Karap Gyuszi keserves könnyekre fakadt. A könnyek forró patakban futottak alá a
               két szeméből. Le sem törölte, csak állott ottan véghetetlen bünbánatának kozmikus
               számadásában. Mire Thormának azonnal eszébe jutott egy nóta és azt hevesen integetve
               a mutatóujjával a levegőbe, mindjárt inditványozta is a cigánynak: „Fehérebb is az
               orcája a hónál...” De csak a brácsás ment utána elkényszeredett nyekergéssel. Az is
               mindjárt elhallgatott. Az elázott társaság közfigyelme a zokogó Karap Gyuszi felé
               fordult, aki most fejét leirhatatlan keserüséggel ingatva, legörbült szájjal,
               patakzó könnyek között hebegte:</p>
            <p>- Köpjetek szembe, üssetek agyon... gyalazátos... gyalázzotas... gyalázatás voltam...
               megbántottam egy szentet...</p>
            <p>Azzal leborult a gőgösen majszoló Thormánénak az asztalon heverő kezére és azt
               fuldokló zokogás közben szenvedelmes csókokkal boritotta el. Többen rögtön
               vigasztalni kezdték. Ekkor a szép özvegy felállott, egyenesen odament Pistához és a
               vállára téve a kezét, egyenesen a szemébe nézett.</p>
            <p>- Mondja, Pista, hallom, valami dinnyemagjai vannak magának. Megmutathatja?</p>
            <p>- Meg - mondta Pista a félénk diák naiv csodálkozásával -, ámbár nincs azon semmi
               nézni való. Dinnyemag, az dinnyemag.</p>
            <p>- Hol az a mag? - folytatta a szép özvegy ellentmondást nem türően.</p>
            <p>Pista szó nélkül ment a ház oldala felé. Elfordultak a sarkon és a fehérfalu kuria
               oldalsó falához jutottak, ahol hirtelen csend és józanság csapta meg őket. A
               vasrostélyos kis ablak barnára festett, hólyagos párkányán ott fehérlett egy csomó
               dinnyemag a muskátlis cserepek tövében.</p>
            <p>- Korábban kell elültetni - mondta bizonytalanul Pista -, azonkivül ennek a szárát
               érés előtt nem szabad megcsavarni.</p>
            <p>Ott állottak ketten a szürkülő derengésben a sápadt fehér fal mellett, szájukban a
               hajnali borital izével, fülükben a Karap Gyuri idehallatszó zokogásával. És hirtelen
               száz mérföldre kerültek attól a társaságtól, amely egy szegelettel odébb az üvegburás
               gyertya mellett lumpolt. A távoli sikság felől hűs virradati szellő csapta meg
               kihevült orcáikat, a levegőben a harmat áldott és józan nedvessége uszott. Máli nem
               figyelt a dinnyemagra, hanem elszántan a Pista szemébe mélyedt. Pista pedig a
               férfiasságukban szerény és tiszta legények elhuzódó zavarával figyelmesen szemlélte a
               dinnyemagokat.</p>
            <p>A szép özvegy a támadó nők felsőbbségével elmosolyodott. Szép volt, fiatal, gazdag,
               vidám és vakmerő, hogyne mosolygott volna.</p>
            <p>- Muskátli - mondta halkan, bizonyos szándékos halksággal -, piros muskátli. Tudja,
               mit mondott nekem Pesten egy bizonyos illető? Hogy én olyan vagyok, mint egy pompás
               virág. Mint egy teljes pipacs, azt mondta. Mit szól hozzá?</p>
            <p>- Persze - felelt szolgálatkészen, udvariasan Pista -, teljes pipacs, nagyon jó,
               hogyne.</p>
            <p>A ház sarkánál hangok közeledtek. Karap Gyuszi közeledett holtrészegen sirva és két
               ember jött vele. Részint hogy támogassák, részint hogy csendesitsék. A könnyek
               bőségesen folytak az arcán.</p>
            <p>- Pistukám - hebegte mély, gyermeki bánattal -, köpjél szembe, édes drága Pistukám...
               én a te házadnál... a te uri házadnál... megbántottam egy szent asszonyt... egy
               szentet, barátom... borzasztó!... nagyon kérlek, lőjjél engemet agyon, drága édes
               Pistukám... az egy élő istenre kérlek, azonnal lőjjél engem agyon...</p>
            <p>Nagynehezen visszavezették a társasághoz. A cigány fáradtan és álmosan a banánt
               zengette. Valaki elfujta az üvegburában lángoló gyertyát. Hirtelen kiderült, hogy a
               rónán már felkelt a nap. Halvány, kiábránditó pirosság ült az arcokra. Mintegy
               varázsütésre mindenki egyszerre öt évet öregedett. A pirkadás rózsaszinje alatt
               hullaszerüen zöldeltek az arcok, a szemek alatt mély karikák jelentek meg. Fáradt
               bucsuzkodás következett, a fákon lármásan csiripeltek az ébredő madarak.</p>
            <p>Mikor a fogatok zörgése lassan távolodott a rónán és vele halkult a Csucsuj jó kedvet
               és lumpolást mimelő unott zenéje, Pista elgondolkozva ült le az ámbitus garádicsára.
               Elhatározta, hogy már nem érdemes lefeküdni. Ugyis annyi dolga van ma: napszámosok,
               alku a cséplőmasina gépészével, adóiv, a konyhakert keritése, a felfuvódott tehén,
               meg még száz egyéb. Ahogy a sürgő-forgó cselédség takaritotta befelé az asztali
               holmit, ő térdre támasztott könyökkel a tenyerébe fektette az állát és az özvegyről
               tünődött. Kirajzolódott előtte a Máli délceg, telt alakja, keresztbe rakott lábainak
               hangosan kérkedő vonala, hangjának kihivó és csufondáros vakmerősége. Vidám asszony,
               táncos asszony, pesties asszony. Pirossal festi a száját, minden szinészt tud, minden
               nótát és minden táncot ő hoz Pestről. Teljes pipacs. Az bizony, milyen jól mondta,
               aki mondta. Rikitó, harsogó, diadalmas, kihivó.</p>
            <p>Hol is egy pipacs? Hadd lássuk. Pista körülnézett. Hirtelen látni akart egy pipacsot.
               De pipacsot itt a kertben hiába keresett. Szórakozottan kelt fel a garádicsról és
               álomjáró módon indult el a virágágyak között. Egy tarka pillangó vonta magára a
               szemét. Mint valami szirom maga is, amely mesebeli módon életet kapott, ugy libegett
               ez a lepke táncoló virág gyanánt a friss hajnalban és rászállt egy alacsony
               rozmaring-bokorra, de mindjárt tovább is állott.</p>
            <p>Nini, rozmaring. Szelid, szerény kis bokor. Milyen csendesen megvan itt a gyepes
               szélén. Nem kiabál, nem kelleti magát. Észre kell venni, ő maga bizony nem szól. Ha
               Máli a teljes pipacs, vajjon milyen lehet az a nő, akit rozmaringnak mondana az
               ember?</p>
            <p>Péter öreg béres jött arra. Szekerce volt a kezében. Látta, hogy a gazdája tünődik
               valamin, nem szólalt meg, csak állott és várakozott tisztességtudóan. Pista
               felnézett, rátekintett és bólintott. Szó nem kellett, értették egymást, nyilvánvaló
               volt, hogy a keritésről van szó. Az öregbéres indult előre, a fiatal gazda tünődve
               megérintette kezével a bokrot. Rozmaring, rozmaring, - milyen kedves szép szó. Azután
               indult ő is, közben csodálkozva és mosolyogva mondogatta magában: rozmaring...</p>
            <p>A gyep diadalmasan és gyémántosan csillogott. A nap mindenható ragyogással kezdte
               kelet felől a mai rendet. Ajtók csapódtak, malacok visitottak, baromfiak káráltak,
               hátul az udvaron fürész horkolt nagy-szorgalmasan és a ház tetejére békával a
               szájában ereszkedett le a gólya izgatottan kerepelő párjához, amelynek lábánál éhes
               gólyafiak nyujtogatták sárga-piros csőrüket. Megkezdődött a nap.</p>
            
         </div>
        <div type="chapter">
            <head>IV.</head>
            <p>Vannak lakások, amelyeket százszor át lehet rendezni, mégsem hatnak egyébnek, mint
               egy butorkereskedő reklámpavillonjának az árumintavásáron. Valami rejtelmes van az
               ilyen lakásokban, mert minden butordarabja ugyanolyan mint amit más kellemes, melegen
               otthonos lakásban lehet látni. Ugyanaz az ebédlőasztal, ugyanaz a pohárszék, ugyanaz
               a pálma a szalon sarkában a zongora mellett, a szines lámpáju állóernyő
               tőszomszédságában. Hogy lehet mégis, hogy ami másutt otthon, az itt kirakat s a
               székeken önkéntelenül az árjegyző cédulát keresi az ember?</p>
            <p>Ilyen lakása volt Budapesten a Honvéd-utcában Matusek János épitési vállalkozónak.
               Fehérre festett vadonatuj ajtók egymásba tolható előkelőséggel hirdették, hogy
               Matusek János nem kimélt sem pénzt, sem fáradságot, csak hogy családját a vagyonához
               illő fényüzéssel vegye körül. A szobák falait külön-külön nagy gonddal, tehát végre
               is nagy szerencsétlenül megválasztott tapéta boritotta, a falakon elismert művészek
               képei lógtak, ugymint Olgyaytól egy téli táj, amelyen a fehér hó kék árnyékot
               tartalmazott, majd egy Keményffy-interieur, egy piros plüssbutorokkal gazdag
               szobasarok és egy Bosznay-kép, amely vaddisznót ábrázolt. De volt egy klasszikus
               olasz kép is, amelyet egy aukción vettek. Ez nagyon szép kép volt, egy imádkozó
               szentet ábrázolt, de festőjét mindeddig senkisem tudta megállapitani. Matusek bácsi,
               ha olyan vendéget vezetett körül a lakásán, aki először volt ott, ez előtt a kép
               előtt mindig tisztelettel állott meg és határozatlan szavakkal sejteni engedte, hogy
               a kép Tizianra vagy Giottora gyanus és fantasztikus értéket képvisel, csak persze a
               Szépművészeti Muzeumban, ahova elküldte volt megnézetni, semmit sem értenek a
               képekhez.</p>
            <p>Valami egyéni szine mégis volt ennek a lakásnak: a rengeteg keleti szőnyeg. Be nem
               avatottak azt képzelhették, hogy Matusek papa nagy szőnyeg-szakértő és valami
               művészlelkü hajlammal vonzódik a perzsák és szmirnák gyengéd szinváltozatai felé.
               Holott a dolog egyszerü magyarázata az volt, hogy Matusek papa a kommün alatt sok
               fejtöréssel ezt az egyik módot eszelte ki a pénze egy része megmentésére.
               Szőröstül-bőröstül megvett egy óriási szőnyegrakományt, miután két szakértővel
               megbecsültette és az értékének harmadrészét kék pénzben letette az asztalra a rémült
               örmény ember elé. Most a honvéd-utcai lakásban minden tenyérnyi helyet drága keleti
               szőnyeg boritott, török imaszőnyeg jutott még az előszoba falára is és még a központi
               fűtés fehérre mázolt fütőtesteit is boccharák boritották.</p>
            <p>Ebben a szőnyegraktárban üldögélt délután öt óra tájban a Matusek-házaspár. Ketten
               uzsonnáztak a nagy ebédlő-asztalnál. Egymással szemközt ültek és kávézás közben
               beszélgettek. Azaz csak Matusek papa kávézott, mert Matusek mama már régebben rájött,
               hogy teázni előkelőbb dolog, mint kávézni. Ő teázott. Szive mélyén százszor jobban
               szeretett volna meginni egy jó forró, barna kávét sok föllel és kuglóffal, de
               legyőzte magában ezeket a kispolgári indulatokat és még reggelire is teát ivott.</p>
            <p>Őszintén szólva, valahogy nem is illett hozzá a tea. Az ilyen hatalmas, nagytestü,
               drabális nénikről inkább kávét tételez fel az ember. Mert Matusekné, született
               Okruklica Apollónia, tultett mindazokon a hölgyeken, akik bárhol walkür-szerepben
               valaha is operai szinpadra léptek. Arányai ijesztően fenyegettek a padló
               beszakadásával, ahova lépett és ha leült, a rémült butorok nyögve recsegtek
               segitségért. Meghökkentően zsufolt termetén viszont komikusan kicsiny fej ült,
               amelyet tulajdonosa mértéktelenül rizsporozott. Ha kissé hevesebben mozditotta a
               nyakát, az arcáról fehér szemecskék hullottak a vállára. Fakó, vizes-szőke haját
               bubisra nyiratta és egészben véve olyan benyomást tett negyven esztendejével, mintha
               csak tréfából vállalta volna pár percre a háziasszony és családanya szerepét, de
               valójában máris mennie kell a ligetbe, ahol mint százhusz kilós óriás csecsemőt
               pénzért mutogatják.</p>
            <p>Az élet határozottan tréfás kedvében volt, mikor azt a Matusek Jánost rendelte neki
               férjül, aki az asztal tulsó oldalán hörpölte a kávét. Matusek papa jó másfél fejjel
               kisebb volt, mint a felesége. Azon a képen, amelyet lakodalmuk alkalmával
               csináltattak, a szép és akkor még karcsu Apollónia a menyasszonyi ruhájának az
               uszályát az ifju férj lába elé kanyaritotta a ravasz fényképész, az uszály mögé kis
               zsámolyt rejtett és a frakkos Matuseket arra állitotta. Igy egy valószinütlen Matusek
               származott a fényképen, akinek rögtön a hóna alatt kezdődött a dereka. Most azonban,
               husz esztendővel az agyafurt fotográfia után természetes véznaságában ült itt,
               tulipiros, vérmes arcában tótos, tömpe orrával és harcias, hatalmas szőke bajuszával.
               Ez a bámulatos bajusz külön életet élt a tulajdonosa arcában. Fel tudott borzolódni,
               mint a sündisznó, fáradtan és bánatosan le tudott konyulni, sőt vad indulattal
               remegni is tudott. Most például éppen remegett.</p>
            <p>- Báró, báró! Bánom is én, hogy báró! Hagyjad már ezeket a marhaságokat a
               mágnásokkal. Meg vagy őrülve a mágnásokért Én ezelőtt negyven évvel...</p>
            <p>- Jó, jó, három krajcárral a zsebedben jöttél Pestre, ezt már ezerszer hallottam.
               Utálatos vagy, mikor folyton ezzel hencegsz. Csak azt nem tudom, mi kifogásod van a
               báró ellen.</p>
            <p>- Az a kifogásom a báró ur ellen, hogy egy haszontalan, dologtalan urfi, akinek egy
               vasa sincsen.</p>
            <p>- No és? Van az én lányomnak elég. Ha akar egy bárót, akkor legyen neki egy bárója,
               érdekes.</p>
            <p>- De nem akar egy bárót, értsd meg már, ne légy olyan makacs. Több esze van az én
               lányomnak.</p>
            <p>- Azt te nem tudhatod, hogy ő mit akar.</p>
            <p>- És te tudhatod? Neked talán mondott valamit? Hozzád tálán több bizalma van, mint
               hozzám?</p>
            <p>- Ember, hiszen én az anyja vagyok! Ki törődjön ezekkel a dolgokkal, ha nem az anyja?
               Különben is én tudom, hogy honnan fuj a szél. Te azt a Mauserhuber-fiut pártolod, azt
               az undok kölyket.</p>
            <p>- Mi az, hogy undok kölyket? Miféle beszédek ezek? Az egy derék, életrevaló,
               szorgalmas, vagyonos fiatalember.</p>
            <p>- És ha ő maga... a... a nem tudom micsoda, amig én élek, Böske nem fog
               hozzámenni.</p>
            <p>- Na most elég volt! És ha az a taknyos báró nekem sokat raccsol itten és a
               cigarettahamut a szőnyegre veri, akkor majd én megmondom neki.</p>
            <p>- Csak az kell neked. Majd párbajozhatsz vele. A mágnásokkal te nem fogsz ugy bánni,
               mint a... a... nem tudom micsodákkal, azt vedd tudomásul. Egy mágnás, az nem hagy
               magával csak ugy per... per... nem tudom micsoda beszélni, érdekes.</p>
            <p>Matusek papa valami rendkivüli gorombaságot akart felelni, de mivel az, ami eszébe
               jutott, nem volt elég goromba, jobb pedig nem jutott eszébe, csak gyilkos
               pillantással, szuszogva nézett a feleségére. A bajuszának minden szála felháborodva
               ágaskodott. Némaságával el is mulasztotta a kedvező alkalmat. Apollónia felállt és
               legyintett egyet a levegőbe. A legyintés azon lenézésnek a kifejezése volt, amit egy
               előkelő lelkü, nagyvilági életre hivatott, társadalmi rangjának tudatával biró,
               arisztokratikus gondolkozása Okruklica Apollónia érezhet egy ilyen kicsinyes, prózai
               gondolkodásu, a nagy szalon élet finomságait meg nem értő Matusek János iránt.</p>
            <p>- Este a szigetre megyünk - szólt oda hűvösen és unatkozó hangon hitvesének.</p>
            <p>Matusek papa kopasz fején egyszerre két gondolat villant át. Az egyik az volt, hogy
               bizonyosan megint ott lesz a szigeten az az átkozottul csinos kóristalány, akivel
               már huzamosabb idő óta folytat egyre beszédesebb szemjátékot, tehát jó volna kimenni.
               A másik az volt, hogy a felesége, aki az elegáns élettől teljesen megkótyagosodott,
               türhetetlen erőszakkal kényszeriti rá ilyenkor a szmokingot. „A mágnások mind
               szmokingot vesznek, nézd azt a Prónayt.” Mégse megy ki. De az a kis kóristalány...
               Mégis kimegy. De este hazajönni átöltözni, ebben a hőségben? Mégse megy ki.</p>
            <p>- Majd meglátom, mennyi tárgyalnivalóm lesz a klubban. Nyolc felé
               hazatelefonálok.</p>
            <p>Ebben a pillanatban a fehérbóbitás szobalány ezüsttálcán névjegyet hozott be és azt a
               ház asszonya elé tartotta.</p>
            <p>- Kéretem a méltóságos báró urat - szólt kitörő elevenséggel a százhuszkilós
               családanya. A családapa bajusza pedig indulatosan rezegni kezdett. A szobalány egy
               urat bocsátott be.</p>
            <p>Ez az ur báró Strahl Oszkár volt, az előbbi vita egyik főszereplője. Magas, vékony ur
               volt a báró ur őméltósága, aki kimérten, simán lépkedett, mint egy tánctanár és arcán
               gőgös világfájdalmat hordozott. Szabályos és éles vonásai folytán ugynevezett szép
               embernek lehetett mondani, amit ő tudatosan igyekezett még az érdekes ember
               nimbuszával megpótolni. Hajához, amelynek fényes feketesége már a kékbe hajlott,
               feltünően fehér és ápolt arcot hordott, amely a leborotvált bajusz és szakáll helyén
               szintén kékes árnyalatokat mutatott. Spanyolos barkója ugyanolyan regényhősi vonás
               volt benne, mint az a hosszu vékony aranylánc, amelyet minden látható ok nélkül a
               nyakában hordott.</p>
            <p>- Jó estét, asszonyom, van szevencsém, kedves bátyám.</p>
            <p>Ezt két álmatag meghajlás kisérte. Apollónia átvezette a vendéget a szalonba. A
               vendég fájdalmasan leült az egyik rózsaszin brokáthuzatu székre és egymásra tette
               lakkcipős lábait, amelyeknek vékony bokáit Apollónia mindig külön megirigyelte.
               Azután félig lehunyt szemmel, a nagy szenvedéseken átment finom lelkek sejtelmes
               hangján megszólalt:</p>
            <p>- Ez a hőség máv tüvhetetlen. Nem bivom.</p>
            <p>- Rémes meleg van, ugye, tessék, gyujtson rá, kedves báró. Ja igaz, nem dohányzik,
               mindig elfelejtem. Hogy van, mit csinált máma?</p>
            <p>A báró elmondta, hogy a Mágnáskaszinóban ebédelt. Ez igaz volt, a báró valóban ott
               ebédelt a Nemzeti Kaszinó nyilvános éttermében, ahol bárki megebédelhet. Aztán
               elmondta, hogy Apponyi Alberttel találkozott. Ez is igaz volt, valóban találkoztak a
               Kossuth Lajos-utcán, de nem köszöntötték egymást azon egyszerü okból, mivel nem
               ismerték egymást személyesen. Aztán elmondta, hogy délután el kellett volna utaznia
               egy barátjának a vidéki birtokára, de ezt a mostani látogatást nem akarta feláldozni.
               Ez is igaz volt. Steiner Jenő, aki az Első Magyar Kender Export r.-t. irodájában
               együtt dolgozott a báróval és aki egy szerencsés lóversenymanőver után egy
               háromszobás családi házat vett öreg szüleinek Szentlőrincen, megkérdezte tőle, nem
               akar-e vele vicinálison kirándulni Szentlőrincre, ő azonban Steiner Jenőnek azt
               felelte, hogy lehetetlen, mert ma délután egy olyan háznál kell látogatást tennie,
               ahol sokat adnak a társadalmi formákra. Látnivaló, hogy a báró soha nem mondott
               egyebet a szinigazságnál. Matusek papa tehát, aki tigris gyanánt leste az alkalmat,
               mikor kaphatja rajta egy apró szélhámosságon, eddig még egyszer sem tudott belékötni,
               pedig báró Strahl Oszkár már tavasz óta járt a házhoz.</p>
            <p>- Este a szigetre, megyünk, kedves báró, - szólt a ház asszonya - remélem, velünk
               tart.</p>
            <p>- Vacsováva, sajnos, lehetetlen, asszonyom, de mindent el fogok követni, hogy kován
               szabaduljak és még kint találjam a kedves távsaságot. A feketémet, vemélem, ebben a
               kellemes kövben lesz szevencsém fogyasztani.</p>
            <p>Hogy a bárónak lehetetlen volt a szigeten vacsoráznia, szintén megfelelt a
               valóságnak. Ugyanis a bárónak négyszáz pengő havi fizetése volt. Vacsora után azonban
               meg lehetett kockáztatni egy feketét. Olyan éleslátó Matusek papa is volt, hogy ezt
               kitalálta. Eddig nem igen vett részt a társalgásban, de most a bajsza kajánul
               elferdült.</p>
            <p>- Nem jó pedig az a sok fekete. Attól nem alszik az ember.</p>
            <p>- A te kovodban bizony ajánlatos vigyázni, kedves bátyám, de nekünk, fiatal
               genevációnak, meg se kottyan az ilyesmi, nemde, asszonyom?</p>
            <p>Matusek papa bajsza megdöbbenve meredt kétfelé. De Matusek mama édesen felkacagott,
               amitől azonnal rizsporszemecskék permeteztek a keblére. Ebbe a kacéran boldog
               nevetésbe nyujtott bele a szobalány ugyanazon tálcán egy uj névjegyet. A ház urnője
               azonnal gőgös arcot öltött és csak egy arisztokratikusan hideg fejbólintással
               jelezte, hogy az odakünn esdeklő halandót kegyes szine elé bocsátani hajlandó. De az
               illető halandó, név szerint Mauserhuber Lajos, ezt a kegyet nem nagyon látszott
               értékelni. Széles, nagy mozdulatokkal rontott be, dijbirkózó termetének bernáthegyi
               kölyökkutyához hasonló esetlen mozdulataival. Vaskos, jól megtermett legény volt, de
               termetével öt akkora helyet töltött be, mert ha egyet mozdult, a távolabb álló széket
               is biztosan feldöntötte.</p>
            <p>- Kejcsókolom, nagysasszom. Szervusz János bácsi, kérlekalássan. Szervusz, Oszkár. Na
               hát! Láttam egy tréninget, a Hungária embereit néztem, nahát mondhatom! Ilyen tuti
               dolog a mi javunkra.</p>
            <p>- Hehehe, - nevetett Matusek papa boldogan - a sport, persze. Meg vagytok bolondulva
               a sportért, mi? Hehehe.</p>
            <p>- Ép testben ép lélek, - kiáltotta nevetve az izmos legény, mintha ez az elmésség
               éppen most jutott volna eszébe.</p>
            <p>- Nagy kujon vagy te, nem féltelek én téged, hehehe!</p>
            <p>Matusek papa rávágott a vendég ijesztően széles és dagadó vállára. Nagy szimpátiával
               kacagtak egymásra minden értelmes ok nélkül. Apollónia megvetően leszegte a két
               szája szélét és a báróra pillantott. A pillantásnak ez volt a szövege: „Mit szól,
               kedves báró, ehhez a két ordenáré, plebejus emberhez, akik előkelőség dolgában ilyen
               mélyen alattunk állanak.” A báró nyugtázta a pillantást egy félig lehunytszemü,
               megbocsátó viszontpillantással. Ennek ez volt a szövege: „Bocsásson meg nekik,
               asszonyom, elvégre ők is emberek, én pedig előkelő és avisztokvatikus vevsenytávs
               vagyok”.</p>
            <p>- Hallod-e, János bácsi, a papa azt üzeni, hogy Brünauerékat ki kell hagyni abból a
               tegnapi dologból, mert az Iparbanknál a papa valami kellemetlen dolgokat hallott.</p>
            <p>- Na ne beszélj, miket?</p>
            <p>- Azt mondja a papa, hogy elmondja a klubban részletesen. Megjegyzem, én belépnék az
               ő helyükre, ha kidobjátok őket.</p>
            <p>- Hiszen apád már bent van.</p>
            <p>- Az más. De én belépek külön a saját pénzemmel. Háromszáz milliót még ki tudok
               guberálni, annyi még akad.</p>
            <p>Ez a gőg roppantul tetszett Matusek papának. Ez már igen, ez komolyan veendő
               fiatalember. A lányos apa olyan izgatott lett, hogy mint nagy izgalmak idején, most
               is ifjukorának tót lelke lobbant meg benne és a bajusza valósággal ugrálni
               kezdett.</p>
            <p>- Ó ti klapec zatraceni! Ezt már szeretem, az ilyen beszédet! Hát tudod mit: én
               beszélek apáddal és este ugyis együtt vacsorázom veled, majd elintézzük.</p>
            <p>- Együtt vacsorázunk? Hol?</p>
            <p>- Ja, még nem tudod. Kimegyünk a szigetre.</p>
            <p>- Hát akkor megyek én is, hogyne mennék. Böske hol van?</p>
            <p>Apollónia mérgesen a karkötőórájára pillantott. Éppen most kellett végződnie a lánya
               angol órájának. Bocsánatot kért a társaságtól és keresztülhaladván a szőnyegekkel
               tultömött szobákon, benyitott egy ajtón.</p>
            <p>- Gyere, fiam, itt a báró, meg az a izé is itt van, az a Mauserhuber. Jé, te lány,
               most látom, mi van a fejeden?</p>
            <p>A szobában egy kis antik iróasztal előtt egy fiatal leány ült, a homlokán vizes
               törülközővel. Szenvedő arckifejezéssel az anyja felé fordult.</p>
            <p>- Borzasztóan fáj a fejem, borogatást tettem rá. Mindjárt lázt is fogok mérni. A
               fiuknak mondd meg, hogy nem jól érzem magam, telefonozzanak ugy nyolc óra körül, hogy
               megyünk-e a szigetre, remélem, addig jobban leszek.</p>
            <p>- Nem kéne Szőllősynek telefonozni?</p>
            <p>- Már beszéltem vele. Azt mondta, hogy csak borogassam és ha estig nem leszek jobban,
               akkor vacsora előtt felnéz. Egy kicsit le fogok dőlni.</p>
            <p>Apollónia odament a pamlaghoz, fogott egy diványpárnát és azt az anyák hagyományos
               mozdulatával jobbról-balról pofonvágta. Majd elhelyezte a pamlag fejénél, azután
               fejét csóválva, kiment a szobából. Matusek Böske azonnal felkelt, belülről kulccsal
               becsukta az ajtót, a vizes törülközőt lekapta a fejéről, odadobta egy székre és
               erősen összehunyoritotta a két szemét örömében, mert hangosan nem kacaghatott. Most
               háromnegyed hat volt, nyolcig az övé volt a világ, egyedül lehetett ebben a szobában,
               amelyet ugy szeretett, teljesen egyedül, édes kettesben a magánnyal, melyet még
               jobban szeretett. Ugy örült, hogy odalépett a velencei állótükörhöz és belenézett.
               Egy középmagas, sötétszőke, karcsu, fiatal Matusek Böske mosolygott rá onnan, aki a
               félszemét ravasz kacsintásra hunyoritotta. Megint sikerült becsapni a mamát, megint
               sikerült estig lerázni a fiukat, és megint sikerült egy kedves magányos délutánt
               megmenteni.</p>
            <p>Visszament az iróasztalhoz és folytatta, amit anyja beléptekor abbahagyott: tengeri
               kagylókat rakott ki egy nagy lombfürészskatulyából. Nyári emlékei voltak ezek, már az
               idei nyárról, mert Matusek papa ugy döntött volt, hogy felesége és leánya a május
               hónapot forditják külföldi nyaralásra, egyébként egész nyáron Pesten maradnak, mert
               Matusek papát bokros üzleti teendői egész nyáron Pesten tartották. Igy történt, hogy
               Apollónia és leánya egy hónapot Beaulieuben töltöttek a francia Rivierán.</p>
            <p>Ezeket rakosgatta és nézegette az udvarlóitól ravaszul megszabadult Böske.
               Elgyönyörködött formáik szabályos vonalaiban és szineik boldog, gazdag rajzában.
               Azután hátradőlt a széken és behunyta a szemét. Tenger, Riviera, bál, virágok...
               Milyen jó volna szerelmesnek lenni. Nem ezek közül a körülötte ugrándozók közül
               valakibe. Hanem egy nagyon messziről jött külföldibe, aki magas, szálas, szőke,
               férfias és nagyon elegáns. És aki fogná Matusek Böskét és elvinné innen nagyon
               messzire, hogy soha ide még csak vissza se kelljen gondolni. Itt nem szép az élet, az
               emberek kicsinyesek, hangosak, közönségesek. Valami elragadó, isteni és légies férfi,
               ha jönne...</p>
            <p>Böske megnyomta azt a csengőt, amely apja irodájába szólott és amely arra szolgált,
               hogy idekapcsolják a telefont, ha a ház kisasszonya beszélni óhajt. Felvette a
               kagylót és felhivta a Lapidaria r.-t. irodáját.</p>
            <p>- Te vagy az, Boriska? Itt Böske. Szervusz. Még dolgozol? Azért hivtalak fel, mert
               meg akarlak látogatni. Ugyis valami dolgom lesz Mózer bácsival. Holnap délelőtt
               odanézek.</p>
            <p>- Jaj, de örülök, drága szivem, hány órakor jössz?</p>
            <p>- Tizenegykor, jó? Még ugyse voltam a hivatalodban, legalább azt is meglátom.</p>
            <p>- Jó. De biztosan gyere. Hogy vagy? És mit csinál a két illető?</p>
            <p>- Áttoltam őket a mama nyakára. Elég lesz este a szigeten. Na, szervusz, drágám, nem
               zavarlak, ha dolgozol. Pá! Tizenegykor.</p>
            <p>Ez a Boriska Nagy Boriska volt, a Böske iskolatársnője, akivel együtt voltak a bécsi
               Cottage-leánynevelőben. De Nagy Bálint miniszteri osztálytanácsos, aki B-listára
               került és nyugdij helyett a végkielégitést választotta, ezt a kis pénzt gyorsan
               elspekulálta és felakasztotta magát. Nagy Boriska most gépirólány volt a Lapidaria
               r.-t-nál, ahová Matusek Böske protezsálta be.</p>
            <p>Böske megint hátradőlt a széken. Azt a tervét, hogy a kagylók szineiben és vonalaiban
               valami érdekes kézimunkamotivumot keres, elejtette. Nem volt kedve semmihez. Nagyon
               egyedül érezte magát. Voltak sokszor ilyen hangulatai, mikor mindenáron egyedül akart
               lenni, hátradőlni a széken és minden cél nélkül gondolkozni szabadjára eresztett,
               félálomszerü fantáziával.</p>
            <p>Milyen is legyen az a szőke ember? Magas legyen és karcsu. Rendkivül elegánsan
               öltözködjék. Remekül táncoljon, ez nagyon fontos... Kopogás hallatszott.</p>
            <p>- Böske?</p>
            <p>- Tessék, mama.</p>
            <p>- Hogy érzed magad?</p>
            <p>- Köszönöm, már jobban. Még fáj, de már kezd szünni.</p>
            <p>- Szóval mit mondjak a fiuknak, megyünk a szigetre?</p>
            <p>- Igen, megyünk.</p>
            <p>Apollónia távozó léptei alatt recsegett a parkett, még a vastag szőnyegek alatt is.
               Az alsó emeleten lakók ilyenkor bizonyára konstatálták, hogy Matusekné járkál a
               lakásában. Hát szóval, hogy is van a dolog azzal a magas, elegáns, feltünően karcsu,
               remekül táncoló külföldivel? Francia legyen, angol vagy amerikai? A legjobb volna,
               ha angol volna. És hogy ismerkednének meg?</p>
            <p>Százféle novella játszódik igy le az álmodozó leányi fejben. A történet utja mindig
               máshonnan indul el, de mindig ugyanahhoz az egy ponthoz ér: amikor a lány igy
               hátrahajtja a fejét és behunyja a szemét, mert az ajkai felé lassan közeledik egy
               imádott férfifej, egy magas, elegáns, szőke férfi feje.</p>
            
         </div>
        <div type="chapter">
            <head>V.</head>
            <p>Egy alacsony, zömök, villogószemü és fekete bajuszu fiatalember állott a Keleti
               pályaudvar tövében elterülő villamos csomópontnál és mérgesen tanulmányozta azokat a
               kis táblákat, amelyek a megállóhelyek oszlopainak derekán az induló kocsik számait
               magyarázzák. Kevy Pista volt ez a fiatalember, aki már tegnapelőtt este óta
               Budapesten tartózkodott és szivből haragudott a budapesti villamosra. Ha egyszer
               Pesten volt és nagynehezen megtanulta, hogy a főbb utvonalakon milyen számu kocsi jár
               és honnan indul, akkor a következő alkalommal hiába igyekezett tudományának hasznát
               venni, mert közben egész biztosan megváltoztatták a járatot, - a sineket és
               megállóhelyeket pedig áttelepitették uj helyekre.</p>
            <p>Pista a Nagymező-utcába akart menni a Lapidaria részvénytársasághoz. Eddig pontosan
               ugy hajtotta végre a dolgot, ahogy Geyza bácsival megbeszélte. Tegnap telefonon
               felhivta Mózer vezérigazgató urat, közölte vele, hogy ő az a bizonyos Kevy István
               iványi birtokos, aki iránt vezérigazgató ur Pöszke körjegyző urnál méltóztatott
               érdeklődni és esetleg hajlandó volna kölcsönös tájékoztatás céljából felnézni a
               Lapidariához. Meg is állapodtak egy találkában, amelyet Pista szó nélkül nem tartott
               meg. Geyza bácsi ötlete bevált, mert még tegnap délután jelentette neki a Keleti
               közelében lévő szálló portása, hogy a Lapidaria kereste a nagyságos urat. Most tehát
               elindult a Lapidariához ujabb bejelentés nélkül.</p>
            <p>A vidékit mindig meg lehet ismerni villamoson. A pesti ember elmerül az ujságjába,
               vagy elbámészkodik, de egyetlen pillantással meg tudja állapitani, hogy utjának mely
               részénél tart. Akkor azután visszamerül az ujságba, vagy az Unghváry-facsemeték
               reklámjának tanulmányozásába, hogy visszafelé is elolvassa: Yrávhgnu. A vidéki
               azonban izeg-mozog, nyugtalanul nézeget kifelé, állomásonként külön megkérdi a
               kalauzt és végül is előbb vagy később száll le, mint kellene. De Pistáról még ezen a
               viselkedésen felül is messze kiabált, hogy vidéki ember. Pesti utazásai alkalmával
               praktikus okokból lovaglónadrágot szokott ölteni, hozzá csizmát, zöld vadászzekét és
               azt a vaddisznósertés kis makra kalapot, amely egyébként is egyetlen kalapja volt. A
               pestiek, akik a zsufolt villamosban lihegtek, legyezkedtek és ájuldoztak az
               aszfalt-puhitó hőségtől, ámulva szemlélték a vidéki embert, aki ilyen melegben
               csizmát képes hordani. A vidéki ember azonban nem nagyon figyelt rájuk. Nagyon
               felizgatta egy bandukoló tejeskocsi, amelynek oldalán ez a büszke felirás volt
               olvasható: „Gróf Kelecsényi Gusztáv tállyai tejgazdasága.”</p>
            <p>A tejgazdaság Pista gyengéi közé tartozott. Ha lent a tanyán belépett tehenei közé,
               olyan kéjjel szivta magába az istálló-szagot, mint a frakkos urak az ideáljuk ismert
               Guerlain-illatát. Az eszét folyton azon törte, hogy hogyan lehetne a tehénállományát
               szaporitani, de akárhogy tünődött, mindig oda lyukadt ki, hogy háromszáz hold ezt a
               mostani harminc tehenet is alig birja, husz ujabb tehénhez tehát legalább kétszáz
               hold uj földecske kellene. A végtelen nemzedékeken földhöz szokott kurtanemes
               ellenállhatatlan föld-sóvárgása élt benne és ha rajta áll, azonnal bevetette volna
               őszi rozzsal az egész Baross-teret. Ahogy most a Kelecsényi-uradalom kocsiját
               meglátta, fájdalmas ütést érzett az idegeiben. Hiszen az a föld igaz juss szerint az
               édesanyját illetné! Mennyi föld lehet ott, mennyi szántó, mennyi kaszáló, mennyi
               kapás, mennyi gazdasági épület, nagy fehér falakkal, zsindelyes tetővel és lőrésszerü
               ablakokkal, mennyi istálló és a jól tartott, mélaszemü tehenek milyen impozáns két
               sora azokban a gazdag, nagy istállókban!</p>
            <p>- Ne tessék dohányozni! - szólt rá szigoruan a kalauz az álmodozóra.</p>
            <p>- Nem dohányzok, - mondta Pista röviden, mert tudta, hogy a szivarja már rég kialudt
               az agyara közt tartott tajtékszipkában.</p>
            <p>- Ejnye, hiszen ott a szivar az ur szájában, - pörölt tovább a kalauz.</p>
            <p>- Nem baj az, - vélte Pista - a csizma is a lábamon van, mégse járok.</p>
            <p>A pestiek felderültek. Nincs népszerübb dolog Pesten, mint a vidék jó magyaros
               kenyérize. A vadász-zekés fiatalember felé mosolygó és nyájasan elismerő arcok
               fordultak. De a megszégyenült kalauz éppen most kiáltotta mérgesen az
               Andrássy-utat, ennélfogva az ünnepelt leszállott a kocsiról és mialatt a tovainduló
               kettes kocsi közönsége mosolyogva kandikált utána, ő szétnézett, hogy a házszámot
               megkeresse. Közben a gondolatai a Kelecsényi-féle tejeskocsinál jártak. Az apja irást
               adott, hogy Kevyéknek a Kelecsényi-földből nem jár semmi. Jól van. Hát majd szerez ő.
               Munkával, szivóssággal, erőszakkal, mindenképen, de neki föld kell. Hiszen csak adná
               a jó Isten, hogy a kőbánya-alapitóknak a nyakába tudja varrni azt a szikes részt,
               majd venne akkor ujat a Horva-hid felé. A Kovács Sándor István földje eladó. Szép,
               finom föld az, jól is fekszik, árpának különösen nagyon alkalmas, de meg egy kis
               kapást is ki lehetne abból hasitani.</p>
            <p>Közben megtalálta a házszámot is, a táblát is fogorvosi és ügyvédi táblák között a
               pesti kapufélfában, amely azt hirdette, hogy a Lapidaria csakugyan e házban tanyázik,
               még pedig a félemeleten. Ócska, sötét kapualjból vezetett fel a lépcső az emeletek
               felé. Különösen a fordulónál olyan sötét volt, hogy aki lábával a lépcsőfokokat,
               kezével a falat nem tapogatta ki, az akár a nyakát törhette. Hát ahogy Pista óvatosan
               csusztatta előre a féllábát, az bizony beleakadt valami puhába. Mi az ördög lehet ez?
               Rögtön gyufát gyujtott. Annak bizonytalan világánál azt látta, hogy egy hölgy nagy
               üggyel-bajjal most tápászkodik fel a földről. De nem nagyon sikerül neki, mert a
               féllábára nem tud ráállani és sántikálva támaszkodik a falnak.</p>
            <p>- Segithetek valamit, kérem?</p>
            <p>Egy vidám és fiatal női hang felelt neki a sötétben, mert a gyujtó közben
               kialudt.</p>
            <p>- Elestem ezen a sötét lépcsőn, de remélem, nem lett semmi bajom.</p>
            <p>- Dehogy nem lett baja, hiszen nem tud ráállani a lábára. Várjon csak.</p>
            <p>Kevy Pista kinyujtotta a két karját a homályban és keresett addig, mig ruhába nem
               ütközött. Akkor se szó, se beszéd, átnyalábolta a sántikáló hölgyet, felkapta és a
               sötét lépcsőn megindult vele felfelé. Pár lépcsőfok után a fordulónál valamennyire
               megvilágosodott. Egy szük és levegőtlen kis folyosóra értek, amelynek a végén egy kis
               ajtóra rá volt irva, hogy Lapidaria. Itt Pista szépen, gyengéden a földre eresztette
               a hölgyet, aki ugy meg volt lepve, hogy szóhoz sem tudott jutni.</p>
            <p>- Most próbáljon ráállani mind a két lábára, megy-e?</p>
            <p>- Megy, - felelte az idegen hölgy - az egyik térdem sajog egy kicsit, de megy.</p>
            <p>- No, akkor nincs baj, én ide megyek.</p>
            <p>- Én is ide megyek.</p>
            <p>Pista ajtót nyitott a hölgy előtt. És mikor mind a ketten beléptek a világos szobába,
               mind a ketten kiváncsian egymásra néztek, hogy végre meglássák egymást. Kissé
               zavartan néztek egymás kiváncsi szemébe, azután mind a ketten elnevették magukat.
               Pista darabos vidéki mozdulattal meghajtotta magát és bemutatkozott. Kezet fogtak,
               nézték egymást, megint nem tudtak egy szót se szólni és megint csak elnevették
               magukat mind a ketten. Pista elnézte volna még ezt a harmatfriss, üde, csinos
               kisasszonyt akár órákig, de hát nem állhatott igy szemközt vele, ilyen bamba
               helyzetben, szó nélkül. Odafordult a gépirókisasszonyhoz, aki beléptükkor felállott
               és csodálkozva nézte őket.</p>
            <p>- Bocsánatot kérek, Mózer vezérigazgató urat keresem.</p>
            <p>Akit keresett, az éppen most lépett be egy oldalajtón. Egy pillanatig sem lehetett
               kétség, hogy ez az a Mózer. Rókaszerü arca közepén egy felháboritó és szemtelen orr
               meredt kihivóan a világba. Olyan orr volt ez, mint amilyet bizonyos kőszáli kecskék
               hordanak az állatkertben. Angolosra nyirt seszinü bajusz piszkolódott az ormótlanul
               horgas orr alatt, felette pedig két apró, ostobán, de ravaszul hunyorgó szem terült
               el, egymástól meglepően távol. Az egész ember folyton izgett-mozgott, minden
               végtagjának mindig valami külön tennivalója volt, a feje mindig egész más irányban
               indult el, mint a törzse és jobblába sohasem tudta, mit csinál a bal.</p>
            <p>- Szervusz, Bözsikém, Isten hozott, no hát, milyen meglepetés, jónapot kivánok, nem
               Kevy ur véletlenül? Mindjárt gondoltam. Tessék helyet foglalni, kisasszony, adjon
               széket Kevy urnak, gyere, Bözsikém, állok rendelkezésedre, bocsánatot kérek, Kevy ur,
               azonnal készen leszek, parancsolj, drágaságom, tessék talán addig egy reggeli lapot,
               hát parancsolj velem, fáradj be hozzám.</p>
            <p>- Köszönöm, két mondat az egész.</p>
            <p>Matusek Böske az ablakmélyedésbe huzta a nagybátyját és halkan közölt vele valamit,
               mire Mózer vezérigazgató hangosan kiáltotta:</p>
            <p>- Na de hát természetesen, még ma elintézem, bizd csak rám, na de hát hogyne!
               Neked?!</p>
            <p>- Köszönöm, akkor nem is zavarom, beszélgetek Boriskával.</p>
            <p>- Hogyne, parancsolj. Méltóztassék Kevy ur, állok rendelkezésére, parancsoljon
               beljebb fáradni.</p>
            <p>A két ur bement a belső irodaszobába. Ahogy az ajtó becsukódott, a két lány
               villámgyorsan futott egymáshoz.</p>
            <p>- Képzeld, elestem a lépcsőn és ez a fiatalember éppen jött, majdnem rámlépett a
               sötétben és kérlek, felkapott és az ölében felhozott. Ilyet még nem is hallottam.</p>
            <p>- Nono. A regények igy kezdődnek.</p>
            <p>- Nem kell félni, - legyintett Böske - ez köpcös és fekete. Számomra csak a magas,
               karcsu szőkék léteznének, ha egyáltalában valaki létezne a számomra. Hát mesélj, hogy
               érzed magad az állásban? Ki tudsz jönni Mózer bácsival? Én részemről utálom. Sok
               dolgod van?</p>
            <p>- Nincs itt dolog a világon semmi. Majd elmondok mindent, de előbb te mesélj. Mi volt
               tegnap este a szigeten?</p>
            <p>- A rendes. Halálosan untam magam. Mikor beszálltunk az autóba, hogy a szigetre
               menjünk...</p>
            <p>És a többi, és a többi. Ha két fiatal lány elkezd mesélni egymásnak, élénken,
               közelhajolva, csodálkozva, halkan fel-felkacagva, titokzatosan suttogva és
               magyarázva, akkor nem is illik odahallgatni.</p>
            <p>Benn ezalatt már a Lapidaria irodai felszereléséhez tartozó cigaretta égett a Pista
               szájában. Mindenről a világon társalogtak, csak a lényegről nem. Hogy milyen meleg
               van, azt már kétszer is elmondták. Végre Pista belenyult a témába.</p>
            <p>- Ja igaz, el is felejtettem bocsánatot kérni, hogy tegnap nem jöttem el a megbeszélt
               időben. Ismerősökkel találkoztam és elbeszélgettünk, későn vettem észre magam. Meg
               azután az egész dolog nem olyan fontos se önöknek, se nekem. Ma éppen errefelé volt
               dolgom, hát gondoltam, mégis felnézek.</p>
            <p>- Fontosnak nem is fontos, hiszen a megvalósitástól még nagyon messze vagyunk, tehát
               nekünk nem fontos, viszont ha a terveinket ugy valósitjuk meg, hogy valami kis
               földterületeket meg akarunk majd vásárolni, akkor ugyis olyan csekély árat
               fizethetünk, hogy Kevy urnak sem nagyon fontos.</p>
            <p>- Meg tudom érteni. Ha a megváltás sokba kerül, akkor bizonyosan nem is érdemes
               önöknek az egész bányát megcsinálni.</p>
            <p>Mózer vezérigazgató nyelt egy nagyot. Ennek az embernek vagy csakugyan nem kell a
               pénz, vagy nagyon ravasz. Csavarjunk csak egyet rajta.</p>
            <p>- Bizony, ha Iványi mellett sokba kerülne, elmegyünk Borsodba, ott is találtunk egy
               roppant alkalmas területet. De reméljük, hogy meg tudjuk csinálni olcsón itt is.
               Méltóztatik ismerni egy bizonyos Kékess Gergelyné nevü hölgyet azon a vidéken?</p>
            <p>- Ismerem, hogyne - felelte közömbösen Pista, mivel Geyza bácsival ezt a részletet is
               pontosan kidolgozták - olyan kis helyen mindenki ismeri egymást. De csak ugy...
               futólag.</p>
            <p>A vezérigazgató lelkén langyos mámorocska futott keresztül. Ugy látszik, ezek
               nincsenek jóban odalenn. Ezeket majd ki lehet játszani egymás ellen. Igen kitünő.</p>
            <p>- Nem méltóztatik tudni, hogy milyen anyagi körülmények között van az illető hölgy?
               Már bocsánat, hogy ilyen kérdéseket teszek fel, de tetszik tudni, ha az ember üzletet
               csinál, első a terepszemle, hehehe, nem tetszik rossz néven venni, hehehe.</p>
            <p>- Dehogy is veszem rossz néven. Miért ne adjak jó tanácsot, ha tudok? Én azt hiszem,
               hogy Kékessnével könnyebben csinálnak az urak üzletet, mint velem. Mulatós asszony,
               szereti a cigányt, ugy hallom, van is egy kis adóssága. Nekem meg nem nagyon kell a
               pénz, földet nem is szeretek eladni.</p>
            <p>Mózer vezérigazgató igen kellemesen érezte magát. A helyzet igen kedvező. Arról a
               bizonyos nevezetü Kékessnéről ő is hallotta, hogy olyan jukker-fajta asszony. Annak
               biztosan kell a pénz. Vidéki birtokosok többnyire megbolondulnak, ha készpénzt
               lobogtat előttük az ember. És még ügyesen szoritani is lehet ezzel a Kevyvel, vagy
               hogy hivják. Ez ugy látszik, nem alkalmas ember üzletkötésre, ez nincs
               megszorulva.</p>
            <p>- Persze, persze, gazdaember nem szivesen válik meg az izétől, a rögtől, persze, meg
               tudom érteni. Mi pedig aligha tudnánk olyan árat kinálni, mikor majd aktuális lesz a
               dolog, ami Kevy urnak megfelelő volna, ha...</p>
            <p>- Ha a föld nem eladó - vágott közbe Pista bólintva -, ez az. Nem is eladó. Jobb, ha
               most megmondom őszintén, mit táncoltassam ok nélkül az urakat. Megjegyzem, én jobb
               üzletet is csinálok, ha az urak Kékessnétől vesznek földet, mert ha ott utat
               épitenek, az én földemnek felmegy az ára. No Isten áldja meg, vezérigazgató ur, én
               megyek is.</p>
            <p>- Végtelenül örültem a szerencsének, alázatos szolgája, nagyon szépen köszönöm a
               szives felvilágositásokat. Szóval nem csinálunk üzletet. Annál jobb, hehehe, legalább
               jó barátok maradunk, hehehe, ajánlom magamat.</p>
            <p>A két férfi elvált és mikor az ajtó becsukódott közöttük, mindakettő ösztönszerüen
               megtapintotta a belső zsebét. Mózer azért, mert ott volt az alapitandó
               kőbányavállalat anyagi „felállitása”, amelyben szép, nagy, zsiros összegek
               szerepeltek. Aki ügyes, az mindenütt kereshet. Pista pedig azt az előre elkészitett
               táviratot tapintotta meg, amelyet most mindjárt fel kellett adnia a Geyza bácsi
               cimére. Mózer sokáig elálmodozott a felállitás összegein, mialatt lebámult a
               Nagymező-utca forgalmára az ablakból. Pista azonban rögtön elfelejtette a táviratot,
               mert az előszobában még mindig ott volt az a Böske nevü kislány, akit felhozott a
               lépcsőn. Éppen bucsuzott a barátnőjétől. Együtt léptek ki a Lapidaria irodájából a
               folyosóra.</p>
            <p>- Együtt jöttünk, együtt megyünk - szólt vidáman Pista.</p>
            <p>- De lefelé a magam lábán akarok menni, nehogy eszébe jusson segiteni.</p>
            <p>- Azért nem fog ártani, ha a karomba kapaszkodik. Majd gyufát is gyujtok.</p>
            <p>Böske nem felelt. Azaz hogy felelt egy mozdulattal: belekapaszkodott a Pista karjába.
               Óvatosan mentek lefelé a homályos lépcsőn.</p>
            <p>- No hogy én milyen szerencsés fickó vagyok!</p>
            <p>- Szerencsés? Miért?</p>
            <p>- Mert az a kisasszony, akit a sötétben felkaptam, rettentő csunya is lehetett volna,
               nem ilyen eszemadta kis szőke, mint kegyed.</p>
            <p>Böske megállt a kapualjban, ugy elkacagta magát.</p>
            <p>- Eszemadta? Kegyed? Óriási. Mondja, maga ugye, vidéki ember?</p>
            <p>- Nem is pesti, aki áldója van.</p>
            <p>- Áldója? Jaj de jó pofa maga. Na, Isten áldja meg. Én beszállok ebbe a kocsiba.</p>
            <p>Egy nyitott, szürke automobil állt a ház előtt. A soffőr, ahogy Böskét meglátta,
               leugrott a kormánykerék mellől és ajtót nyitott. Böske kezet nyujtott a vidéki
               fiatalembernek. Pista megfogta a feléje nyujtott kis kezet és alaposan marokra
               szoritotta.</p>
            <p>- Az én Istenem áldja meg, szép pesti kisasszony. Vagy látjuk egymást, vagy se.</p>
            <p>- Azt sose lehet tudni. Ha megint elesem, majd táviratozok magának, hogy a
               legközelebbi vonattal jöjjön és emeljen fel. Hazamegyünk, Sándor.</p>
            <p>Az automobil elrobogott, a szép pesti kisasszony visszafordult belőle és nevetve
               intett bucsut kezével. Nyájasság is volt az intésben, de egy kis csufondárosság is.
               Pista ott állt az utcán és még akkor is nézett az autó után, mikor az a Vilmos
               császár-ut kanyarulatánál már rég eltünt. Azután összerezzent és az utca
               villamoscsengő, autótülkölő, társzekér-dübörgő, rikkancs-orditó lármájában csendesen
               megindult, hogy egy postahivatalt keressen.</p>
            <p>Ejnye, de csinos volt ez a szőke kis lány. Olyan hamvas volt, mint az őszibarack,
               olyan friss, mint nyári pitymallatkor a harmatos gyep, olyan kecses és finom-lábu,
               mint az őzike. Nem, nem, ez mind nem az igazi. Hasonlit valamihez, ami sokkal jobban
               ki tudná fejezni az egész kislányt, mint őszibarack, harmatos fü vagy őzike. Ott volt
               az esze küszöbén, amit ki akart mondani, de nem találta.</p>
            <p>A táviratot feladta a postán, azután elment a Pannóniába ebédelni Ott javában
               kanalazta a metéltlevest, mikor egyszerre csak a kezében tartott kanál megállott a
               levegőben. Egy szó jutott hirtelen az eszébe, amitől melegen elmosolyodott:
               rozmaring.</p>
            
         </div>
        <div type="chapter">
            <head>VI.</head>
            <p>A homokfutó befordult a Kékess-kuria frissen sepert, homokos kerti utján. Kis könnyü
               bricska volt, előtte két jó állásu pejcsikó. Pista lehajtott egészen a keritésig, ott
               szépen megfordult, hogy mikor majd indul, ne kelljen forognia és odaadta a kocsi
               felett való uralkodást az ingujjasan elésiető öreg kocsisnak. Azután lekászolódtak
               mind a ketten: Kevy István és Kevy Geyza. Geyza bácsi igen diszesen kiöltözött erre a
               látogatásra, fehér vászonruha volt rajta, a fején pedig olyan tropikus fehér
               vászonsisak, amiket az afrikai expediciókról készült felvételeken a felfedezők
               hordanak. Egy külföldi utazása alkalmával vásárolta Geyza bácsi ezt a vászonsisakot
               és nyaranta nagy komolysággal és meggyőződéssel hordotta. Ha nagyon meleg volt az
               idő, még fehér fátyolt is kötött rá, amely a tarkóját a napszurástól volt hivatva
               védeni.</p>
            <p>A háziasszony már sietett is elébük az oszlopos tornácon. Nagyon szép ház volt a
               Kékess-kuria, vagy mint errefelé nevezték: a kastély. Négy fehérre meszelt, gömbölyü
               oszlop alkotta nyugalmas vonalainak előre ugró tornácát. A szép Máli vidáman kiáltott
               az érkezőkre:</p>
            <p>- A lovakat jobb volna beköttetni, mert innen ugyan holnap reggelig nem
               szabadulnak!</p>
            <p>Nagy nevetés és vidámság közepette csókolt kezet a ház asszonyának mind a két
               gavallér, a fiatal Kevy is, az öreg Kevy is. Az ilyen pillanatok mindig mondhatatlan
               gyönyörüséget okoztak az özvegynek. Még mindig uj és friss öröme tellett abban, hogy
               ő, a molnár lánya, aki hajdan fájdalmas irigységgel tekintett a gőgösen elrobogó
               gentry-hintók után, most, ime, itt áll a Kékess-kastély lépcsőjén és egyszerre két
               Kevy csókolja a kezét.</p>
            <p>A kis szalonba vezette őket, mert azt tartotta a legszebb szobájának. Itt állott a
               rádiója, amire nagyon büszke volt, de itt állott az a kályhaellenző is, amelyet nagy
               gonddal ragasztott volt össze olyan képeslapokból, amelyek világhirü filmhősöket és
               filmprimadonnákat ábrázoltak. Erre még büszkébb volt. Az asztalkákon mindenféle
               nippek hányódtak, ugy hogy a vendégnek folyton arra kellett vigyázni, mikor üt le
               egy fehérpettyes gombára támaszkodó gipsz-manót, vagy mikor borit fel egy egész sereg
               posztó-kutyát. Az egyik falon Biller Irén dedikált arcképe diszlett, mint egy
               jászárokszállási vendégszereplés és az utána következő Keresztény Nőegylet-vacsora
               emléke, egy széken pedig a Szinházi Élet egymásra rakott számai tornyosultak,
               vegyesen keveredve Ányos Laci néhány divatos kottájával.</p>
            <p>Az egyik kis asztalra, a piros-szalagos bársonymacskák és Gerbeaudtól való husvéti
               tojások közé csakhamar egy üveg barackpálinka tolakodott, valamint egy
               pálinkáskészlet, amelynek öklömnyi vastag poharairól hamarosan kiderült, hogy csak a
               tömör üveg sok bennük, az ürtartalom annál kevesebb. És a társalgás hamarosan
               megindult.</p>
            <p>- Elmondtam Pista öcsémnek - kezdte Geyza bácsi -, hogy már beszélgettünk
               általánosságban erről a kőbánya-dologról, amit ez a Lapidaria csinál. Ha kezet
               fogtok, a pestiek nem birnak veletek s valamelyitek biztosan jól jár. Ez a Lapidaria,
               a fene ott egye meg a nevét, kénytelen egyiktekkel megalkudni, más választása nincs,
               mint közületek valaki. Hát szóval, kedves hugom, Pistának én már mondtam is, hogy
               maga ezt megértette és hajlandó vele kezet fogni.</p>
            <p>- Ilyen csinos legénnyel hogyne volnék hajlandó!</p>
            <p>- Na csak menjen - nevetett Pista -, magának is csak a szája jár, aztán mikor arra
               kerülne a sor, akkor elszalad a csók elől.</p>
            <p>- Próbálta már? - kérdezte kihivóan az özvegy.</p>
            <p>- Nem szeretek én játszani a veszedelemmel. Az ilyen szép asszonynál nagyon kell
               vigyázni, mert könnyen ott hagyhatja a fogát az ember.</p>
            <p>- Gyáva népnek nincs hazája, kedves Pista, az régi mondás.</p>
            <p>- Jobb félni, mint megijedni, kedves Máli, az még régibb mondás.</p>
            <p>Nevetve hajigálták a válaszokat egymásnak, látszólag csak dévaj tréfa gyanánt, de
               titokban egymást kutató pillantással. Mind a kettő nagyon szerette volna tudni, hogy
               a másik tréfájában mennyi a szaván fogható komolyság. Mindkettőjüket pedig hasonlóan
               kutatva figyelte Geyza bácsi. Neki megvolt erről a dologról a maga gondolata, de azt
               még nem mondta senkinek.</p>
            <p>- No, de ne tréfáljunk - forditotta a szót a szép özvegy, lábait észvesztően egymásra
               rakva -, Geyza bácsi még megharagszik, hogy elvesszük az időt a komoly tárgyalástól.
               Hát mi a teendő, azt beszéljük meg.</p>
            <p>- Majd elmondom én, hogy áll a helyzet - szólt hirtelen megkeményedett arccal Pista,
               mert földről volt szó -, az a fő, hogy tisztán lássunk. A pestiek két mód közt
               választhatnak. Vagy a gubaji tető felé kereskednek, akkor meg kell alkudniok velem.
               Vagy a Csanalas-dombnak mennek, akkor meg kell alkudniok magával, Málika. Már most
               nekünk össze kell szövetkezni, hogy akármelyikünkkel akarnak megállapodni, egymás
               árát ne nyomjuk. Meg kell magunk között állapitani, hogy mennyinél olcsóbban nem
               adjuk. Hogy van maga azzal a Csanalassal?</p>
            <p>- Én azt, őszintén szólva, régen el akarom adni. Nagyon szikes, nem tudok vele mit
               csinálni. Próbáltam már én azzal mindent, mikor még nem adtam bérbe, nem használ
               annak semmi, minek tartsam? Amit kapok érte, azért inkább veszek másutt. Kevesebbet,
               de jobbat. Ugyis régen kinéztem magamnak azt a szegletet a pap hátánál. Arra szivesen
               kicserélném. Több bért kapnék érte, az biztos.</p>
            <p>- Azt elhiszem, hogy kicserélné - bólintott Pista -, csakhogy nehéz a három
               Bóta-testvérrel külön-külön megalkudni, mert pereskednek.</p>
            <p>- Nem bánom én azt. Ha mind a hárman belemennek a cserébe, kedvükre pereskedhetnek
               tovább az én szikemen. Meg én ugy is gondoltam ki azt, hogy ha a pestiek velem
               állapodnak meg, akkor én csak ugy adom a Csanalast, hogy ők rámiratják érte azt a
               Bóta-szántót. Akkor azután az ő dolguk lesz megpuhitani mind a három
               Bóta-testvért.</p>
            <p>- Vagyis a pestiek meg kell hogy vegyék magának a Bóta-szegletet. Azok ugyan jobban
               örülnek, ha készpénzt látnak, mert azon könnyebben elosztozhatnak, de azért ki fogják
               tartani az árát. Azt gondolom, hogy magyar holdját nem adják olcsóbban nyolcszáz
               pengőnél.</p>
            <p>- Nyolcszáz pengő? Mennyi az? Én még mindig csak millióban tudok számolni.</p>
            <p>- Nyolcszáz pengő, az tiz millió. Várjon csak. A Bóta-szeglet az összevissza negyven
               hold.</p>
            <p>- Harmincnyolc.</p>
            <p>- Hogy könnyebb legyen számolni, mondjunk kerek számot. Negyven. Az négyszáz millió.
               Maga tehát a Csanalas hatvan holdját odaadja a pestieknek négyszáz millióért. Az
               holdankint, várjon csak... az hat, marad négy... az megint hat, marad négy... szóval
               az volna a szikesért holdankint hat millió hatszázhatvanezer. Hát az rendben van.
               Annyiért én is odaadom az én szikemet. Azt persze nem is kell mondani, hogy csíkokat
               vagy kihasitott kockákat nem adunk el a pestieknek. Ha vesznek, meg kell venni az
               egészet. Vagyis mink most kimondjuk, hogy akármelyikünkhöz fordulnak a pestiek, nem
               adjuk olcsóbban, mint holdankint... mondjunk kerek számot: hét millióért. Akkor
               azután csak szerencse dolga, hogy kettőnk közül melyik csinál üzletet, mert a
               pestieknek tulajdonképen mindegy. Pontosan hatvan hold a magáé is, az enyém is.
               Csinálunk irást?</p>
            <p>- Ahogy tetszik. Én adok irást szivesen. De megelégszem azzal is, ha kezet fogunk.
               Maga biztosan nem fog becsapni.</p>
            <p>- Én is azt mondom, hogy ne költsünk fiskálisra, meg közjegyzőre. Itt a kezem.</p>
            <p>Az összeesküvők kezet fogtak. Pista jól megrázta a szép asszony nem éppen kicsi,
               inkább paraszti formáju, de gondosan manikürözött kezét. Általában az volt a szokása,
               hogy a nyiltszivü és barátságos emberek módján igen erősen szoritott kezet. De mintha
               az özvegy kézszoritásában több lett volna a baráti nyájasságnál. Pista szembe is
               nézett szövetséges társával, amint egymás kezét fogták. Ez is szokása volt: nyiltan
               és erőteljesen a szeme közé nézett annak, akivel kezet fogott. De mintha az özvegy
               pillantásában nemcsak az üzleti őszinteség égett volna, hanem mintha ott bujkált
               volna valami egyéb is.</p>
            <p>Most azután következett az ebédre való meghivás. „De már csak nem teszik meg velem
               azt a szégyent?” „No ne okoskodjanak, hiszen biztosan olyan éhesek, mint a farkas.”
               Ehhez hasonló mondatok özöne váltakozott a mentegetődzések özönével, mig a hosszu
               vita eredményeként kisült, hogy a vendégek nem maradhatnak ebédre, mert Pistát
               hazavárja az édesanyja, Geyza bácsinak pedig fel kell keresni egy bizonyos iványi
               asszonyt, aki állitólag rengeteg kendermagot tud eladni szokatlanul olcsó áron. Máli
               asszony belenyugodott. De kikötötte, hogy legalább a mangalicákat nézzék meg az urak.
               Itt legelnek a közelben, alig egy pár perc.</p>
            <p>Elindultak tehát gyalogszerrel megnézni a mangalicákat. Máli asszony napernyőt és
               hosszu kesztyüt vett elé a nap ellen, amely vadul tüzött le a rónára. Utjukban
               porszinü prücskök pattogtak szerte a poros és tikkadt füszálak között, egy-egy
               bogáncs tövisekkel védett piros virága dacolt a hőséggel és a levegő lángolva
               remegett a forróságtól.</p>
            <p>A kanász egykedvüen nyult a kalapjához és egy szisszenéssel rendre intette a kis
               vörös pulit, amely kétségbeesett ugatással jelezte a világnak, hogy a mangalicákat
               két idegen ember el akarja rabolni.</p>
            <p>- Kócost mért nem hozta magával? - kérdezte az özvegy Pistát.</p>
            <p>- Büntetésből. Ma reggel belekapott a kakas farkába, de a husába is. Most nagyon
               szerencsétlen, mert leszidtam. Hát bizony ezek a mangalicák nagyon szépek. Hiába,
               nincs szebb, mint a szép állat.</p>
            <p>Geyza bácsi már közelről tanulmányozta az állatokat. Tropikus sisakja alól
               elgondolkozva tanulmányozta őket és különféle kérdéseket adott fel a kanásznak.</p>
            <p>- Februári malacok ezek, ugy-e?</p>
            <p>- Igenis, tekintetes urfi.</p>
            <p>Városi ember ezen megütközött volna. Urfinak szólitani ezt a pergamenarcu aggastyánt?
               Miféle tiszteletlen tréfa ez? Pedig nem tréfa az vidéken. Aki nőtlen, az urfi marad
               élete fogytáig. A tekintetes uram csak a házas embernek jár. Az urfi sokáig nem
               szólt, csak nézte a disznókat. Mint műkedvelő fajbiologus, mindenáron valami
               jellegzetes rác vonást szeretett volna felfedezni az állatokban, mert azt mindenki
               tudja, hogy a mangalica a mult század harmincas éveiben Szerbiából jutott be hozzánk.
               De, nagy bosszuságára, semmi rácot sem tudott megállapitani. Megcsóválta a fejét és
               azonnal elhatározta magában, hogy ezt a kérdést részletes tanulmány tárgyává fogja
               tenni. A mangalica Szerbiából került be, tehát szerb vonásokat kell, hogy
               felmutasson, ha törik, ha szakad, punktum. Most pedig érdeklődjünk néhány általános
               adat iránt.</p>
            <p>- Évenként egyszer fiadztatják?</p>
            <p>- Egyszer, kérem alássan. Lukács-nap táján búgatunk.</p>
            <p>- A hasas kocákat együtt hagyják?</p>
            <p>- Eleinte igenis, kérem alássan. De osztán inkább ketrecezzük, bő alommal. De csak
               röviddel, mert a hosszu szalmában elbuvik a malac, oszt az anyja agyonnyomja.</p>
            <p>- Mikor miskároltatnak?</p>
            <p>- Hát mikor ugy nyolc hetüsök, kérem alássan, mondjuk ugy Szentgyörgykor.</p>
            <p>- És meddig legeltetik?</p>
            <p>- Késő őszig, kérem alássan. Akkor a süldőket szemesre fogjuk, meg egy kis répát
               kapnak, meg miegymást.</p>
            <p>- És mikor veszik hizóba a süldőt?</p>
            <p>- Egyéves korába, tekintetes urfi.</p>
            <p>Geyza bácsi a tudósok gondterhelt homlokával bólintgatott a felvilágositásokra. Ő
               maga nem volt gazdaember, a gazdasági dolgokból legfeljebb azt tudta, amivel a
               családnak gondjai akadtak. Mert ilyenkor nála panaszolták el a bajokat. A
               disznótenyésztéshez csak annyit tudott, amit Pistától hallott. Most tehát megnyugodva
               fejezte be kérdéseit. A kanász feleletei pontosan egyeztek a Pista rendszerével.
               Mégis csak jó egy kicsit érdeklődni. És megnyugodva szemlélte a malacokat, amelyek a
               dinnye megcsavart szárához hasonló kunkori farkot hordtak.</p>
            <p>Pistának azonban nem a malacokon járt az esze, amelyek röfögve bökdösték a keményre
               száradt földet és néha mérgesen és lustán ügettek vissza a kondához, ha a kutya
               figyelmeztette őket, hogy messzire merészkedtek. Pista, mialatt Geyza bácsi a
               kanásszal társalgott, egészen más irányu beszélgetést folytatott a malacok
               tulajdonosával. Észrevette, hogy a szép özvegy a semmibe nézve tünődik valamin.</p>
            <p>- Min gondolkozik olyan nagyon, Málika?</p>
            <p>- Azon gondolkozom, hogy nem jól csináljuk mink ezt a dolgot a pestiekkel. Mert
               akármelyikünkét veszik meg, a másik rosszul jár. Valaki közülünk biztosan
               elmulasztja majd az alkalmat, hogy jó pénzért elsózza a szikest.</p>
            <p>- Hát persze. Ezzel le kell számolni. Ha a pestiek nem jöttek volna, kinlódnánk a
               szikkel tovább, eszünkbe se jutna változtatni rajta.</p>
            <p>- Az nekem nem vigasztalás, lelkem. Valami olyat kéne kifundálni, hogy mind a ketten
               jól járjunk.</p>
            <p>- Szép volna, de nem igen látom, hogyan lehetne.</p>
            <p>- Nézze, ha a gubaji tető, meg a Csanalas egy kézen volna, akkor, ugy-e, a birtokos
               könnyen beszélne? Azt mondaná: vagy veszitek az egészet és csináltok magatoknak utat
               a vasuthoz, vagy nem adok egy holdat se, osztán nézhetik az eget.</p>
            <p>- Hinnye, egyem az eszit, de jól mondja. Hogy kéne ezt nyélbeütni?</p>
            <p>- Hát ugy, hogy vagy maga veszi meg a Csanalast, vagy én veszem meg a gubaji
               tetőt.</p>
            <p>- Az nem jó. Mert magának sincs annyi készpénze, nekem sincs. De ha kölcsönt veszünk
               is fel, mi lesz, ha a pestiek meggondolják magukat? Akkor vagy maga marad itt hatvan
               hold szikes helyett százhusszal, vagy én.</p>
            <p>Az özvegy mélyen és csillogóan a Pista szemébe nézett és vállat vont.</p>
            <p>- Hát akkor valami más módot kéne kieszelni arra, hogy a két darab föld egy kézen
               legyen.</p>
            <p>Ennél értelmesebben aligha mondhatta meg, amit meg akart mondani. Pista ránézett,
               fülig pirult és zavartan elforditva a fejét, nagy figyelemmel a közeli gémeskut
               szemléletébe merült, amelynek ágán egy sor veréb tollászkodott. Ekkor lépett hozzájuk
               Geyza bácsi. Első pillantásra látta, hogy miért hallgatnak mind a ketten, miért
               szemléli Pista a gémeskutat és miért piszkál Máli asszony a cipője orrával olyan
               buzgón egy porló, szürke rögdarabot. Ilyenkor mondani kell valamit. Ha egyéb nincs
               kéznél, legokosabb az emberiség ősi hagyományai szerint, rátérni az időjárásra.</p>
            <p>- Te Pista, olyan fülledt a levegő, hogy vihar igérkezik. Jó volna indulni.</p>
            <p>- Ugyan ne szaladjanak, - szólt Máli asszony - honnan veszi maga azt a vihart, Geyza
               bácsi?</p>
            <p>Az öreget sértette egy kicsit, hogy valaki kételkedik az ő meteorológiai
               tudományában. Odakiáltott a kanászhoz:</p>
            <p>- Mondjad csak, mennyi idő mulva lesz itt a vihar?</p>
            <p>A kanász fel sem nézett az égre. Száz apró jelből tudta ő már a magáét.</p>
            <p>- Egy kis órára teszem, tekintetes urfi.</p>
            <p>Geyza bácsi gőgösen bólintott és megindult a kastély felé. Le sem aratta az özvegy
               elismerését. Azok ketten szótlanul követték. Valahogyan nem akaródzott nekik
               egymásra nézni. Amikor Pista a kezébe fogta a gyeplőt és inditott, a szép özvegy még
               utána kiáltott:</p>
            <p>- Azután gondolkozzon azon, amit mondtam.</p>
            <p>A homokfutó zörögve gördült a kemény uton. Apró marhalegyek fellege táncolt a lovak
               felett. A két pej szorgalmasan csapkodott jobbra-balra kurtára nyirott farkával. Az
               ostorhegyes át is csapott vele a gyeplőszáron. Pista gépiesen elintézte egy
               mozdulattal. A gondolatai nem ott jártak. Arra a képre gondolt vissza, mikor a
               kocsija most kifordult a Kékess-kastélyból és a kivánatos, délceg özvegy utánuk
               nézett. Elgondolkozott ezen egy jó negyedóráig, azután csak ugy közömbösen odavetette
               a nagybátyjának:</p>
            <p>- Ez az asszony hozzám akarna jönni.</p>
            <p>- Van esze, - vélte nyugodtan az öreg. - Kevyné szeretne lenni.</p>
            <p>Pista csalódottan hallgatott. Valami utbaigazitást várt volna az öregtől. Akár
               jobbra, akár balra. Mert igaz, hogy csupa csináltság ez az asszony, csupa orfeumzene,
               csupa pesti szinészet, meg mozi, nem való ez apró Kevy-gyerekek anyjául. De az a sok
               finom, jó föld, az egész Kékess-birtok, az ördög vigye el, az nagyon furja az ember
               oldalát. Elvenni is jó volna, de el nem venni, az is jó.</p>
            <p>Alig értek haza, teljes erővel kitört a vihar. Geyza bácsi nem mehetett tovább, itt
               kellett ebédelnie. Az ebédlőasztalnál szinte gyertyát kellett volna gyujtani, olyan
               sötét lett. A robajló, hatalmas dörgésektől csak ugy remegtek az ablaktáblák, a
               villámlások vakitóan vetődtek az égre koponyavarrathoz hasonló repedt vonalaikkal.
               Kintről hevesen csörgő, szenvedélyes zápor hallatszott be, s ajtónyitáskor, ahogy a
               belső lány az ételt hozta, vizszagu friss hüvösség tódult be a délelőtti hőségtől
               kábult szobába. Szerte a világon mindenféle idő járta, hol jégmezők fagya, hol
               mosolygó, szellős és virágos tavasz, hol mozdulatlan és rekkenő meleg. Itt Európában,
               annak Magyarország nevü földjén, annak alföldi csücskében, annak is iványi határán
               most rohant keresztül a vidám és zabolátlan nyári vihar.</p>
            <p>Egy jó félóra mulva Geyza bácsi, aki nem hagyott befogni, már poroszkált Iványi felé
               az országuton, amelyen olyan pici krátereket vert a zápor, aminőket a Hold térképén
               látni népszerü tudományos könyvekben. Pista pedig kinn ült a tornácon és
               szalmaszálak segitségével a szivarszipkája eldugott lélegzetét javitotta. Odaát a
               fészer tövében Péter öregbéres fát hasogatott. Pista gondolt egyet, letette a szipkát
               és hátrakerült a fészerhez. Ott álldogált és nem szólt egy jó darabig semmit. A nyári
               vihar utáni frisseségnek faluhelyen van valami leirhatatlan bája. A virágok teljes
               erejükből ontják ilyenkor az illatot, a madarak ujjongva csicsergik a felüdültség
               örömét, a csatornán locsogva ömlik az esőviz a hordóba és a fészer ereszéről
               szivárványos gyémántcseppek cseppennek alá. Pista orrát rozmaringszag ütötte meg.</p>
            <p>- Mondja, Péter, mit tud maga a rozmaringról?</p>
            <p>- Mit tudnék, tekintetes urfi, olyan bokor, akár a többi.</p>
            <p>Dehogy is olyan, dehogy is olyan, - gondolta magában a fiatal gazda. Más az, mint a
               többi. Furcsább, szerényebb, kedvesebb. Mit tudja azt Péter öregbéres.</p>
            
         </div>
        <div type="chapter">
            <head>VII.</head>
            <p>Böskének a Váci-utcában volt dolga. Először bement a virágkereskedésbe és sokáig
               válogatván a virágok között, végre összeállittatott egy hatalmas bokrétát különböző
               rózsákból. A mai ebédhez rendelte. Ma volt Matusek papa és mama házassági
               évfordulója. Azután bement a fényképész-üzletbe, vett egy pár tucat uj lemezt. Azután
               bement a papirkereskedésbe és levélpapirt rendelt, nagy, fehér, férfias formájut,
               szürke béléssel. Azután bement a könyvkereskedésbe, számba vette az uj
               Tauchnitzokat, végiglapozott egy pár művészettörténeti könyvet s végül megvette Franz
               Werffel „Verdi” cimü könyvét.</p>
            <p>Azután minden kommisszióját elvégezvén, elhatározta, hogy kétszer végigmegy a
               Váci-utcán. És az arca egyszerre örömteljes napsugárrá változott, a szeméből a nyilt
               kedvesség mosolygása fénylett, mert valaki olyan jött vele szemközt, akit nagyon
               szeretett. Ez Frédi bácsi volt, a kedves Dixon Frédi. Szálas, elegáns alakja büszkén
               magaslott ki a többiek közül, borotvált és monoklis Chamberlain-arca, amely eddig
               gőgös merevséggel nézett el a tömeg felett, szintén örvendezővé és mosolygóssá
               változott.</p>
            <p>- Jó napot, kislány, hova siet?</p>
            <p>- Nem sietek, Frédi bácsi, szivesen megfordulok és csatlakozom magához. Ebédig van
               még egy jó félórám.</p>
            <p>- Helyes. Akkor jőjjön velem a Zserbóba, kap egy pohár malagát. Érdemtelenül, azt meg
               kell jegyeznem, mert már három napja nem telefonozott.</p>
            <p>- Szánom-bánom bűnömet. Gyerünk a Zserbóba.</p>
            <p>A Gizella-téren át Böske elmondta az utóbbi három nap történetét. Egyhangu napok
               voltak, röviden el lehetett mondani. A Zserbó dohányzójában nem ült egy lélek sem.
               Leültek ketten egy asztalhoz. Aki nem ismerte őket, azt mondhatta volna, hogy ilyen
               csinos lány megérdemel ilyen szép papát. De Matusek Böskét sokan ismerték, Dixon
               urat pedig még többen ismerték. Mindenki tudta róla, hogy a papája, aki valaha
               Angliából vándorolt be Magyarországra, itt elvett egy Rédey-grófkisasszonyt, a
               meginduló magyar hajógyártásnál igen vitéz vállalkozásokba kezdett és azok gyors és
               tüneményesen ügyes lebonyolitása után, magyar állampolgárságot szerzett. A fia, Dixon
               Frigyes, már tökéletesen beszélt magyarul, csak külsejében őrizte meg a szigetországi
               gentleman származását, gazdag ember volt és a Nemzeti Kaszinó tagja. Azonkivül
               igazgatósági tag egy egész sor részvénytársaságban, amelyeket a legbámulatosabb cimek
               alatt Matusek papa ezerfelé ágazó, szivós üzleti tevékenysége keltett életre és
               amelyeknek egytől-egyig gróf Kelecsényi Gusztáv volt az elnöke. Dixon egyszer egy
               jánoshegyi magános autózása alkalmával megállitotta a kocsiját, hogy egy
               benzinjefogyott kocsin segitsen, amelynek tulajdonosa feltünően tótos dialektusban
               piszkolta a soffőrt a János-hegy idillikus fái alatt. Ez a tulajdonos Matusek papa
               volt és igy történt, hogy Dixon Frigyes személyesen megismerkedett az összes
               részvénytársaságok főrészvényesének nejével is és leányával is. Mivel unatkozott
               egyedül és a Matusek-szülők pokoli módon mulattatták, előkelő szeszélyében velük
               ebédelt a kilátónál. Ebéd elején szemügyre vette a hallgatag és tartózkodó kislányt,
               ebéd közben egy pár találó megjegyzés kapcsán egyre barátságosabban pillantottak
               egymásra és ebéd végén már testi-lelki jó cimborák voltak.</p>
            <p>Frédi bácsi volt a Böske egyetlen férfibarátja. Böske volt a Dixon egyetlen
               barátnője. Társadalmi távolságok és idegenségek elválasztó folyamán keresztül is
               erősen tartották ezt a barátságot, az ötvenéves férfi és a tizenkilencéves kislány.
               Gyakran felhivták egymást telefonon, gyakran beszéltek meg együttes sétákat a
               Stefánián, vagy egy csésze teát a Zserbóban. Ilyenkor élvezetesen elbeszélgettek. Hol
               Böske hallgatta mohón és szomjasan a Dixon finom és elmés itéleteit könyvekről,
               szindarabokról, divatról, hol pedig Dixon élvezte a kislány üde humora, csufondáros,
               vidám pletykáit a Matusek-ház belső életéről és az udvarló fiatalurak állandó
               felsüléséről. Egyszer Böske megjegyezte, hogy ha Frédi bácsinak egy huszonötéves fia
               volna, abba ő alighanem beleszeretne. Egyszer pedig Dixon vallotta meg, hogy Böske
               roppantul hasonlit valakihez, aki már nem él, de akibe ő ezelőtt huszonöt évvel
               olyan bolondul szerelmes volt, hogy egész életére agglegény maradt. Ezeknél a
               vallomásoknál mind a ketten nevettek és másnap még nagyobb szeretettel telefonoztak
               egymásnak.</p>
            <p>- Egy rémes dologra kell előkészitenem magát, Frédi bácsi.</p>
            <p>- Na mi az, kislány, csak nem akar férjhez menni?</p>
            <p>- Az sem volna baj, mert leendő férjemnél ugyis kikötném, hogy maga lesz a házibarát.
               De eszem ágában sincs férjhez menni. Ennél sokkal nagyobb baj van. A papa fel fogja
               magát keresni és minden erejét latba fogja vetni, hogy maga eljőjjön hozzánk
               vacsorára.</p>
            <p>Dixon arcán enyhe boru és ijedelem futott keresztül. De hamar elnyomta kelletlenségét
               és valami udvarias, semmire sem kötelező válaszon gondolkozott. Böske vigan
               kinevette.</p>
            <p>- Ugy-e, most bajban van? Ugy kell, mért nem őszinte a cimborájához. Velem igazán
               nyiltan beszélhet. Akár én magam is megmondom maga helyett, hogy magának mihozzánk
               zsurra és vacsorára járni: ennek a világon semmi értelme. Magának egészen más a
               világa és ha nekem jóbarátom, abból még semmiféle társadalmi konzekvencia nem
               következik.</p>
            <p>- Brávó, kislány, olyan svádája van, mint egy országgyülési képviselőnek.</p>
            <p>- Csak ne szakitson félbe. Ha maga eljönne hozzánk vacsorára, mindenki rosszul érezné
               magát. A vendégek is, mert maga miatt zavarban volnának. Maga is, mert rajtam kivül
               az egész társaságban senkivel se tudna beszélni. Az egészet csak azért mondtam el,
               hogy felkészüljön a papa ostroma ellen. Őrá különben ne haragudjon, szegénykére,
               őneki muszáj. A mama nem hagyja élni.</p>
            <p>- A mama? Miattam? Miért?</p>
            <p>- Tudja, a mama, akit én különben szivből imádok, a legnagyobb sznob a világon. Mikor
               a maga barátja, Kelecsényi gróf, az első részvénytársaságnál elnök lett, a mama
               elhatározta, hogy arisztokrata házzá fogunk átalakulni és Kelecsényi gróf
               rendszeresen fog hozzánk járni. De a papa ezt nem tudta elérni. Emiatt hónapokon át
               állandó viharok voltak. Szegény papának nem volt egy nyugodt napja sem, a mama mindig
               a fejéhez vágta, hogy még egy ilyen csekélységet sem tud elérni a grófnál. Most
               alig két hete a mama uj haditervet eszelt ki. Elhatározta, hogy a grófot be fogja
               keriteni. A maga személyén keresztül. A papának az a feladata, hogy magát minden
               erővel elcipelje hozzánk a Honvéd-utcába. Sokáig hősiesen küzdött szegényke, de
               tegnap vacsoránál kimerült és megadta magát. Megigérte, hogy magát meg fogja
               hivni.</p>
            <p>- Nagyon mulatságos. Kik lesznek ott azon a vacsorán?</p>
            <p>- Képzelheti. Ami előkelőséget a Matusek-ház tüzzel-vassal össze tud toborozni. Báró
               Strahl Oszkár, mint arisztokrata. Mauserhuber Lajos, mint ifju pénzfejedelem.
               Azonkivül nagybátyám, Mózer bácsi és neje, mint vezérigazgató-házaspár. Meg a
               többiek. Rémes.</p>
            <p>- És mikor lesz az a vacsora?</p>
            <p>- Jövő kedden.</p>
            <p>- Hát tudja mit: el fogok menni.</p>
            <p>- Tessééék?</p>
            <p>- El fogok menni. Kiváncsiságból. Látni akarom azt az urat is, akihez a papa akarja
               adni magát, meg azt is, akihez a mama akarja adni magát. Látni akarom az otthonát, a
               környezetét, a szobáját. A szobáját különösen. Az ember senkit nem ismer addig, mig a
               szobáját nem látta.</p>
            <p>- Na hát, én leesem a székről meglepetésemben. Maga el fog jönni hozzánk? Jaj, de
               mulatságos, mennyit fogunk nevetni, várjon csak.</p>
            <p>- De mennyit. Egész biztos, hogy remekül fogok mulatni. Azután a maga pozicióját is
               erősiteni akarom a családban. Mert azt természetesen ki fogom jelenteni, hogy a maga
               kérésére jöttem el. Most pedig fizetünk és megyünk ebédelni.</p>
            <p>- Nálunk nagy ebéd lesz. Házassági évforduló.</p>
            <p>- Á, á. Adja át gratulációmat.</p>
            <p>Dixon nem kisérhette haza Böskét, mert a két pohár malaga kifizetésének pillanatában
               egy idősebb grófnő merült fel a dohányzó bejáratában, aki éppen Dixont kereste. Böske
               tehát egyedül ment haza. Tudta, hogy olyan ünnepi ajándékot visz haza jó anyjának,
               amelynél szebbet nem adhat neki senki.</p>
            <p>A szalonban már együtt ült a szük családi kör, amely az ünnepelt házaspáron kivül
               csak Mózerékből, Janka néniből és Janka néni fiából állott. Ezek ott ültek a
               brokáttal áthuzott butordarabokon és minden mondatot kétszer mondtak, egyszer rendes
               emberi hangon és egyszer orditva. Ugyanis Janka néni, Matusek mama anyai nagynénje,
               nagyot hallott. Ezt folyton elfelejtették és rendes hangon beszéltek, de Janka néni
               sértődött és gyilkos pillantásaitól azonnal észretértek és ugyanazt a mondatot
               torkuk szakadtából elismételték. Kivéve Janka néni fiát, aki feltünően magas, nyurga
               fiatalember volt ésaki minden két percben gondosan lesöpörte a kabátja gallérjáról a
               fejkorpát és hiába söpörte, mert minden két percben bőségesen talált uj söpörnivalót.
               Nem kiabált továbbá Mózerné sem, aki erős asztmában szenvedett, azonkivül abban a
               halcsontos füzőben is szenvedett, amelyet a női divat bármilyen hullámzása ellenére
               is csökönyösen hordott tovább, mint élő anakronizmus. A füző, amely az idomokat csak
               eltolni tudja, megszüntetni nem, Mózernéból olyan szafaládét csinált, amelyet
               kegyetlen kéz a közepén rézdróttal kötött szorosan keresztül.</p>
            <p>Böske beléptekor éppen Mózer kiabált, minden mondatot megismételve, mint némelyik
               Ady-költemény. Ámbár témája nem volt éppen költői. Kevéssel ezelőtt érkezett
               vidékről, csak éppen átöltözött. Bizonyos iványi és kohaji birtokosokról beszélt és
               szidalmazta őket.</p>
            <p>- Ez a vidéki gentry rosszabb a zsidónál, sógor, én mondom neked. Össze vannak
               beszélve. Ahogy neszét vették, hogy mit akarunk, azonnal összebeszéltek. Először
               annál a Kevy nevü embernél voltam, aki a minap nálam járt. Az ugy tesz, mintha nem
               akarna földet eladni. Vagy csakugyan nem akarja eladni.</p>
            <p>Janka néni orrán át hangosan lélegezve, összeszoritott szájjal, idegesen dobolt az
               asztal lapján. Mózer mérgesen elorditotta magát:</p>
            <p>- Az is lehet, hogy csakugyan nem akarja eladni!</p>
            <p>Janka néni megbékülve, okos arccal bólintott, noha egy szót sem értett az egészből.
               Mózer pedig gyors decrescendóval folytatta:</p>
            <p>- Azután elmentem a másik birtokoshoz, bizonyos özvegy Kékessnéhez. Az is ugy tesz,
               mintha nem akarna eladni. Vagy csakugyan lehet, hogy nem is akar. De az biztos, hogy
               össze vannak beszélve. Én mondom neked, sógor, rosszabbak a zsidónál.</p>
            <p>- Nem lehet rádbizni semmit, - mondta rosszkedvüen Matusek papa, majd orditva
               megismételte: - nem lehet rábizni semmit.</p>
            <p>Janka néni bólintott és rosszindulatu arcot vágott. Nem tudta ugyan, ki olyan
               megbizhatatlan, de kötelességének érezte, hogy egyetértsen Matusek papával, aki az ő
               fia egyetemi tandiját fizette.</p>
            <p>A beszélgetés itt félbe is szakadt, mert a bóbitás szobalány jelentette, hogy tálalva
               van. Az ebédlőasztalon Böske rózsabokrétája diszlett. De Sirász millió rózsájánál
               illatosabb és édesebb volt Matusek Apollónia számára a Böske hanyagul odavetett
               megjegyzése:</p>
            <p>- Ja, igaz, papa, nem kell elfáradnod Dixonhoz. Találkoztam vele és levettem a
               lábáról. Kedden itt fog vacsorázni.</p>
            <p>Apollónia kevés híján elájult az örömtől. Percekig tartott, amig elhitte és ujabb
               percekig tartott, amig beleélte magát a gondolatba. De mikor háziasszonyi és anyai
               egyensulyát visszanyerte, azonnal markolatig döfte férjébe a régi és sulyos gravámen
               tőrét.</p>
            <p>- Látod, papa, ilyen előkelő vendégünk lesz és itt kell vele izzadni ebben a
               rettenetes, fülledt Honvéd-utcában, juniusban. Mióta rimánkodom, hogy épitsél egy kis
               villát nyaralónak. De én hiába beszélek.</p>
            <p>- Nagyon sajnálom, már hármat is épitettem, de mindig olyan volt a konjunktura, hogy
               sokkal jobb volt eladni, punktum.</p>
            <p>Matusek papa rosszkedvü volt. Utálta az előkelő vendégeket. Már ettől a báró
               Strahltól is mindig dühbe jött. Hát még egy ilyen gőgös Dixon, akinek még a pénz sem
               imponál, mert van neki magának is elég. És mialatt Mózer azon mérgelődött magában,
               hogy Janka néni jelenléte miatt nem mondhatja el azt a halk hatásokra felépitett
               családi tósztot, amelyet délelőtt gondolt ki a vonaton, azalatt a házigazda egyre
               mérgesebb lett a feleségére, meg a lányára, akik most már valóságos arisztokrata
               frontot csinálnak ellene. Hát ezt nem lehet türni. Rápillantott a lányára és minden
               bevezetés nélkül, zord hangon igy szólt:</p>
            <p>- Te pedig főzőiskolába fogsz járni.</p>
            <p>Mindenki megdöbbenve nézett fel. Böske? Főzőiskolába? Az a Böske, aki óriási
               hozományt fog kapni és akár főszakácsot tarthat? Rövid, de dermedt csend után
               Apollónia nagy lélegzetet vett és hosszabb taglalásba akart bocsátkozni. De alig
               nyitotta ki a száját, Matusek papa már lecsapott a szóra is, az asztalra is.</p>
            <p>- Főzőiskolába fog járni, punktum. Tegnap hallottam a klubban, hogy itt a
               szomszédban, a földmivelési minisztériumnak a háta mögött, egy uri háznál van egy
               kitünő főzőiskola. Még tandijat se kell fizetni, csak a főzéshez való hozzávalót kell
               vinni. Az én lányom ne legyen főhercegnő, az én lányom ne őrüljön meg a grófokért, az
               én lányom legyen egy rendes háziasszony.</p>
            <p>- De papa, hiszen tudok főzni, hiszen...</p>
            <p>- Most én beszélek! Én nem voltam gróf, én ezelőtt negyven évvel a zsebemben három
               krajcárral jöttem Pestre, az én lányom ne bolonduljon meg, mint az anyja, az én
               lányom legyen egy rendes háziasszony. Punktum.</p>
            <p>Apollónia elővette a zsebkendőjét és az arcán a sirástól csakhamar pudertelen foltok
               keletkeztek, mint Afrika térképén a civilizáció által még meg nem fertőzött területek
               meztelen foltjai. Motyogott is szegény Apollónia olyasféle szavakat, hogy milyen
               kegyetlenség és milyen gyöngédtelenség, éppen ezen a napon... De férje ügyet sem
               vetett rá. Benne volt a zsarnoki hangulatban. Szigoruan Mózerhez fordult:</p>
            <p>- Mi lesz azokkal a vidékiekkel?</p>
            <p>- Kérlek, - sietett felelni Mózer - azt gondoltam, hogy nem volna rossz, ha beszélnél
               velük. Megbeszéltem lenn, hogy feljönnek Pestre.</p>
            <p>- Mikor?</p>
            <p>- Kedden délelőtt. Azzal a vonattal, amelyikkel most én jöttem.</p>
            <p>Matusek papának a keddi nap hallatára megvillant a szeme.</p>
            <p>- Kedden? Hát ma expressz irni fogsz nekik, hogy szivesen látom őket kedd este
               vacsorára.</p>
            <p>- Az Isten szerelmére, - sikoltott Apollónia - hiszen azt sem tudod, kifélék,
               mifélék!</p>
            <p>- Az az én dolgom. Ha Dixon urnak nem fog tetszeni, akkor Dixon ur veheti a kalapját
               és elmehet. Találok én még igazgatósági tagot magamnak. Böske pedig be fog iratkozni
               a főzőiskolába, punktum. Adjon még abból a szószból.</p>
            <p>A szobalány reszketve közeledett a tállal. A házassági évforduló tiszteletére
               rendezett ebéd további folyamán senki sem szólt többet egy árva szót sem.</p>
            
         </div>
        <div type="chapter">
            <head>VIII.</head>
            <p>Máli asszony és Pista kocsiban haladtak a Honvéd-utca felé. Alig volt még sötét, az
               utcai lángok hatókörzet nélkül, ugyszólván a maguk magánmulatságára pislogtak, mint
               égő gyertya a filmen. A város a rekkenő hőségben eltöltött nap után kimerülten,
               aléltan pihegett.</p>
            <p>- Soká maradunk? - kérdezte a szép özvegy a szomszédjától.</p>
            <p>- Attól függ, milyen kedvünk lesz, - felelte Pista - már amennyire ilyen pesti
               mulatságon jókedve lehet az embernek.</p>
            <p>- Menjen, magának mindig jókedve van.</p>
            <p>- Hát magának?</p>
            <p>- Vannak, akik nevetnek, hogy elrejtsék a bánatukat.</p>
            <p>Pista felkapta a fejét. Az özvegy vakmerően affektált és hazudott. Ez a primitiv
               mondat, amelyet a szép asszony még a kellő röpke és érzelmes sóhajjal és romantikus,
               szenvedő arckifejezéssel is kisért, ugy hangzott, mint azok az ál-magyar nóták,
               amelyeket cimbalmozó bankhivatalnokok szoktak ráereszteni a szegény országra. A
               konflis - mert Pista utálta az autótaxit - robogva görgött a kövezeten és ők ketten
               méltatlan szinházat játszottak benne. Nagyon jól tudták mind a ketten, miről van szó
               köztük. Pista nem tudott parancsolni földéhségének és fájt a foga a Kékess-birtokra,
               Máli asszony pedig Kevyné akart lenni, bele akart jutni az ősi családba és
               Kevy-gyerekeket akart szülni, előkelő, gőgös vidéki gentry-gyerekeket. Szerelemről a
               világon semmi szó nem volt köztük, ezt jól tudták mind a ketten. De az igazságot
               kimondani tulságosan nyers és szemérmetlen dolog lett volna. Ezért egy érzelmi
               regényt hazudtak egymásnak, noha mind a kettő jól tudta, hogy a másik pontosan
               belelát. Máli asszony volt a támadó fél, aki minden mozdulatával, pillantásával és
               sóhajával azt hazudta, hogy mély érzések ébrednek benne. Pista volt a passziv fél,
               aki azt hazudta néma viselkedésével, hogy ezt az érzelmet elhiszi. A maga részéről
               még nem hazudott ugyan hasonló érzelmeket, de a ki nem mondott női ostromot már
               nyugtázta és ugy tett, mintha valónak fogadná el, pedig jól tudta, hogy felületesebb
               és léhább menyecske kevés akad a vármegyében. Most a közös földüzlet dolga még külön
               is összekötötte őket, mint a cinkosokat. Két argonauta döcögött a konflison a
               Honvéd-utca felé, ahol az aranygyapju lakozott. Mózer pár nappal előbb lent járt
               Iványiban és kikocsizott Kohajba is. Minden programmszerüen folyt le, Mózer
               borzasztó orra mégegyszer akkorára nyult attól a megismeréstől, hogy a vidéki
               agrár-elemek harcra készen szövetkeztek a fővárosi kommerciális tőke ellen. Kevéssel
               rá megjött a meglepő két levél, amely nagyságos Kevy István földbirtokos urat,
               valamint özv. füzesi és belmadarasi Kékess Gergelyné urasszonyt vacsorára invitálta a
               Matusek-házhoz. A két meghivott most úgy ment a vacsorára, mint a középkori lovagok
               mentek egymás várába: kellő fegyveres kisérettel és könnyen kirántható szablyával,
               mert sohse lehet tudni. Fegyveres kiséret valóságosan nem csörtetett ugyan a pesti
               konflis után, de a két vendég vidéki agyában kifenve vártak a harcra az elszánt
               alku-készség, a kapacitálás és az üzleti makacsság fegyverei.</p>
            <p>Az előszobában inas fogadta őket, valamint a már előbb érkezett vendégek vidám
               moraja. Későn érkeztek egy kicsit, mint ahogy vidékiek, akik a lassan muló órák
               kényelmes teltéhez szoktak, rendesen kapkodnak és elkésnek a hosszu pesti programmok
               utvesztőjében. Tanyán nem fontos az óra, az életet a harangszó távoli közei
               határolják, nem kell figyelni sem üzletzárásra, sem vonatindulásra, sem hivatalok
               megszabott munkaidejére, azonkivül minden közel van egymáshoz a falu határában.
               Pesten sehogy sem tud abba illeszkedni a vidéki ember, hogy a főváros igen nagy falu
               és aki a Thököly-utról az Attila-körutra indul, annak éppen akkora utja van, mint
               Iványiból elmenni két községen át Füzesig.</p>
            <p>No, egyszóval beléptek a társaság körébe. Ugynevezett középvacsora volt, tizenhat
               vendéggel. Ezek apró csoportokra oszolva konyak, barack és cigaretta mellett várták
               a vacsorát. A társaság magvát Dixon képezte, akit Apollónia kétpercenként megkinált
               valamivel nagy igyekezetében. A vidéki vendégek beléptekor feszes csend támadt.
               „Engedjék meg, hogy bemutassam...” „Nagyon örülök...” „Mózer urat már van szerencsém
               ismerni...” Nincs értelmetlenebb vesszőfutás, mint a bemutatásnak ez a bár
               nélkülözhetetlen, de szinte céltalan rendszere. Senki sem érti a másiknak a nevét,
               senki sem tudja, hogy melyik urnak melyik a felesége, senki sem tudja, hogy melyik a
               méltóságos asszony és melyik a nagyságos. Ravasz detektiv-kérdésekkel kell kicsikarni
               a legáltalánosabb adatokat, hogy valami formai beszélgetést lehessen kezdeni.</p>
            <p>Máli asszony remekül tul tudta tenni magát az ilyen kényelmetlenségeken. Két perc
               mulva már hangosan és vidáman csevegett egy kör közepén, nagyokat kacagott és a
               beszélgetést a divatos uj nótákra terelte. Mikor kiderült, hogy többen nem ismerik a
               „Gyülölöm magát” kezdetü nagyszerü uj dalt, Máli közvetlen és természetes módon a
               zongorához telepedett és mindjárt el is játszotta, el is énekelte.</p>
            <p>Pista nem érezte magát ilyen szabadnak és béklyótalannak. Először is rosszul érezte
               magát szmokingban. A kemény gallér nyomta és dörzsölte a nyakát. Másodszor igen
               kellemetlenül érintette, hogy a házikisasszony, Matusek Böske, üdvözlésekor egy igen
               rövid mosollyal bólintott neki és kézfogás után azonnal visszafordult ahhoz az
               angolos külsejü idősebb urhoz, akivel beszélgetett. Ő ugy képzelte, hogy hangos
               nevetéssel fogják egymást üdvözölni, mint régi ismerősök és nagy mulatsággal fogják
               elmondani a társaságnak a sötét lépcsőházban való megismerkedésüket. Kissé
               kedvetlenül lépett Mózer urhoz, aki azonnal a sarokba vonta. Rögtön a tárgyra
               tértek. Ártatlan arccal ugy tettek, mintha ez a beszélgetés semmi összefüggésben nem
               állana a saját üzleti ügyükkel. Arról diskuráltak, hogy Magyarország különböző
               vidékein milyen forgalmi értéke van a földnek instrukcióval vagy anélkül, továbbá,
               hogy az Országos Földbirtokrendező Biróság milyen megváltási árakat szokott
               megállapitani. Kataszteri átlagos hozamok, milliók, magyar holdak röpködtek a
               levegőben, csak ugy csendesen a sarokban, mialatt a társaság nagyrésze a zongora
               mellé gyülve hallgatta, hogy: „gyülölöm magát, mert másé, gyülölöm magát, mert
               százé.” A beszélgetésben az volt az érdekes, hogy a két fél teljesen megbizható
               adatai homlokegyenest ellenkeztek egymással. Pista minden információja
               hasonlithatatlanul nagyobb földárakról tudott, mint a Mózer ur adatai. A földreform
               elvi megitélésében sem értettek egyet. Pista szerint az Óefbé a rövid ideig tartott
               paraszturalom csökevénye volt, amely veszélyezteti a magyar társadalom legértékesebb
               rétegét, a birtokos osztályt, mert felháboritóan és nevetségesen csekély árakat itél
               meg holdanként, például a Vermes-esetben kilenc millió koronát. Ezzel szemben Mózer
               azt hangoztatta, hogy a kilenc millió nagy tévedés, mert csak öt és félmillióról van
               szó, az is csak helyszini javaslat még és nem jogerős, de különben is az Óefbé
               éppenséggel ugy táncol, ahogy az Omge fütyül és példátlanul magas megváltási árakat
               szab, mert a földárak ma sokkal, de sokkal alacsonyabbak, mint Pista tudni véli.</p>
            <p>A vacsorák természetrajzához tartozik, hogy a vacsora éppen ugy késik, mint a vendég.
               Sőt még jobban. A háziasszonyok rendesen szidják a még hiányzó vendéget, hogy miatta
               elromlik a vacsora. Mikor pedig a még hiányzó vendég nagy bocsánatkérés közepette
               megérkezik, kisül, hogy még egy nettó félórát kell várni, amig a társaság asztalhoz
               ülhet. Apollóniának tehát bőven volt ideje kétszer is kisurranni az ebédlőbe. Első
               izben akkor surrant ki, mikor Máli asszony egy mellékmondatban megjegyezte, hogy
               boldogult férje, Kékess Gergely, választmányi tag volt az Országos Kaszinóban. Máli
               asszony különben is roppantul megtetszett neki, kiment tehát és az ültetés rendjét
               erőteljes gesztussal megváltoztatta, amennyiben a Kékess Gergelyné feliratu,
               aranyszélü névkártyát felrukkoltatta egészen a Dixon helye mellé. Majd öt perc mulva
               azt a szenzációs értesülést nyervén báró Strahl Oszkártól, hogy ez a Kevy nagy
               paraszt lehet, mert eszkarpent vett szmokinghoz, ami égbekiáltó képtelenség, megint
               kisurrant és a Kevy István feliratu névkártyát számüzte Mózernén tul a kisebbik
               Mauserhuber-gyerek eddigi helyére.</p>
            <p>A vacsora végre megkezdődött. Pista jobbról Mózernét kapta szomszédul, balról pedig
               egy igen fiatal, hirtelenszőke, tejképü gyereket, aki állandóan szigoru irodalmi
               itéleteket adott elő, keményen megróva Anatole Francetól Knut Hamsunig mindenkit,
               amire azért érezte magát hivatottnak, mert két nappal ezelőtt hivatalos igéretet
               kapott egy főszerkesztőtől, atyja barátjától, hogy a téli szezon megindultával őt
               fogják alkalmazni báli tudósitónak. Ezért minden második mondatát igy kezdte: „Mi,
               irók...” vagy igy: „Nálunk, a sajtónál, az nem igy van...” Pista megadóan hallgatta
               és nem szólt semmit. Valljuk meg, Pista nem volt tulságosan járatos a
               világirodalomban. Illetőleg járatos volt, mihelyt vadászati könyvekről és
               utleirásokról volt szó. Azokat nagyon is ismerte, de ha a kis szőke azt a nevet
               ejtette ki mellette, hogy Sinclair Lewis, akkor sejtelme sem volt, hogy ki az illető
               és melyik a keresztneve. Jobbról viszont Mózernével volt megakadva, mert először is
               Mózerné ötpercenként leejtette az asztalkendőt taftruhájának tulgömbölyü térdeiről és
               azt mindig neki kellett felvenni, azután meg Mózerné semmi másról nem volt hajlandó
               beszélni, mint a drágaságról.</p>
            <p>Bezzeg fent az asztal előkelőbb végén hangosan és elevenen folyt a szó. Máli asszony
               Dixon és báró Strahl között foglalt helyet. Csacsogott, nevetett, a négylovas
               hajtásról szabad előadást tartott, elmondott három viccet a falusi cigányról,
               fogpiszkálókból megoldandó számtani feladványokat rakott ki Strahlnak, Dixont pedig
               állandóan veszedelmes embernek cimezte.</p>
            <p>Mikor az utolsó evő az utolsó szem malaga-szőllőt tette a szájába, Apollónia asszony,
               mint egy most születő hegység, felemelkedett székéből. Életében kevésszer érezte
               magát boldognak, de ez a mostani pillanat ilyen pillanat volt. A vacsora végig
               kifogástalanul sikerült, Dixon láthatóan jól érezte magát és ez a Kékess Gergelyné,
               ez elragadó asszonynak bizonyult. Milyen édes érzés volt hallani, mikor átszólt
               hozzá: „Tudod, édesem, nálatok Pesten, kérlek...” Egy ilyen előkelő gentry-asszony!
               És ugyanigy lehet neki felelni: „Kérlek, drágám, az ugy van, tudod...”</p>
            <p>A szalonban feketét kináltak körül és már szólt a zene. A zongoránál tapőr ült, azaz
               helyesebben tapőz, mert termetes, komor tekintetü asszonyság volt a zongorás, orrán
               cvikkerrel. Máli nem sokat várakozott, mig táncra kérik, hanem odaszólt Strahl
               bárónak:</p>
            <p>- Mondja, maga szép ember, tud maga táncolni?</p>
            <p>És már ropták is a csarlsztont, vagy mint Strahl báró ejtette, a csaasznt. Csak ugy
               mellékesen jegyezzük meg itt, hogy Strahl báró egyébként nem tudott angolul. De nem
               erről van szó. Hanem arról, hogy a nagyobbik Mauserhuber-fiu mindjárt felkérte
               Böskét, más párok is alakultak és Pista egyszerre teljesen egyedül ült egy kis asztal
               mellett egy csésze igen rossz fekete társaságában. Mert a fekete az nagy misztérium.
               Néha a legragyogóbb háziasszonyok csődöt mondanak a feketénél, néha igen gyenge kis
               vacsora után olyan feketét kap az ember, hogy az angyalokat látja gyönyörüségében.
               Hát amint ott üldögél Pista, egyszerre csak Dixon felkelt azok közül, akik nagy
               devócióval udvarát alkották és leült Pista mellé. És itt előljáróban egy pár szót
               kell ejteni a tegezésről. Magyar szokás, hogy társaságban a bemutatkozók azonnal
               tegezik egymást. Egy német ember bizonyára a hasát fogná nevettében arra a mondatra,
               ami nálunk egészen természetes: „Bocsáss meg, kérlek, elfelejtettem a nevedet, be
               akarlak mutatni a feleségemnek.” Ez a szokás ama régi időkből való, mikor a
               társadalmi osztályok szigoru zárkózottságban éltek és nem keveredhettek. Aki kétszáz
               évvel ezelőtt belépett egy társaságba, az biztos volt, hogy pár perc alatt a
               jelenlévő ismeretlenek bármelyikével kisütheti a rokonságot. Ebből természetesen az
               következett, hogy kiki tegezni tartozik egymást. Ma, kétszáz esztendővel később, az
               történik, hogy az ember füvel-fával tegeződik, naponta száz szervuszt mond az utcán
               olyanoknak, akik közül bármelyik akár sikkasztó is lehet De ez nem nagy tragédia, a
               tegezésnek éppen ugy nincs már értéke, mint a méltóságos cimnek. Vannak mégis, akik
               féltékenyen vigyáznak a tegezéseikre. Ilyen ember volt Dixon Frigyes is, aki a
               Matusek-házba való beléptekor igen udvariasan, de hamar és tüntetően önözte az összes
               urakat. Mindjárt ugy köszönt, hogy „szolgája”. Azt nem tudta, hogy Matusekéknál a „jó
               napot kivánok” is magázást jelent. Dixon a Nemzeti Kaszinóban élt és ott megszokta,
               hogy tegező barátaihoz lépve nem „szervusz”-szal, hanem „jónapot kivánok”-kal lépett
               oda. Most itt Strahl bárót is magázta. Ez különösen borzasztó volt.</p>
            <p>És mégis, ahogy Pistához leült, azt kérdezte tőle: „Te nem táncolsz?” Ennek a
               szenzációs tegezésnek meg is volt a maga oka. Dixon a legjobb barátja volt gróf
               Kelecsényi Gusztávnak. Tudta, hogy volt a barátjának egy gyámleánya, aki regényesen
               megszökött egy szerény vagyonu gentry-fiuval és valahol vidéken elkallódottan él.
               Arra is emlékezett, hogy a szöktetőt Kevynek hivták. És arra is, hogy a Kevy-familia
               igen régi törzsökös család, amely számos kamarást adott már az udvarnak. Ennélfogva
               nem tudta Pistát nem tegezni. De Pista arcán nem villant fel a kitüntetés boldogsága.
               Ma este ebben a társaságban ő sem tegezett senkit. De ha már egy jóval idősebb ur
               tegezi, hát Isten neki, rendben van.</p>
            <p>- Nem táncolok, kérlek, vidéki ember vagyok, sok a dolgom.</p>
            <p>Ez a „kérlek” is kötelező. A tegezést rögtön nyugtázni kell. Ez hozzátartozik ahhoz
               az iratlan kátéhoz, mely az életet szabályozza.</p>
            <p>- Birtokos vagy?</p>
            <p>- Az.</p>
            <p>- Akkor kollégák vagyunk. Nekem is van egy kis földem Visegrád vidékén, de hát én
               csak olyan mondvacsinált gazda vagyok. Inkább csak a vadászatért tartom. Szinte
               boldog vagyok, ha jelenti az ispán, hogy a vaddisznók garázdálkodtak a kukoricában.
               Te hány holdon gazdálkodol?</p>
            <p>- Háromszáz, - felelte Pista.</p>
            <p>- Mennyi cselédet tartasz hozzá?</p>
            <p>- Három családot.</p>
            <p>- És hogy osztod be a vetést?</p>
            <p>- Az idén őszire hagyok százharmincat, abból mondjuk ugy kilencven lesz buza, a többi
               rozs. Tavaszira hagyok ötven holdat, árpának. A kapásra mondjuk megint ötvenet.
               Kukorica, krumpli, bab. Ötvenet azután takarmányra szánok, bükkönyre, baltacimre,
               herére, lucernára, vegyesen. Marad még mondjuk ugy husz hold, az belsőség, vetemény,
               meg miegymás.</p>
            <p>- Mire a takarmány? Juhokat tartasz?</p>
            <p>- Azt. A gyapju mifelénk jól fizet. Ámbár sok takarmány kell az állatnak. Eltart még
               egy jó hónapig, amig ráhajthatom őket a lucernára, a második kaszálás után. Később
               osztán már könnyebb lesz, mert augusztus elején már a tarlóra is mehetnek. Csak hát
               addig fene sok zöldet esznek.</p>
            <p>- A bizony, idestova aratás lesz. Vannak már aratóid?</p>
            <p>- Hogyne. Kövesdiek. Már régen szegődtek. Tizenkét pár.</p>
            <p>- Készre?</p>
            <p>- Tizenkettedre.</p>
            <p>- És milyen juhot tartasz?</p>
            <p>- Angol-cigája keveréket. Most százhusznál tartok. Nagyon jó juhászom is van,
               hálistennek, hát csak megy a dolog.</p>
            <p>Itt uj alakok ültek oda a párbeszédhez. Illetőleg nem ujak, hanem a régiek, akiket
               Dixon az imént otthagyott. De ők nem tágitottak, követték uj helyére is.</p>
            <p>- Mondd, hány igás állattal boldogulsz ekkora földön? Erre kiváncsi vagyok, mert
               éppen a mult héten volt egy vitám.</p>
            <p>- Nekem most van két iga ökröm és négy iga lovam. Az tizenhat állat. Van egy kis
               tehenészetem, harminc állattal. Ezzel együtt jár harminc-negyven darab borju, üsző,
               tinó, vegyesen. Husz anyakocám van. Haj, haj, nagy gond az a trágya.</p>
            <p>A kis kör folyton szaporodott. Most lépett hozzájuk Böske. A zene tangót játszott,
               néhány szmokingos táncolt.</p>
            <p>- Ugy látom, itt valami nagyon érdekes diskurzus folyhatik. Hol tartanak?</p>
            <p>- Ne haragudjon, kislány, - szólt Dixon - mi bizony a trágyánál tartunk.</p>
            <p>- Hát ha hajlandók témát változtatni, akkor leülök magukhoz. De azt kikötöm, hogy ne
               politizáljanak. A multkor is valaki kiejtette azt a szót, hogy Klebelsberg, erre tiz
               perc mulva mindenki összeveszett.</p>
            <p>Pista egyszerre elevenebb lett. Egész este bosszankodott, hogy nem tud beszélgetni
               ezzel az aranyos kislánnyal. Annyi a gondja az embernek, kőbánya, adó, Máli
               problémája, minden. Egy kicsit jól esik ilyenkor egy kedves fiatal lánnyal beszélni.
               Pláne azzal, aki ilyen csinos. Mindjárt közelebb is huzta a széket. De amint nagy
               gusztussal készült a diskuráláshoz, egyszerre csak Mózer lépett hozzá. Elhivta.
               Kedvetlenül követte abba a harmadik szobába, ahol már ott ült Matusek papa
               társaságában Máli asszony.</p>
            <p>- Bocsánatot kérek - mondta Matusek papa izgalmat kifejező bajusszal -, gondoltam,
               nem fog ártani, ha ezt az iványi dolgot megbeszéljük egy kicsit. Tessék helyet
               foglalni, tessék rágyujtani.</p>
            <p>Máli asszony ugy rakta egymásra a térdét, hogy az beleütközött az erkölcsvédelmi
               rendeletbe. A pezsgős poharát magával hozta, sőt mint jukker-asszony egy bontott üveg
               pezsgőt is hozott magával, amely gesztus Apollóniát a végsőkig elragadta.</p>
            <p>A tárgyalás megindult. Egyelőre csak tapogatódzás történt mindkét részről. Matusek
               papa és Mózer roppant őszinte arckifejezéssel azt igyekeztek mélyen az ellenpárt
               tudatába vésni, hogy a Lapidaria tulajdonképpen nem is alakult még meg és a dolog e
               pillanatban ugy áll, hogy aligha is fog megalakulni, mert az előzetes számvetés olyan
               váratlanul magas tételeket mutat fel, hogy az egész vállalkozás lukrativ jövője
               kétséges. Ezért ők Kevy urat és a nagyságos asszonyt nem akarják félrevezetni; a
               Lapidaria földvételi szándéka csak akkor lehetne aktuális, ha akár egyik, akár másik
               birtokból nevetségesen olcsó áron lehetne a szükséges részt kihasitani, de mivel ezt
               földbirtokosoktól nemigen lehet kivánni, jobb, ha az egész tárgyalás egyelőre
               elhalasztódik. Mire Pista és Máli asszony hasonló őszinteséggel kijelentették, hogy
               ők ennek roppantul örülnek, mert ők valami szokatlanul előnyös vételárnak nem tudtak
               volna ellenállni, igy pedig megkönnyebbülten lélegzenek fel, mert megmarad a föld,
               hála a jó Istennek, igy utólag most már megmondhatják, hogy csak rettentő drágán
               adta volna oda bármelyikük is a földet, csakugyan jobb a dolog felett napirendre
               térni, nem is egyelőre, hanem egyáltalában. Közben természetesen mind a négyen
               tudták, hogy ez nem befejező, hanem éppenséggel a megkezdő tárgyalás. Ilyenkor kiki
               elkezdi várni, hogy mikor szólal meg egy pár nap, vagy egy pár hét mulva a másik. Aki
               jobban tud várni, az kiböjtöli az ellenfelet.</p>
            <p>Egy félórai tárgyalás után, amely alatt Máli megivott egy félüveg pezsgőt,
               visszatértek a társasághoz. A nappaliban nem szólt a zene, az egész társaság óriási
               és szenvedélyes vitában állott. Dixon közben már eltávozott.</p>
            <p>- Gyere, drágám, gyere - kiáltott Apollónia - szólj bele ebbe a vitába, mert már ugy
               kiabálnak, hogy borzasztó.</p>
            <p>- Miről van szó? - kérdezte harcrakészen az özvegy.</p>
            <p>- Arról van szó, - kiáltott felhevülve az idősebbik Mauserhuber-fiu -, hogy helyesen
               tette-e, aki a háboruban önként jelentkezett. Én azt állitom, hogy a hazáért nem
               meghalni kell, hanem élni.</p>
            <p>- Nem arról van szó - vágott felhevülten a szavába Janka néni fia - hanem arról,
               hogy...</p>
            <p>- Hagyjál engem beszélni. Ha én végighallgattalak, te is hallgass végig engem! Na
               hát! Arról van szó, hogy azok a hülyék, akik önként jelentkeztek...</p>
            <p>Ebben a pillanatban a Mauserhuber-fiu meglepetten elhallgatott, mert Kevy István a
               vállára tette a kezét.</p>
            <p>- Vigyázat - szólt nyugodtan és közömbös hangon Pista -, az én apám önként
               jelentkezett és elesett.</p>
            <p>Mauserhuber nyelt egyet. A Böske szemét érezte magán és nem talált alkalmas utat a
               visszavonuláshoz. Tehát a támadást választotta.</p>
            <p>- És ha én fenntartom, kérlek, amit mondtam?</p>
            <p>- Akkor én önt - felelt Pista inkább derüsen, semmint hangosan - apró darabokra fogom
               szaggatni.</p>
            <p>Zavart csend támadt a társaságban. Senki se tudta, mennyit vegyen ebből komolyan. De
               a levegőben egy félelmes botrány lehetősége lógott. Az idegen vidékiben valami démoni
               módon nyugodt és idegtelen elszántságot lehetett érezni. Viszont azt is mindenki
               tudta, hogy a Mauserhuber-fiu hatalmas termetében bikaerő lakik.</p>
            <p>Az általános és néma zavar pillanataiban báró Strahl találta meg leghamarabb magát.
               Egy szempillantás alatt elhatározta, hogy közbelép Mauserhuber mellett, mert igy
               Böske szemében ő lesz a nemes vetélytárs, aki konkurrense mellett férfiasan sikra
               száll, azonkivül nem is kockáztat semmit, hiszen ezzel a zömök kis emberrel
               Mauserhuber Lajos maga is elbánik, hát még ketten. Ennélfogva odalépett a két
               fiatalember közé és rászólt Pistára:</p>
            <p>- Kérem, kérem...</p>
            <p>Pista nem felelt. Csak kinyujtotta a félkarját és azzal báró Strahl Oszkárt
               félretolta. Mintha a gyalogut fölé hajló lombot, vagy utjában álló függönyt tolta
               volna félre. Strahlnak gondolkozni sem volt ideje. Abban a karban, amely félretolta,
               kőből voltak az izmok. Pista tovább nézett farkasszemet a szőke óriással. Az pedig
               először elfehéredett, azután elpirult, azután torz és kinos mosolyt erőltetett
               magára.</p>
            <p>- Hiszen csak tréfáltam - mondta rekedten.</p>
            <p>- Én is csak tréfáltam - válaszolta közömbösen Pista.</p>
            <p>- Hát pevsze - fordult a többiekhez báró Strahl -, maguk azt hitték, hogy komoly, mi?
               Jól beugvottak.</p>
            <p>A kellemetlen hangulat feloldódott. Mindenki megkönnyebbülten nevetett. Egy jó
               negyedóráig még maradt Pista, mert azt leste, hogy hátha mégis sikerülne egy kicsit
               diskurálni Böskével. De nem sikerült. Három fiatalember ült a szoknyáján. Máli egy
               sarokba vonulva kettesben csevegett Strahl báróval és csiklandós hangu kacagásokat
               hallatott. Végre is elunta magát Pista. Odalépett a szmokingosokkal beszélgető
               Böskéhez és megbiccentette a fejét. Böske ránézett:</p>
            <p>- Csak nem akar már menni?</p>
            <p>- De megyek. Holnap korán kell kelnem, mindenféle dolgaim vannak.</p>
            <p>- Miféle dolgai?</p>
            <p>- Hát Istenem, tizre az Omgéba kell mennem, meg sok egyéb.</p>
            <p>- Tizre? Mit szóljak én, aki tiz órakor már hosszu séta után iszom aludttejet a
               szigeten?</p>
            <p>Pista kutatóan nézett a kislány arcába. Az huncutul, kiismerhetetlenül és vidáman
               mosolygott vissza rá. Pista szerette volna tovább firtatni a holnapi hosszu sétát. De
               ebben a pillanatban Máli asszony lépett hozzá és megkopogtatta a vállát.</p>
            <p>- Megyünk, Pista?</p>
            <p>- Megyünk.</p>
            <p>Böske kezet nyujtott neki. Nyájasan és kedvesen megszoritotta a kezét. Nagyon
               nyájasan és nagyon kedvesen. Több volt ebben a nyájas házi kisasszony kedvességénél,
               vagy nem? Ki tudná azt megállapitani? Pista még mindig ezen tünődött, mikor Böske már
               rég visszafordult a társaságához. Kissé furcsa és félszeg volt a vidéki fiatalember,
               ahogy bucsu után még mindig ott állott és határozatlanul nézett maga elé. Akár
               bambának is lehetett volna mondani.</p>
            
         </div>
        <div type="chapter">
            <head>IX.</head>
            <p>Az alsószigeten, ott a szigeti vasut végállomása felé, egy gyepes részen felturta
               magát a vakondok. Az éj folyamán csinálhatta ezt a dolgot, mert a kicsiny,
               tűzhányó-modellhez hasonlitó kup még friss barna volt. Noha a gyepre lépni tilos,
               Kevy István földbirtokos három lépéssel behatolt a szent gyepre és belemarkolva a
               turásba, felvett magának egy marék földet. Azt azután igen nagy figyelemmel
               nézegette, vizsgálgatta, morzsolgatta.</p>
            <p>Arrafelé jött egy munkásfajta ember. Látszott rajta, hogy a szigethez tartozik.
               Csákány volt a kezében. Pista megszólitotta:</p>
            <p>- Aggyonisten jó napot! Mondja, hol lehetne itt egy pohár aludttejet kapni?</p>
            <p>- Lehet azt több helyen - szólt az vállat vonva -, van itt vendéglő, meg kávéház, meg
               szálloda nem is egy. Meg ott a tejcsarnok.</p>
            <p>A tejcsarnok, az megragadta Pista fantáziáját. Valahogy minden ok nélkül az volt az
               ándungja, hogy a pesti kislány a tejcsarnokban lesz. Megmagyaráztatta magának az
               utat a napszámossal, adott neki egy szivart és elindult. Balfelől nagy kubikoló
               munka folyt a parton, hatalmas ásásokkal és talicskákkal, jobbról a vasut sinei
               szaladtak és azon tul a tikkadtan zöldelő szigeti fák mély lombja. És séta közben
               egyszer csak tisztás bukkant elé, középen nagy toronynyal, a torony tövében rengeteg
               bádogasztallal és tejféléket iszogató emberekkel.</p>
            <p>Kevy Pista megállott és az asztalok világát matematikai stráfokra osztva, hogy egyet
               is ki ne hagyjon, a szemével számba vette a közönséget. De hiába szalajtotta végig a
               pillantását az embereken a rendet vágó kaszás rendszeres módján, ez az aratás nem
               hozott neki semmit. Matusek Böske nem volt sehol. Elkezdte még egyszer. Hát uramfia,
               ott ült egyedül fehér nyári ruhában egy asztalnál mindjárt a szélén és egy igen
               hosszu kanállal kezdte pákosztosan kóstolgatni az aludttej tetejéről a tejfölt. Pista
               belsejében egyszerre történt két dolog. Az egyik az volt, hogy valami forró és
               könnyed hüvösség futott rajta keresztül, a másik az volt, hogy ettől a furcsa
               érzéstől meghökkent egy kicsit.</p>
            <p>Mi ez? Mért van rá ekkora édesen zsibbasztó hatással ennek a kislánynak a látása?
               Mért gondol rá olyan sokat, mióta ott a lépcsőházban ismeretlenül felnyalábolta és
               először az arcába nézett? Miért akart vele tegnap mindenáron diskurálni és miért
               töltötte el akkora kedvetlenséggel, mikor sehogysem adódott az a jó, kiadós, vidám
               diskurzus? És mi ez az egész furcsa szórakozottság, ami már napok óta nehézkesen
               hajtja és nyomasztja? Hiszen az lehetetlen, hogy a legegyszerübb magyarázat való
               lehessen: nem, nem, ő ebbe a kislányba nem szeretett bele. Micsoda gondolat ez, erről
               beszélni sem lehet. Szereti? Dehogy szereti, hiszen azzal rajongás jár, meg imádat,
               már pedig az csak elképzelhetetlen, hogy ő térdelve képzelje el magát ennek a
               fruskának a ruhája szegélyénél, amint révült arccal feltekint reá? Sokkal inkább
               ingerelni szeretné, játszogatni vele, dévajul incselkedni, mint nagyon kedves
               gyerekekkel szokott mókázni az ember és közben parancsolgatni neki, dirigálni egy
               kicsit, hogy szót fogadjon, hadd lássa meg, hogy férfival van dolga. De hát ha csak
               ez a vágya, semmi más, akkor miért hagyott ma délelőtt faképnél minden fontos dolgot,
               csak hogy idejöhessen?</p>
            <p>Mindezt nem gondolta végig ilyen megcsinált mondatokban Kevy István iványi
               földbirtokos, aki zöld makra-kalappal és csizmásan ott álldogált a budapesti
               Margitsziget egy pontján. Ködlő zürzavarban tolakodtak egymásba ezek a gondolatok,
               mint a száz oldalról kavart viz. És csak indult előre botorkálva, mintha láthatatlan
               varázslat vinné álomjárásban; egy pillanatig még csodálkozott azon, hogy milyen
               furcsa gyengeséget érez a térdében, mivel pedig olyan kegyetlen erővel meg tudja
               szoritani a lovat. És már ott is állott a Böske asztalánál.</p>
            <p>Ahogy ügyetlenül, kissé rekedten köszönt és mindjárt meg kellett köszörülnie a
               torkát, Böske felpillantott. Furcsák az ilyen pillanatok. Az ember ilyenkor teljesen
               vak és talán halálbüntetés terhe alatt sem tudna számot adni annak az arcnak a
               vonalairól, amelyet néz, néz mereven, de nem lát. És napok mulva, ime, magányos
               tünődés közben teljes élességében felbukkan ugyanez a pillanat, felötlik ugyanez az
               arc, hogy pontosan és tisztán látható legyen mosolyának leglehelletibb rebbenése is,
               mikor nincs ott, mint a hogy vakon néztük, mikor ott volt.</p>
            <p>- Maga az? Foglaljon helyet. Hogy kerül errefelé?</p>
            <p>- Erre jártam - felelte Pista habozva és ügyetlen leülésével azonnal feldöntött egy
               széket, amelyen pedig kesztyü, könyv, napernyő, retikül hirdette az urnő rövid
               pihenőjét.</p>
            <p>Ilyenkor a Kevy Pisták mindenütt e nagy világon egyet éreznek. Szeretnék önmagukat
               haragosan villanó szemmel behivni a sürübe, ott önmaguknak villámgyorsan egy pofont
               adni, azután önmagukon igy méltó bosszut állván, visszatérni. De ez, sajnos, éppen
               ilyenkor kivihetetlen. Le kell hajolni és restelkedve szedni fel a holmit a földről,
               közben pokoli módon érezve enyhén gunyos pillantását annak, aki előtt igen édes dolog
               volna impozánsnak és méltóságteljesnek feltünni.</p>
            <p>- Nem baj, nem baj - szólt Böske a rabszolgával kegyesen bánó, jóságos királyné
               hangján -, csak tegye vissza, azután beszélgessünk. Tegnap este ugyis nagyon
               elhanyagolt.</p>
            <p>- Én? Elhanyagoltam?</p>
            <p>Igy nézhet biráira az, akit a terhelő adatok végzetes összejátszása folytán éppen
               most itéltek ártatlanul halálra.</p>
            <p>- Hát akkor én hanyagoltam el magát. Az már mindegy. Most itt vagyunk és
               diskurálhatunk. Mesélje el, amit tegnap elmesélt volna.</p>
            <p>Mit is, mit is... - keresgélt Pista zavart gondolatai között, de nem jutott semmi
               eszébe. Nagy hálával fogadta a kiszolgáló kisasszonyt, aki rendelése iránt jött
               érdeklődni De ezzel is baj lett. Mert egy pohár szilvóriumot rendelt, amin a
               kiszolgáló kisasszony elcsodálkozott. Matusek Böske pedig szivből elnevette magát.
               Végre is egy pohár hideg tejet kért.</p>
            <p>- Tejcsarnokban maga szilvóriumot kér? Képes a cukrászdában malacpörköltet
               rendelni.</p>
            <p>- Mi az, mulat rajtam, mert vidéki vagyok?</p>
            <p>- Isten őrizz, hogy képzel olyat, hogy kinevetem? Egy ilyen tiszteletreméltó
               földbirtokost. Pláne hallom, hogy gentry. Pláne fertálymágnás. Azt hallom, hogy a
               Kelecsényiek rokonai?</p>
            <p>- Micsoda? - horkant fel Pista felvetett fejjel -, ki mondta azt magának?</p>
            <p>- Az a hölgy, aki magával... akivel együtt érkeztek tegnap. A papát ez nagyon
               érdekli, mert ő nagyon szoros üzleti viszonyban van gróf Kelecsényi Gusztávval.</p>
            <p>- Nem kérem, annak nem vagyok rokona.</p>
            <p>- Jó<hi rend="italic">,</hi> jó, azért ne egyen meg. Sértés az, ha valakit a
               Kelecsényi rokonának tartanak?</p>
            <p>- A világért sem. De az egész más ág. Mi csak afféle falusi emberek vagyunk, mi
               ezeket a nagy Kelecsényieket még csak látásból sem ismerjük. Azért magyarázom ezt
               ennyire, mert utálom, mikor valaki az előkelőbb rokonokkal dicsekszik.</p>
            <p>- Előkelőbb? Hiszen magukról, gentrykről, azt mesélik, hogy a mágnásokat nem tartják
               különbeknek.</p>
            <p>Pista kevélyen sodrott egyet a bajszán.</p>
            <p>- Hát nem is. Kékess Málit sem értem, hogy miért beszél ilyen badarságokat. Én
               életemben még csak nem is láttam egy fia Kelecsényit sem.</p>
            <p>- Kékess Máli. Milyen szép neve van. Ő maga is nagyon fess asszony. A mama egészen
               beleszeretett.</p>
            <p>- Igen fess asszony. Mondja, ki volt az az angolos ur, aki velem is beszélgetett?</p>
            <p>- Dixon Frédi. Nem hallott róla?</p>
            <p>- Nem igen.</p>
            <p>- Nagyon ismert ember pedig. Nagyon kedves és okos, nekem nagyon jó barátom.</p>
            <p>Pista idegenül érezte magát. Vidéken ez a szórakozás nem használatos. A hét szilvafa
               árnyékában asszonyféle ki nem ejti azt a szót, hogy barátom. Hát még férfi azt, hogy
               barátnőm. Egészen más világ ez a Pest, hiába. Más nyelvet is beszélnek, mintha csak
               más nemzetség volnának. Az ördög bujjon ebbe a Pestbe, hát miért ül ő e mellett a
               pesti lány mellett ilyen ügyefogyottan, mint egy kuka? A nemjóját neki, akármilyen
               nagy fene nevezetes ember az a Dixon Frédi, azért egy Kevy István se kutya, nézze meg
               az ember.</p>
            <p>Hiába, hiába. Biztatgatta volna a mi Pistánk a maga vidéki önérzetét váltig, de hát
               semmi ösztöke nem használt, csak ült ott a bádogasztal mellett, mint akit ott
               felejtettek és nem jutott eszébe egy okos szó sem, hogy társalogjon egy kicsit.
               Hosszu csend következett. Ezek a világ legkinosabb csendjei. Maradni is szörnyü,
               elmenni is szörnyü. Ejnye, Kevy István, hát mért nem csapsz egyet a ló nyakára,
               azután hajrá, eldobni a kantárszárat, hadd vágtasson a vidámság, a móka, az évődés!
               Hiába, hiába. Nem ment.</p>
            <p>- Gyakran jön Pestre?</p>
            <p>- Nem nagyon gyakran. Azaz, ha ugy vesszük, elég gyakran.</p>
            <p>- Ebből azután sokat tudok.</p>
            <p>- Hát mondjuk, nem nagyon gyakran.</p>
            <p>- És szokott olyankor eljárni szinházba, éttermekbe?</p>
            <p>- Nem igen. Ha csak valami jó operettet nem adnak.</p>
            <p>- Szereti az operetteket?</p>
            <p>- Tudja Isten. Ha jó benne a jellemrajz. Meg az izé...</p>
            <p>- Mizé?</p>
            <p>- Az a izé. A táncokban a helyzetkomikum.</p>
            <p>Matusek Böske elnevette magát. De nem gunyosan. Inkább őszinte rokonszenvvel.</p>
            <p>- Maga nem is tudja, milyen kedvesen mondta ezt. A táncokban a helyzetkomikum, azt
               meg kell enni.</p>
            <p>- Ne csufoljon engem, nem értek én az ilyesmihez. Szántóvető ember vagyok, az az én
               dolgom. Kérdezze tőlem a csalamádét, majd beszélek én arról akár egy félóráig. Igaz,
               hogy abból meg maga nem ért egy szót se.</p>
            <p>- Abból bizony nem. Pedig érdekelne. Semmit se nézek olyan szivesen, mint a néprajzi
               filmeket. Ez is valami olyanféle. Érdekes lehet az a tanyai élet... aratni, halászni,
               vadászni... Szokott maga vadászni?</p>
            <p>- De nagyon. Mi más passziója van az embernek odalent? Azt kéne egyszer látni
               magának. Egy olyan jó kört a tarlón, mikor hopp, egyet bukfencezik a nyul, csak ugy
               világit a fehér foltja neki.</p>
            <p>- Bukfencezni szokott? Jaj, de kedves. Nem is hallottam. Miért bukfencezik?</p>
            <p>- Hát mikor meglövi az ember. Az a szokása.</p>
            <p>Matusek Böske arcára idegen kifejezés ült. Ösztönösen elhuzódott a válla.</p>
            <p>- És nem sajnálja, mikor meglövi? Hiszen az vérzik! És menekülni szeretne és félti az
               életét és maguk belelőnek.</p>
            <p>- Bele hát. Hiszen azért nyúl. Hogy egye meg az ember, ha nem lövi le?</p>
            <p>- Én ezt utálom. Ne haragudjon, de irtózom a vadászattól. Nem olvasta azt a
               Flaubert-könyvet, a Vendégszerető Szent Juliánt?</p>
            <p>- Nem.</p>
            <p>- Hát olvassa el. Örökre elmegy a kedve a vadászattól.</p>
            <p>- Egy könyv miatt? Nem igen hinném. De a maga kedvéért elmondatom magamnak a
               nagybátyámmal, az a világon minden könyvet elolvasott. Jaj, de szeretném, ha
               ismerné. Az azután az igazi kedves ember. Arra azután igazán rá lehet mondani, hogy
               kedves és okos.</p>
            <p>- Miért mondja ezt? Van, akire nem lehet rámondani olyan nagyon?</p>
            <p>Egy pici szünet következett. Azután Matusek Böske idegenül hozzátette:</p>
            <p>- Nem találta elég kedvesnek Dixont? Vagy elég okosnak?</p>
            <p>- Dehogy nem, hogyne, mért ne találtam volna.</p>
            <p>- Vannak, akik nem szeretik. Rendkivül eszes és fölényes. Sok embernek az terhére
               van. És nagyon nagy a kulturája. Azt se mindenki szereti, mert az ilyen emberek
               rendszerint türelmetlenek a többivel és inkább nem beszélnek.</p>
            <p>- Velem éppen eleget beszélt. Ő is félig-meddig gazdaember, hát egész jól
               eldiskuráltunk.</p>
            <p>Megint csend következett. Böske kanalazta az aludttejet. Pistának is innia kellett
               volna a hideg tejet, amely közben megérkezett, de semmi kedve sem volt hozzá.
               Valahogyan minden mozdulatát ólomsulyunak érezte, minden mozdulatától előre idegesen
               idegenkedett. Ha megkérdezték volna, hogy mit szeretne most legjobban, alighanem azt
               felelte volna, hogy vaksötétet szeretne, mert akkor igen kényelmesen és feszengés
               nélkül lehetne mozogni és csak a két hang hallatszanék a sötétben. Az volna azigazi
               kellemes beszélgetés. Ez bizony nem az.</p>
            <p>Böske a kocsiut felől egy magas fiatalembert látott integetni. A fiatalember most
               szállott ki az autóból, amelyet hirtelen megállitott.</p>
            <p>- Nini, Mauserhuber Lajos. Maga is ismeri, tegnap találkoztak.</p>
            <p>Hogyne ismerné. Azonnal megismerte. Ez volt az a nagy behemót fiatalember, aki az
               önként jelentkezőkről azt a megjegyzést tette. Pista arca megkeményedett. A szemét,
               mint a rövidlátó, szükre huzta. Azonnal szilárd és biztos lett. Van egy bizonyos
               fajta férfi, aki nővel szemközt zavaros lesz és ügyefogyott, de a férfi-ellenféltől
               hirtelen megkeményedik a dereka és megsürüsödik a szemöldöke. Mauserhuber Lajos már
               ott is volt az asztaluknál és már köszönt.</p>
            <p>- Fizessen, Böske, hazaviszem.</p>
            <p>- Nem bánom, már ugyis eleget ültem. És olyan meleg van, nem esik jól gyalog
               menni.</p>
            <p>Fizetés után Mauserhuber Lajos nagy biztonságosan és hanyag természetességgel indult
               előre a Böske balján. Pistának nem akadt hely a lány másik oldalán. Csörtetve,
               féloldalt székekbe ütközve, kelletlenül baktatott utánuk. Az autónál megálltak.</p>
            <p>- Jó kis kocsi, mi? Most próbálom, mert az éjjel egy kis baj történt és reggel
               megigazitottam magam.</p>
            <p>- Baj? Micsoda?</p>
            <p>- Persze, maga még nem is tudja. Maguktól a fiukkal még elmentünk az Admusba. Ott
               megittunk egy pár üveg pezsgőt, nekem nagyon jó kedvem lett és elvittem a fiukat
               kocsikázni. A Stefániát már untam, hát mentem Mátyásföld felé. Egy kicsit
               nekieresztettem. Visszajövet volt a baj Sashalomnál. Nagy hecc volt. Egy kutya
               szaladt át az uton és minden áron el akartam célozni, attól azután belementem a
               kilométerkőbe. De a kutyát eltrafáltam.</p>
            <p>Böske megborzadt és hirtelen pillantással Pistára nézett. Kevy Pista elsápadt és
               látszott az arcán, ahogy keményen összeszoritja a fogát. Szinte látni lehetett, hogy
               ruháiban egyszerre hogy keményedik meg az egész ember. A szája is sápadt volt mikor
               megkérdezte:</p>
            <p>- Elgázolta szándékosan?</p>
            <p>- El hát, csak ugy nyekkent. Be voltam spiccelve. Mért nem kötik meg éjszakára, nem
               igaz?</p>
            <p>Pista nem felelt. Erősen összeszoritotta a száját, nagy lélegzetet vett, orrlyukai
               erősen kitágultak. A tekintetét elforditotta. Böske mindezt látta. És ránézett az
               édesdeden mosolygó Mauserhuber Lajosra.</p>
            <p>- Szégyelje magát. Menjen csak a kocsijával, nem is akarom látni. Bemegyek
               gyalog.</p>
            <p>A melák fiatalember vidáman elnevette magát.</p>
            <p>- Na, ne okoskodjon. Szálljon fel.</p>
            <p>Majd Pistához fordult nagy leereszkedéssel:</p>
            <p>- Legyen szerencsém.</p>
            <p>Pista nem felelt. Meg se moccant. Csak nézett tovább mereven Óbuda felé.</p>
            <p>- Menjen, - szólt Böske idegesen és komolyan - nem megyek magával.</p>
            <p>Mauserhuber Lajos vigan vállat vont, ügyesen felugrott a kormánykerékhez, kapcsolt,
               inditott. Már rohant a gyorsan induló gép, mikor félkézzel derüsen bucsut intett.
               Azok szótlanul néztek utána.</p>
            <p>Pista furcsán érezte magát. Hogy Böske elküldte az óriást és vele maradt, annak
               örülni kellett. Ha Böske elkerepelt volna az autón az óriással, azért haragudni
               kellett volna. De valahogy jobban szerette volna ezt a haragot, mint azt az
               örömet.</p>
            
         </div>
        <div type="chapter">
            <head>X.</head>
            <p>Hát most itt álltak egymás mellett. A vidéki fiatalember megzavartan, de kissé
               zavartan a pesti kisasszony is. Furcsa pár voltak itt a Margitsziget nyári
               délelőttjében: egy elegáns fehér habkisasszony, aki szinte elrepült volna, ha
               ráfujnak, olyan tünde volt és légies tetőtől-talpig, illatos és divatos és mellette
               egy csizmás, zekés, vadászkalapos fiatalember, hogy nem sül meg ebben a hőségben, az
               Isten áldja meg.</p>
            <p>- Ha beljebb megyünk az árnyékosabb utakra, gyalog is mehetünk, - mondta egy
               pillanatnyi tépelődés után Böske.</p>
            <p>És megindult a sziget belseje felé, félbalra. Tudta jól a járást. A fiatalember
               kényszeredetten ment utána. Nem szerette, ha vezetik. Ő szeretett vezetni.</p>
            <p>- Legalább diskuráljon valamit, ha már maga kisér haza, nem az a másik.</p>
            <p>- Nem vagyok én most jó társalgó. Fel vagyok háborodva.</p>
            <p>- Annyira szereti maga a kutyát? Van kutyája? Persze vadászkutya?</p>
            <p>- Most járok vadászkutya után, már igértek egy bizonyos vizslakölyköt. De van egy
               puli kutyám.</p>
            <p>- Puli? Milyen az? Nekünk van egy volt szobalányunk, aki vidékre ment feleségül egy
               csendőrhöz és gyakran ir levelet. Az folyton a pumi-kutyát emlegeti.</p>
            <p>- Pumi! Az Istenért, hiszen az egészen más, hogy lehet ilyet mondani?</p>
            <p>Böske elnevette magát. Kevy Pista csupa tűz volt, arca csupa tudós odaadás és
               megütődés, mint a külföldi magyaré, aki azt hallja, hogy Budapestet összetévesztik
               Bukaresttel.</p>
            <p>- Jó, hát más. Azért ne egyen meg.</p>
            <p>- Pumi csak egyféle van: barnaszürke szinü. Azt a Dunántul tartják a juhok mellett.
               Nagyobb, mint a puli, á, hogy is lehet azt összetéveszteni.</p>
            <p>- Jó, rendben van, bocsánatot kérek, visszavonom. A puli más. Halljuk a pulit.</p>
            <p>Pista elkezdett mesélni. Nagy passzióval, mint mikor valaki a sikerült gyerekéről ad
               elő nagyszerü történeteket.</p>
            <p>- Kétesztendős. És nem olyan akármilyen kutya ám, ugy tudja meg. Tizenhat őse van
               annak törzskönyvezve, mint egy császári és királyi kamarásnak. Egész sor kék szalagja
               van már otthon az almáriomban a pedigréje mellett. Mert magam mellett akármilyen
               kuvaszt nem is tartanék.</p>
            <p>- Jaj, de gőgös, uramisten. És a kutyája szereti magát?</p>
            <p>- Azt nem lehet leirni.</p>
            <p>- Jé, Pista, hiszen maga meg van hatva.</p>
            <p>- Meg hát, nem is restellem. Nem tudja azt maga, hogy vidéki embernek mi a kutya.
               Beszélgetni tudok én azzal.</p>
            <p>- Jaj, de bolond. Hát hogy beszélget a kutyával?</p>
            <p>- Hiába nevet. Az én kutyám harminchét magyar szót ért. Szeretném, ha látná, mert igy
               hihetetlenül hangzik. A puli olyan okos állat, hogy az már titokzatos. Várjon csak,
               van Hermann Ottónak egy könyve, amiben sok szó van a puliról, azt odaadom magának, ha
               egyszer megint találkozunk. Persze, előbb fel kell hozni, mert lent van Iványiban,
               majd elkérem a nagybátyámtól. Csak ideadja az öreg huncut, mert ugy félti a
               könyveit, mint a szemevilágát.</p>
            <p>- Arról is milyen melegen beszél. Szereti?</p>
            <p>- Mintha apám volna.</p>
            <p>- Az is olyan kedves<hi rend="italic">... </hi>ó bocsánat...</p>
            <p>- Azt akarta kérdezni, hogy olyan kedves-e, mint a pulim? Csak mondja bátran. Nem
               sértő az. Tudja, hogy milyen tisztesség jár a pulinak? Ha maga a gazdaembernek a
               puliját akarja látni és megkérdi, hol a kutyája, akkor megsértődik. Azt mondja: „A
               kutya amott hátul van láncon. Ez nem kutya, hanem puli.” Az én egyik cselédemnek is
               van egy pulija. No, azt a cselédet kéne magának ismerni. Roppant figurás ember. A
               kutyáját, azaz a puliját, ugy hivják: Másképp.</p>
            <p>- Hogy?</p>
            <p>- Másképp.</p>
            <p>- Tessék?</p>
            <p>- Lássa, maga is. Ugy hivják a kutyát. Az a neve, hogy Másképp. Csak azért, hogy ha
               idegenek a nevét kérdik, tréfa süljön ki belőle. Az se rossz, mikor azt mondja ez a
               figurás Boldizsár: „jaj bizony, furcsa egy puli ez, csak rágott ételt eszik”. „Ejnye,
               ejnye, - kérdezi az idegen - azután ki rágja meg neki?” Erre nagy komolyan feleli
               Boldizsár: „Ő maga.”</p>
            <p>Böske hangosan kacagott. De a kacagás kellős közepén hirtelen meghökkent. Most vette
               észre, hogy már régesrégen odaértek a Honvéd-utcai ház elé, hogy már régesrégen ott
               állanak a vadul perzselő napban a kapu előtt és még az se jut eszükbe, hogy beljebb
               álljanak az árnyékba. A karkötő-órájára pillantott.</p>
            <p>- Szent Isten, nekem angol-órám van, már el is késtem. Köszönöm, hogy hazakisért.
               Mikor látom, hogy kutyákra tanitson?</p>
            <p>Kezet nyujtott. Pista ugy fogta meg a vékony, hosszukás kis kezet, mint Napoleon
               foghatta először a koronát. Fogta és nem eresztette el. Ugy beszéltek tovább.</p>
            <p>- Azt bizony nem tudom. Mikor?</p>
            <p>- Tud maga franciául?</p>
            <p>- Nagyon gyöngén.</p>
            <p>- Kár, mert ma este egy párizsi ur jön üzleteket tárgyalni az apámmal. Eljöhetett
               volna velünk vacsorázni. De csarlsztont csak tud?</p>
            <p>- Sajnos, azt nem tudom.</p>
            <p>- Igazán kár. Hát majd összejövünk, remélem.</p>
            <p>- Remélem.</p>
            <p>Böske bólintott még egy nyájasat, elvonta a kezét és eltünt a kapuban. Pista ott állt
               és nézett utána. A tenyere előre tartva ugy maradt, ahogy a Böske kezét fogta
               benne.</p>
            <p>Böskét odafenn az angol teacher várta. Csakhamar nekiestek Galsworthy „The family
               man” cimü művének. A teacher olvasott, Böske pedig nem figyelt oda. Puli járt a
               fejében, csizmaszár, puli, meg kantár, ami nem ugyanaz, mint a gyeplő. És ez a
               mokány, szélesvállu, fekete fickó járt az eszében. Ó, milyen kár, hogy nem magas,
               szőke, külföldi! Igy persze beszélni sem lehet a dologról.</p>
            <p>Pista pedig lázadó dühvel cammogott az utcán, azt se nézte, merre, hogy a sistergős
               istennyila üssön a francia nyelvbe, meg a csarlsztonba. Tudni kellene ezeket is,
               nemcsak azt, hogy a korpa mázsája tegnap óta huszonhárom pengő. Milyen kár, hogy ez a
               kedves, jószagu, pesti kislány, ez az eszemadta rozmaringszál, nem iványi kisasszony!
               Igy persze beszélni sem lehet a dologról.</p>
            <p>- Milyen kár, - tünődött az angol szöveg duruzsolása mellett odafenn Böske.</p>
            <p>Pista nem ezt gondolta. Pista hirtelen vad dühvel taposott szét egy narancshéjat a
               Báthory-utca aszfaltján. Ugyanis Dixon jutott az eszébe az angol óráról és ettől
               egyszerre mérges lett. Aminek nem volt semmi értelme, hiszen Dixon kitünő uriember és
               Kevy Pistához nagyon kedves volt a tegnap esti vacsorán, ezt nem lehet eltagadni.
               Mégis: Kevy Pista minden ok nélkül egy kurtát káromkodott is a narancshéj felett.</p>
            
         </div>
        <div type="chapter">
            <head>XI.</head>
            <p>Az özvegy késett. Ugy volt, hogy együtt ebédelnek a Hungáriában. Pista már egy
               félórája ott ült az asztal mellett és a harmadik pohár sör mellé a harmadik sóskiflit
               ropogtatta, mikor végre a szép Máli belibbent az étterembe. Azaz, hogy nem éppen
               belibbent. Szálas, magas, telt szépsége sokkal masszivabb volt, semhogy libbenhetett
               volna. Inkább ugy ment, délcegen, izmosan, rugalmasan, mint egy katona. Az arca
               kipirult a hőségtől és a sietségtől.</p>
            <p>- Soká várattam? Nem tehetek róla, rengeteg grammofonlemezt kellett végighallgatni.
               Kérek két metéltlevest. Tudja, Pista, - igen, egy pohár sört is kérek - láttam egy
               grammofont, nagy szekrény, az egész villanyra jár és nem kell babrálni a lemezt, a
               masina a lemezeket maga cseréli ki, na hát, miket ki nem találnak, és vettem
               tizennégy lemezt, egyik jobb, mint a másik, majd otthon lejátsszuk, maga is átjön
               Kohára, hallja, Pista, most már itt az ideje, hogy azt a csarlsztont megtanulja,
               haladni kell a korral, micsoda gavallér maga? Na, majd én kézbeveszem magát.</p>
            <p>Pista felütötte a fejét.</p>
            <p>- Csarlsztont? Nem bánom. Nehéz az?</p>
            <p>- Elég nehéz. De maga kitünő táncos, hamar meg fogja tanulni ezt is.</p>
            <p>Pista tünődött valamin. És kis szünet után megkérdezte:</p>
            <p>- Mondja, Máli, jól tud maga franciául?</p>
            <p>- Elég jól. Miért kérdi?</p>
            <p>- Csak ugy kérdezem.</p>
            <p>Egy darabig hallgattak. Ekkor egy portásfiu lépett az asztalhoz.</p>
            <p>- A méltóságos asszonyt a telefonhoz kéretik.</p>
            <p>Máli letette a kanalat és indult kifelé. Méltóságos asszony? Kékess Gergely sohasem
               volt méltóságos ur. Sőt olyan gőgös ember volt és olyan sokat adott a tekintetes ur
               voltára, hogy ha valahol nagyságos urnak szólitották, menten lármát csapott. Most az
               özvegye kiadja magát méltóságos asszonynak. Bizonyosan pincérek kezdték ugy
               szólitani, ő nem tiltakozott és igy rajta maradt a dolog. Pista evett tovább és
               csóválta a fejét. A molnár lánya méltóságoztatja magát. Hiába, más fajta. Ő bezzeg
               inkább meghalna, semhogy kormányfőtanácsos legyen. De ki hivhatja Kékes Málit a
               telefonhoz?</p>
            <p>Az özvegy kisvártatva visszaérkezett és visszaült a tányérjához.</p>
            <p>- Élni sem hagyják az embert, - mondta rosszul játszott bosszusággal - ez a
               hogyhivják telefonozott, ez a tegnapi báró. Azt hiszem, báró Strahlnak hivják.</p>
            <p>Pista nem szólt semmit. Csak éppen nagyot határozott magában. Eredetileg az volt a
               szándéka, hogy a délutáni vonattal az özvegy társaságában utazik haza. De most, hogy
               Strahl bárót hallotta, egyszerre felsorakoztak benne mindazok a férfiak, akik a Böske
               finom termete körül mindig ott tolongtak a fantáziájában, ha mindjárt eldugva is.
               Most azonban élesen felötlöttek előtte mind: Strahl báró, a kutyagázoló
               Mauserhuber-fiu, de főként és legsajgóbban Dixon. Hát ezt nem lehet hagyni.</p>
            <p>- Maga délután utazik, Máli?</p>
            <p>- Együtt megyünk, nem?</p>
            <p>- Én, nem biztos, hogy már délután mehetek. Sok mindenféle dolgom van, megeshetik,
               hogy nem tudom mind elintézni vonatindulásig.</p>
            <p>Az özvegy figyelmesen ránézett, azután sokáig a levegőbe nézett. Távoli, gonosz kis
               mosoly ült az arcára. De ezt Pista nem látta, mert rendkivüli figyelemmel a huslevest
               szemlélte. Máli asszony könnyed hangon szólalt meg egy kis szünet után:</p>
            <p>- Az igazat megvallva, én is nehezen tudok vonatindulásig végezni. Egyszóval miben
               maradunk?</p>
            <p>- Abban, hogy ne kössük egymást. Kiki indul haza, ha elvégezte a dolgát.</p>
            <p>Az özvegy bólintott. Az arcán most is ott játszott az a távoli, gonosz kis mosoly.
               Hogy ez mit jelentett, azt Pista soha ki nem találhatta volna. Az ő egész világa a
               tisztesség és őszinteség pilléreire épült, az agya forgása ezeknek tengelyéhez
               igazodott. A Máli asszony mosolyát - nem is nagy fejtöréssel valaki olyan találhatta
               volna ki, aki a maga világát az emberek gyengeségére és hazug voltára épitette. Az
               ilyen gondolkozónak nem sokáig kellett volna számba venni a Máli asszony felfelé
               törekvő titkos vágyait és azokat a csillogó pontokat, amelyek most e rangimádó vágyak
               kezeügyébe jutottak.</p>
            <p>Elég az hozzá, hogy a fővárosban tartózkodó iványiak ebéd után nem csináltak vasuti
               programmot. Nyájasan elköszöntek egymástól és ment kiki a maga utján. Aki Máli
               asszony napi programmját követte volna, az látta volna a szép asszonyt, amint
               fáradhatatlanul járkál a Belvárosban, annak husz különböző üzletét felkeresvén, hogy
               fél hatkor beüljön egy taxiba, és kivitesse magát a ligeti Zserbóba. Ott helyet
               foglalt a terraszon és alig hozatta ki a jegeskávéját, egy nyulánk, fehérarcu, szép
               férfi jelent meg az asztalánál, báró Strahl Oszkár. A báró szertartásosan meghajolt,
               kezet fogott, leült és ottmaradt az asztalnál este nyolc óráig, mely idő alatt ő
               legalább kétszázszor használta azt a szócsoportot, hogy „kévem, kedves Máli”, a szép
               özvegy pedig legalább ötszázszor azt, hogy „tudja, báró” és „lássa báró”. Este
               nyolckor Máli szeretett volna a báró társaságában kimenni a felső-szigetre
               vacsorázni, de a báró ez elől mély sajnálattal kitért, mert - mint mondotta - valami
               halaszthatatlan dolga van erre a Park-klub felé. Ez meg is felelt a valóságnak, mert
               elválván az özvegytől, a Park-klub tájékán betért egy Stefánia-uti kávéházba és ott a
               drága szigeti vacsora helyett hideg kávét vacsorázott habbal és négy süteménnyel. Az
               özvegy hazament, a szobájába hozatott vacsorát és korán lefeküdt. Elalvás előtt
               sokáig hányta-vetette magában kialakulandó jövője tarka lehetőségeit. Ha ezzel a Kevy
               Pistával nem megy a dolog, mindenesetre hasznos lesz a tartalékból eléhuzni egy
               bárót.</p>
            <p>Aki pedig Kevy Pista programmját követte volna, az látta volna a vadászruhás
               fiatalembert, amint immel-ámmal benéz magkereskedésbe, puskaműveshez, trafikba,
               gazdasági gépgyár üzletébe, végre átmegy Budára és megtekinti a Borcsa Amerikában
               cimü darabot, hogy utána a Diófában vacsorázzék és ott parádivizes asztali bor
               mellett szép csendesen megrendelje magának azt a nótát, hogy „nem való bokréta turi
               süveg mellé”, majd pedig félegy tájban gyalogszerrel kocogjon át a Lánchidon és
               folyton-folyvást Matusek Böske járjon a fejében.</p>
            <p>Másnap reggel tiz órakor Kevy Pista kutató szemmel körültekintgetve ott állott a
               margitszigeti tejcsarnok bádogasztalai között. A szemével megkereste a tegnapi
               asztalt és kellemetlen, csalódott rebbenést érzett a mellében, mert annál az
               asztalnál most két öregasszony ült, akik mind a ketten behunyták a szemüket s arcukat
               némán a tüző nap felé tartották. És a többi asztalnál sem ült sehol Matusek Böske.
               Pista kétszer is számba vette őket, először csak ugy átabotában, majd asztalonként
               előre haladva és még egyszer vissza. Minden hiába, akit keresett, az nem volt
               sehol.</p>
            <p>Hátha még jön? Leült és aludttejet rendelt. Szórakozottságában először egy pohár
               borovicskát kért, de a felszolgáló kisasszony olyan furcsa arccal nézett rá, hogy
               ettől feleszmélt és kiigazitotta a dolgot aludttejre. Roppant lassan ette az
               aludttejet, mert feltette magában, hogy csak addig vár, ameddig az aludttej elfogy.
               De hiába csalta magát, elmult már tizenegy óra is. Matusek Böske mégsem volt sehol.
               Az ilyen várakozások alkalmával az embernek száz és száz apró ürügye akad, hogy
               egy-egy kicsit még hozzácsapjon az időhöz és huzza halogassa a dolgot. Mert például
               elhatározza az ember, hogy csak addig vár, ameddig az a barnakabátos öreg bácsi
               elolvassa a Pester Lloydot, amit a kezében tart. Csakhogy mikor a barnakabátos öreg
               bácsi leteszi a lapot, akkor éppen nem lehet fizetni, mert nincs személyzet a
               közelben. Akkor tehát elhatározza magát az ember, hogy most már csak a fizetést várja
               meg. És igy tovább. Tizenegy óra jócskán elmult már, mikor Pistának nem maradt több
               ürügye. Már fizetett is, már fel is állt, már az edényeket is elvitték az asztalról,
               - nem volt mit tenni, elindult.</p>
            <p>A strandfürdő nagy barna fapalotájának férfibejárata előtt megállt. Hirtelen nagy
               kedve támadt uszni. Az egészséges testi életet élő emberek, ha bosszuság éri őket,
               rögtön testi munkát keresnek maguknak. Az emberben élő őslény ilyenkor a maga
               primitiv módján akar bosszut állni a bosszuságért a világmindenségen: vakon lesujtani
               egy ökölcsapással. Mindegy, hogy hova: a csapás mindenképpen a külvilágot éri, a
               mindenségnek azt a részét, amely ezuttal nem jól viselte magát. Ezt az ökölcsapást
               igyekszik az ember levezetni a feszülésre kész izmok valamilyen munkájában. Kevy
               Pista ellenállhatatlan gusztust érzett, hogy erős karjával keményen kettényomja maga
               elől a vizet és hogy lábával hatalmasakat rugjon hátrafelé. Ennélfogva felment a
               kasszához és beváltotta magát.</p>
            <p>Mikor kapott fekete kölcsöntrikójában kijött a kabinból, idegenkedve nézett szét a
               terepen. Gyereksikitozás és vizlocsogás zaja töltötte be a levegőt. Rengeteg vendég
               volt a strandon. A homokban trikós testek hevertek, némelyek hangosan társalogtak,
               mások mozdulatlan félálomban süttették magukat a nappal. A fekvő testek között
               vihogó gyerekek kergetődztek, némelyiknek éppen mutált a hangja és gyerektestéhez
               furcsán illett a vastag kacagás, amely a libegő futás közben felszakadt belőle. A
               középső nagy medence zsufolásig tele volt testekkel, szinte több volt benne az ember,
               mint a viz. A hidon sorban gyerekek ültek, viháncoló gimnázisták, akik olykor
               meggondolták magukat és sorban leugráltak a vizbe, hogy azután megint
               felkapaszkodjanak a hidra és egy fél óráig megint ott üljenek, mint a madarak a
               telegráfdróton. Mindezt pokoli zsivaj koronázta, mert tudnivaló, hogy az emberi
               fajta akkor leglármásabb, mikor fürdik.</p>
            <p>Pista, mint csetlő-botló idegen ebben a pesti tömkelegben, bámészkodva lépegetett a
               homokban, olykor letérve utjának vonalából, hogy rá ne lépjen valami dagadó
               hustömegre, amelynek hatalmasan hizott tagjai mint léggömbök feszültek a trikó alatt.
               A homok-udvar egy táján ritkásabbak voltak a heverészők. Csak távolabb egymástól,
               itt-ott feküdtek az emberek a földön, ki egyedül, ki meg csoportosan. Pista elhaladt
               egy nagy-nagy bolyhos fürdőlepedő mellett, amelyen két alak feküdt. Már vagy három
               lépésnyire volt tőlük, mikor hirtelen, mintegy elektromos ütésre megállt. A Matusek
               Böske hangját hallotta. Az volt a két heverő egyike. Pista csak megállt, de nem
               fordult meg.</p>
            <p>- Mindenkinek van esete - mondta a Böske hangja -, nekem is van egy tipusom,
               amelyikbe valaha bele fogok szeretni.</p>
            <p>Pista csak állt háttal ennek a hangnak. Most! Most fog felelni rá valaki. Most fog
               meghallatszani rögtön, hogy kivel van itt.</p>
            <p>- És milyen az a tipus, amelyikbe bele fog szeretni, kislány?</p>
            <p>A Dixon hangja volt. Ez a hang erőteljes pörölycsapást mért a fejére. Szóval Dixonnal
               van itt. Hevernek ketten a földön és meghitten beszélgetnek. Dixon! Mindig csak ez a
               Dixon! Ez az elegáns, előkelő, okos, szeretetreméltó, nyugodt fellépésü ember, akitől
               ezeket a tulajdonságokat igen jól esnék elvitatni, de nem lehet. Mindez egy pillanat
               alatt átszáguldott a fején, mert szükség is volt az időre: a választ, az olyannyira
               fontos választ kellett figyelni, hogy milyen az a tipus, amelyikbe Matusek Böske bele
               fog szeretni És a válasz jött is.</p>
            <p>- Én másfélét el sem tudok képzelni, mint magas, szőke fiut. Az az én tipusom. Ha
               valaha bele fogok szeretni valakibe, az más nem lehet, mint magas, szőke. Nincs
               szörnyübb gondolat, mint hogy egy kis fekete ember legyen a férjem. Összerázkódom, ha
               erre gondolok.</p>
            <p>Ez már nem pörölycsapás volt, hanem akkora ütés, mintha egy óriás gőzdaru a teljes
               rakományát hirtelen a Kevy Pista fejére ejtette volna. Torz vigyorgás ült az arcára,
               a fogát csikorgatva szoritotta össze. És megfordult, hogy gyülölettel ránézhessen
               arra a lányra, aki ezt mondta. És mivel ugyanebben a pillanatban Matusek Böske felült
               a földön, a pillantásuk találkozott.</p>
            <p>- Nini, Kevy Pista. Hát maga hogy kerül ide a strandra?</p>
            <p>- Jó napot kivánok, szervusz, - tette hozzá nyájasan Dixon, aki szintén felült.</p>
            <p>Pista beszélő szerkezete nem funkcionált. Ajka, nyelve, szája torz rángásba bénult,
               az arcán merev és buta mosolygás ült, hebegve nyomkodta ki a foga közül a
               szavakat.</p>
            <p>- Semmi, csak itt... csak itt vagyok... akarok uszni.</p>
            <p>- Nem akar leülni egy kicsit diskurálni? Kap egy kis hideg innivalót is.</p>
            <p>A lepedőn ott volt egy csillogó termosz is, mellette bádogpohár. És egyéb apró holmi,
               ami egy elegáns ifju hölgy körül feltalálható. Pista a fejét rázta.</p>
            <p>- Nem, köszönöm, most megyek uszni.</p>
            <p>- Hát akkor később jöjjön erre, talán még itt talál bennünket.</p>
            <p>A mokány fiatalember felelt is, nem is. Félszegen megbiccentette a fejét és elindult.
               Nincs a világnak az a mesebeli kincse, amiért hátrafordult volna.</p>
            <p>Ó, milyen jó volt a hüs Dunában! Ó milyen passzió a viznek adni magunkat, ha jól
               tudunk uszni! Milyen remek érzés egyetlen karmozdulattal megforditani az uszó test
               tengelyét és behunyott szemmel hanyattfekve lendülni tovább a vizben! Szörnyü
               gondolat a kis fekete ember? Maradj magadnak, Matusek Böske, te incifinci,
               elkényeztetett, nyafka pesti kisasszony, fütyülök rád! Mit tudod te, milyen
               királynak érzi most magát egy alacsony, barna földbirtokos, a maga izmos, hibátlan
               testének fiatal gőgjében! Hátán fekve, hatalmas, hosszu tempóban csapja magát előre
               és boldogan, mintegy a bosszu érzésével érzi magában, vállában, karjában, derekában,
               térdében zsákemelő, lószorongató, farkasfojtó erejét. Elmehetsz, Matusek Böske, mit
               tudod te, ki vagyok én. Még jó, hogy nem szeretlek. Most milyen bajban volnék, ha
               szeretnélek...</p>
            <p>Kevy Pista szinészkedve kacagni akart a vízben. Ettől telement a szája Dunával. Ugy
               elkezdett krákogni és köhécselni tőle, mint egy kehes ló. Most vette észre, hogy a
               nevetése farkasnevetés és tulajdonképpen rettentő mérges. Láttak már ilyet? Hogy
               miket mer beszélni a világba egy ilyen... egy ilyen... egy ilyen csirke! Na megállj,
               beszéljek csak veled, majd odamondok én neked egy olyat, hogy...</p>
            <p>Felkapta a vizben a fejét. És az arca meglepetten megállt, mint akinek valami döntő
               dolog hirtelen az eszébe jut. Hát persze. Ott kellett volna maradni és nem
               elszaladni. Tovább kellett volna füzni a társalgást és egy adandó mondatnál valami jó
               goromba mondatot markolatig beledöfni ebbe az elbizakodott, kényes fruskába. Sőt még
               nem is késő. Hamar vissza a vízből, megkeresni őket.</p>
            <p>Kevy Pista a homokban járók nehéz lépteivel sietett arra a tájékra, ahol Böskét és
               gavallérját hagyta. A helyet meg is találta. De a bolyhos fürdőlepedő már nem volt
               ott. Akinek odavághatott volna valami szivből jövő gorombaságot, az nem volt
               sehol.</p>
            
         </div>
        <div type="chapter">
            <head>XII.</head>
            <p>A Stefánia-utra kihallatszott a zongoraszó. A szép tiszta nyári éjszakába édesen
               szürődtek ki a keringő taktusai. A jazz-dob nem vett részt a mulatságban.</p>
            <p>Bimbi, a bolond gróf, bent ült a bárban és huzatta magának. Felhasznált két tánc
               közötti szünetet és régi bécsi gassenhauert rendelt. Más ember azért rendeli a nótát,
               hogy elmerengjen rajta, legalább is a fejét ingassa hozzá, de esetleg dudolja is, sőt
               netalán hangosan énekelje. Bimbi, a bolond gróf, egyszerü zenekiséretnek rendelte a
               keringőt, atmoszférának, hangulatnak. Tulajdonképpen rá se figyelt, el volt foglalva
               a mókáival. Asztalkendőből rendkivüli ügyességgel kis nyulat alakitott, azt
               ugráltatta a keze között. Majd szájával pukkantott egyet, mint ahogy a pezsgődugó
               tesz, mikor kibontják az üveget. Igy szokott pezsgőt rendelni. A pincér hozta is neki
               mindjárt és töltött... Bimbi a zongorista felé emelte a poharat, kukorékolt egyet és
               ivott. A szomszéd asztaloknál ülő polgári elemek a boldogságtól ragyogó arccal
               figyelték minden mozdulatát. Valóságos mennybemenetel volt számukra a dolog. Bimbi az
               egész helyiségnek mókázott, mint egy szinész és mindenki joggal érezhette, hogy a
               gróf az ő számára tréfálkozik. A bár szines ernyőjü villanylámpái olyan pikáns és
               meghitt fényt szórtak az emberekre, mely homályos párisi illuziókat keltett bennük.
               De sokkal erősebb volt az a láthatatlan fény, amely a mágnásvendégekből áradt a
               közrendü asztalokra: ez a fény vonzotta ide főként az embereket, a szegény kis hiuság
               éjjeli pillangóit. Minden szem feléje fordult, a mókás gróf felé, aki ott ült
               magányosan, szmokingosan, fidélis róka-ábrázattal, szemében a bohóc-természet naiv
               csillogásával. Most éppen azzal foglalkozott, hogy a pezsgős üvegnek, melyet maga elé
               emelt a hütődézsából, egy porcellántányért állitott a szájára, a tányérra
               felforditva ráállitott egy poharat, a pohár talpára ráállitotta a sótartót és hogy a
               módját megadja, még egy fogpiszkálót szurt bele a sótartó tetejébe. A mutatványt
               jobbról-balról, mindenünnen, ünneplő polgári arcok lesték. Egy szmokingos fiatalember
               - külseje után itélve bankhivatalnok - vakmerően tapsolni kezdett, erre Bimbi gróf
               udvariasan feléje fordult és kezével olyan mozdulatot csinált, mint a cirkuszi
               művészek, mikor megköszönik az ünneplést. Erre a bankhivatalnok mellett ülő koros és
               testes hölgy, aki citromsárga eton-frizurát és a végsőkig elszánt dekoltázst hordott
               és félméter hosszu kék üvegszipkából cigarettázott, hangosan odakiáltott:</p>
            <p>- Nézzétek, milyen drága!</p>
            <p>Bimbi jó fiu volt, illedelmesen odabólintott a hölgynek, aki e pillanatban a gróf
               egyetlen szavára szivesen megfeledkezett volna férjéről és öt gyermekéről. A keringő
               éppen véget ért és a zongorista erőteljesen belekapott egy táncszámba, hangosan
               megkezdvén a szöveget is: „I can be happy...”</p>
            <p>De énekelhetett volna akármit, egy szavát sem lehetett érteni abban a rettenetes
               lármában, amit két társa csapott mellette, a saxofonos, meg a dobos. A jazz-muzsika,
               akár szereti valaki, akár nem, igen tehetséges muzsika, mert maradék nélkül kifejezi
               annak a népnek a lelkét, amely szülte. Minden, amit az ember amerikai négerekről
               olvasott, a Tamás bácsi kunyhójától kezdve a Van Vechten „Nigger Heaven” cimű kitünő
               könyvéig, rabszolgaság, üldöztetés, héber panaszokra emlékeztető nemzeti fájdalom,
               sötét vadság, az érzékek állati ügyessége, nyitottszemü naiv csodálkozás és vigyorgó
               vérszomjuság, az mind kihallható a jazz orditó, jajgató, eszeveszett zenebonájából,
               amelyben bámulatosan omlik az érzések primitivsége a ritmus végső dekadenciájába. A
               lélek átadja magát a fülsiketitő zenei lárma kábultságának, hogy ne kelljen
               gondolkoznia, mert csak borzalom és nyomoruság az, ami eszébe juthat. Hogyne
               szeretnék ezek a szegény szmokingosok és estélyi ruhások is, itt a Stefánia-uton egy
               nyári éjszakán, amikor nemcsak Louisianában s Harlemben, ha nem a világ egyéb pontján
               is annyi fájdalmas felejteni való van.</p>
            <p>Maroknyi helyen sok pár, összezsufolt vállak monoton emelkedése, cigarettafüst,
               konyak-illat. Tánc a bárban. A táncoló nők szemei még a táncos mellett is minduntalan
               Bimbit keresik. Bimbi gyermekded érdeklődéssel nézi a táncolókat, tekintete olyan
               vidámban, mint az V. Lászlóé szomoruan, mikor Czilley az ismeretes történelmi képen
               szép lányokat táncoltat előtte. Mert Bimbi e pillanatban korlátlan fejedelme a
               bárnak.</p>
            <p>Fájdalom, uralma pünkösdi királyság. A bejárat felé fürge pincérek rohannak és mint
               kinai szolgák a nap fia előtt, utat csinálnak két érkező vendég számára, nem is
               tudnak elég mélyen hajbókolni. Két szmokingos ur érkezik. Az egyik Dixon Frédi a maga
               Chamberlain-arcával, a másik maga gróf Kelecsényi Gusztáv. Hatalmas, daliás férfi,
               arca hirtelen a Tisza Kálmán éráját kelti föl a képzeletben, mikor a Mikszáth-zamatu
               nyugodalmas politika ilyen kerek, magyaros, fehérbajszu arcokkal volt népes. Az arc
               méltóságos és nyájas, de az a két kék szem hideg és kegyetlen.</p>
            <p>No most, a mágnások üdvözölni fogják egymást, - villan fel a közrendi publikum
               figyelme. Valóban Bimbi gróf, aki ott ül szokott asztalánál a jazzdobos mellett,
               akkorát rikkan, hogy még a jazzlármán is tulhallatszik:</p>
            <p>- Szeavasz, Gusztika!</p>
            <p>Gróf Kelecsényi Gusztáv odapillant a mosolygó bohóc-arcra. Egy pillanatig mereven
               ránéz, hideg, fagyasztóén kék tekintettel, a feje nem biccen, szája néma marad és
               elforditja a fejét megint. Indul a kalauzoló főpincér után, aki előtt tisztelettel
               kettényilik a viharos zenében táncolók zsufolt csoportja. A zongorista éppen két
               zenei sort köt össze olyan melódikus fioriturával, melynek titkát a suttogó Jack
               Smith grammofonlemezeiről leste el. Bimbi sápadtan ült a helyén, kezében reszket a
               cigaretta, száján reszket a tehetetlen mosoly. A tánc folyik. Még egy pár taktus.</p>
            <p>A táncnak vége. A táncolók visszatérnek asztalaikhoz, néhol egész sor embernek kell
               felkelnie, hogy a zsufoltan egymáshoz szoritott asztaloknál egy hölgy visszaülhessen
               a helyére. De már a helyremenés közben megindult a szenzációs dolog tárgyalása.</p>
            <p>- Láttátok?</p>
            <p>- Nem fogadta a köszönését.</p>
            <p>- Óriási dolog.</p>
            <p>- Egész biztos provokálja.</p>
            <p>- Na hallod, egy gróf, persze, hogy provokálja.</p>
            <p>- Bimbi nevet.</p>
            <p>- Köszönöm. Savanyu kis nevetés az.</p>
            <p>A lokálban a fejek szabályos ingással forognak folyton két középpont felé. Hol Bimbit
               nézik, hol Kelecsényi Gusztávot. Bimbi megdermedve, fázósan mosolyogva ül a helyén.
               Kijózanodott szegényke. Most már bánja, mint egy kutya, hogy megfeledkezett magáról
               pezsgős jókedvében és ennek a rideg, gőgös embernek odakiáltotta azt a lehetetlen
               szót, hogy Gusztika. Hogy lehetne ezt jóvátenni? Odamenni és bocsánatot kérni?
               Lehetetlen, mert akkor ország-világ látja, hogy nem ültetik le az asztalhoz. Sebtében
               egypár sort irni egy névjegyre és odaküldeni? Lehetetlen. A publikum minden
               mozdulatot lát. Kelecsényi képes előbb a pincért megkérdezni, hogy kitől jön a levél
               és azután át nem venni. Borzasztó szégyen. És mindenki látta. És minden arc hol
               idenéz, hol Kelecsényire néz. Bimbi, a bolond gróf, a negyvenötéves kisfiu,
               gyermeklelke mélyéig elszomorodik. Mivel érdemeltem meg ezt a szégyent? Amért egy
               kicsit vicceltem? Hát már viccelni sem szabad?</p>
            <p>- Fizetek, - szólt Bimbi halkan a mellette elsurranó pincérnek és csak nagynehezen
               tudta visszatartani feltörő könnyeit.</p>
            <p>Jön a főpincér. Borzasztó, ő is észrevette. Az arcán látni, hogy észrevette.</p>
            <p>- Irjuk a többihez, méltóságos uram?</p>
            <p>Bimbi némán bólint. Feláll és kászolódik. Ekkor egy furcsa, csizmás, vidéki
               gazdászforma fiatalember bukkan fel a bejáratnál.</p>
            <p>És mialatt Bimbi kint szomoruan intett egy autótaxinak és a Casino de Parisba
               parancsolta, azalatt Kevy Pista leült az árván maradt helyre. Az érdekességekre és
               nagy életre éhes szemek mind feléje fordultak. A terem minden asztalánál fejek
               hajoltak egymáshoz: nem tudod, ki ez? Sejtelmem sincs, sose láttam. (A rosszhiszemüek
               ilyenkor igy szólnak: hogyne, jól ismerem, mindjárt eszembe jut a neve.)</p>
            <p>Csak egy ember tudta meg, hogy ki ez, pedig az az egy nem is kérdezte. Dixon odaszólt
               asztaltársának:</p>
            <p>- Látod azt a fiatalembert, aki most leült?</p>
            <p>- Funny fellow. Ki az?</p>
            <p>- Az öcséd.</p>
            <p>Gróf Kelecsényi Gusztáv meghökkent. Feltette a monokliját, azután ugy tett, mintha a
               helyiségben unott közömbösséggel körülhordozná a tekintetét. A tekintet lassan járt
               körül és közben kissé megállott a furcsa fiatalembernél. Azután folytatta utját a
               legszélső asztalig, ahol két szerkesztő ült egy primadonnával. A szerkesztők
               bólintottak, gróf Kelecsényi Gusztáv bólintott.</p>
            <p>- Nagyon hasonlit az apjához.</p>
            <p>A fiatalember, aki nagyon hasonlitott az apjához, valóban nem pezsgőt rendelt, mint
               ahogy boldogult Kevy Pál sem nyult borféléhez, ha egyszer már pálinkát ivott. Mert
               Kevy Pista ekkorra már nem volt egészen józan. A délutáni vonatot elpászolta, mert
               idegesen kószált a városban, egyik kávéházból kijött, a másikba bement, céltalanul
               üldögélt és bámészkodott, majd nyugtalanul megint elment máshová. Este a vacsorája
               mellé elkezdett inni. Most már az ötödik esti helyiségnél és barackpálinkánál
               tartott. Most is barackot kért. Ahogy hozták, leöntötte egy hajtásra és ujat kért.
               Azonkívül elrendelte, hogy a muzsikusok számára bontsanak fel egy rezervét.</p>
            <p>Hát persze. Majd egy Ilyen csitri pesti lány miatt még álmatlan éjszakái legyenek.
               Ott pukkadj meg, Matusek Böske, ahol vagy. Még jó, hogy idejében észbe kaptam. A
               nemjóját neki, istenuccse, majd hogy bele nem szerettem. „Hozzanak még egy barackot,
               de ne ilyen nyavalyás kis pohárban. Micsoda? Dupla barackot? Jó, legyen dupla
               barack.” Szőke, magas kell neki? Még válogat is, hallottak ilyet? Egy ilyen jöttment
               tót pallérnak a lánya. Csinos? Jó, hát csinos. Van még más is csinos a világon. Ott
               van Máli. Az csak elég csinos akárkinek. „Hozzanak még egy ilyen dupla barackot.”
               Elveszem Málit, azután kész. A két földet egybevesszük, a sziket rákenjük a
               Lapidáriára. De ugy megnyuzzuk azt a Lapidáriát, hogy attól kódul. Tyü, de csuda
               mulatság lesz megnyuvasztani ezt a Matuseket, meg ezt a Mózert! Ne félj, te pesti
               csirke, ugy megszoritom én apád torkát azzal a szikes földdel, hogy csak ugy tátog!
               Majd néztek akkor nagyot, hogy miféle szerzet ez az alacsony barna gyerek! Alacsony?
               Nem is vagyok alacsony. Akinek alacsony vagyok, azt pisztolyom csöve elé állitom.</p>
            <p>- Hé, pincér! Küldjék nekem ide a főurat.</p>
            <p>- Itt vagyok, nagyságos uram. Parancsol?</p>
            <p>- Vegye tudomásul, hogy akinek alacsony vagyok, azt pisztolyom csöve elé állitom!</p>
            <p>- Igenis, nagyságos uram. Parancsol még egy dupla adag barackot?</p>
            <p>- Hozhatja. Hé, muzsikusok. Huzzák el nekem azt a nótát, hogy aszongya, hogy
               aszongya: „Ha meguntál édes rózsám szeretni...”</p>
            <p>A zongorista összenézett a szaxofonossal, meg a dobossal. Mind a hárman villantak
               egyet a szemük sarkában. A villanás ezt jelentette: „Jó pofa, vidéki, énekelni fog.”
               És a zongorista rágyujtott a nótára. Pista elkezdett szép csendesen dudolni. Nem
               énekelt ő a világért sem, csak szépen maga elé mesélte a nótát: „Ha meguntál édes
               rózsám szeretni, szabad néked más szeretőt keresni. Adjon Isten szebbet, jobbat
               nálamnál, de énnekem csak olyat, mint te voltál.” Nem danolt Kevy Pista, dehogy
               dalolt. Csak mondta maga elé. Nem tehetett róla, hogy a közönség kezdettől minden
               mozdulatát figyelte és most, hogy igy dudorászott egy kicsit, mély csend lett a
               teremben. Az utolsó sornál vette észre Kevy Pista, hogy magánszámot ad elő egy
               bárban, mint egy szinész. És ahogy befejezte a nótát, mennyezetet verő taps dördült
               meg a teremben. A zongorista nevetve csapott bele a zongorába és csárdást kezdett
               játszani. A bankhivatalnok fogta a testes hölgyet, kiperdült vele a középre és
               csárdást kezdett táncolni. Viharos jókedv tombolt az asztaloknál. Kevy Pista
               felhajtotta a frissen hozott dupla barackot, felállt és elkiáltotta magát:</p>
            <p>- Akinek alacsony vagyok, azt pisztolyom csöve elé állitom!</p>
            <p>Általános kacagás. Többen tapsoltak és éljeneztek. A csárdást táncoló testes hölgy
               merészen odaszólt neki:</p>
            <p>- Nekem nem alacsony. Éppen megfelel.</p>
            <p>Táncosa szolgai módon nevetett a tréfához.</p>
            <p>Pista kijött asztala mellől, szabályosan lekérte a hölgyet és elkezdett táncolni. Egy
               ideig a hölgygyel. De az nem győzte vele az iramot. Ezt a táncot nem ismerte.
               Lassanként lemaradt a Pista kezéről, kissé zavartan oldalt állott, sőt a hátulról
               hangzó „leülni” kiáltásokra le is ült. Pista egyedül táncolt a középen.</p>
            <p>Hogy mi az igazi csárdás, azt nem lehet elmondani. Ősi időkbe visszanyuló
               ethnográfiai és földrajzi titkai vannak annak. A világ minden nációjának másféle a
               testi habitusa és más mozdulatban tör elé belőle, ha befeledkezik a muzsikába és
               nemcsak a torkával, hanem a derekával is énekelni akar. A francia test tipeg, a bajor
               test hajbókol, az orosz test dobog. A magyar test pedig remeg. Nincs ennek a
               remegésnek kátéja, figurái leirhatatlanok, fordulatait tánciskolában tanulni
               lehetetlen. Vagy van, vagy nincs, olyan tudomány, mint a kis kacsáé, amelyik kikel a
               kacsatojásból és azonnal jó uszó. A pesti szemek ámulva nézték ezt a csizmás
               fiatalembert, aki ott aprózta, illegette, cifrázta, mártogatta a parketten. Ősi
               toborzók, pusztai kuruc dáridók, hajdani szegénylegények ricsajai, éjszakai
               huszártáborok vigadásai mint valami homályos, alig látszó csillag lehelletes fénye
               csillantak ki ebben a táncban a rejtelmes és ködlő multból.</p>
            <p>Akik tapsoltak, nem tudták, mit tapsolnak, csak érezték, hogy nem tréfa volt az, ami
               történt. Kevy Pista riadalmas tapsvihar közepette ment vissza az asztalához. El is
               komolyodott volna az egész bár, ha ő maga fel nem hajtván még egy dupla barackot,
               szónokolni nem kezdett volna.</p>
            <p>- Tisztelt hölgyeim és uraim...</p>
            <p>A nyelve már akadozott. Nem is állt elég biztosan a lábán. Kacagó, vidám halljukozás
               hallatszott minden asztaltól.</p>
            <p>- Az élet nagyon... izé. Az élet nagyon keserü. Én önöket... izé... én önöket
               megédesitem.</p>
            <p>A szomszéd asztalnál valaki palacsintát evett. Cukorszóró állt a tányér mellett. Kevy
               Pista odanyult, felvette a cukorszórót és elindult a bárban. Minden asztalnál
               összecsapta a bokáját, bemutatkozott és roppant komoly arccal, a holtrészegek gőgös
               szilárdságával mindenkit megcukrozott. Szertartásosan meghintett cukorral mindenkit,
               azután ment a másik asztalhoz, ott megint összecsapta a bokáját, rendkivüli
               komolysággal bemutatkozott és a meggyőződés hitével cukrozta sorban az ott
               ülőket.</p>
            <p>- Aranyos!</p>
            <p>- Remek pofa! Meg kell enni!</p>
            <p>Kevy Pista most odajutott körutján az eldugott sarokpáholyhoz. Ennek vendégeit eddig
               nem látta. Ahogy összecsapta a sarkát az asztal előtt, megismerte Dixont. Becsipett
               agyának gőzös homályából egy gondolat tört elő.</p>
            <p>- Akinek alacsony, barna vagyok, azt pisztolyom csöve elé állitom.</p>
            <p>- Jól van, szervusz, - szólt nyájasan Dixon - mutatkozz itt be.</p>
            <p>Pista összecsapta a sarkát a fehérbajuszu öregur előtt és megmondta a nevét Az öregur
               ránézett, a kezét nyujtotta és nyugodtan szólt:</p>
            <p>- Gróf Kelecsényi Gusztáv.</p>
            <p>Gróf Kelecsényi Gusztáv hugának a fia villámsujtottan meredt a nagybátyjára.
               Jobbkeze, amelyből áttette a cukorszórót a balba, féluton megállott. Két másodpercig
               farkasszemet néztek. Akkor Pista sarkon fordult és kisietett a helyiségből.</p>
            <p>Kint a terraszon megállott, hogy fizessen. A pincérek odakint vették körül. Azután
               visszajöttek. A furcsa fiatalember elment. Idebent minden szem a hires mágnás felé
               fordult. Bimbi, a bolond gróf, meg volt bosszulva. A csizmás vendég nem fogadta el a
               hires mágnás kezét.</p>
            <p>A hires mágnáson azonban nem látszott semmi felindulás. Közömbösen és halkan
               beszélgetett Dixonnal. Illetőleg csak az arca volt közömbös. Amit mondott, nem. Mert
               ezt mondta:</p>
            <p>- Megette a fene az egész életemet.</p>
            <p>- Miért?</p>
            <p>Kelecsényi gróf angolul felelt, mert távozó vendégek haladtak el a páholy
               mellett:</p>
            <p>- ‘Cose I have n’t got a son.</p>
            <p>Ami magyarul azt jelenti: „Mert nincs fiam.”</p>
            
         </div>
        <div type="chapter">
            <head>XIII.</head>
            <p>A nagy fa alatt ketten üldögéltek és beszélgettek, Geyza bácsi és a huga, Kevy
               Piroska. Azaz hogy csak beszélgettek volna, mert a társalgás minduntalan elakadt.
               Kevy Piroska előtt két halom harisnya állott az asztalon. Balkéz felől a lyukas
               csomó, jobbkéz felől az, amit már bestoppolt. Serényen nyult a baloldali csomóba,
               elévett egyet, belehuzta a gomba-alaku stoppolófát, azután a harisnya kifeszülő
               irháján szorgosan elkezdte öltögetni a folytonossági hiányokat. Igen nagy figyelemmel
               öltögetett, talán soha életében nem is figyelt igy a fia harisnyáira.</p>
            <p>Könnyü volt neki, de nehéz volt Geyza bácsinak. Neki nem volt mivel foglalkozni, ő
               nem tudta mibe elrejteni azt a zavarát, hogy sehogysem akaródzik rátérni a tárgyra.
               Szóvá tette már, hogy milyen szépen nőnek a gólyafiuk. Szóvá tette már, hogy az
               iványi patikus feleségének epeköve van. Szóvá tette már, hogy a mult héten sokkal
               nagyobb volt a forróság, mint ezen a héten, bár azért ezen a héten is elég meleg van.
               De akármit hozott szóba, az nem jövedelmezett többet két-három mondatnál. Akkor
               megint feszes és kényszeredett csönd következett.</p>
            <p>Hát ez nem mehetett igy tovább. Geyza bácsi letette az asztalra vászonsisakját a
               harisnyák mellé. Azután megigazitotta a nyakán a puha gallért Azután dobolt az
               ujjával az asztalon. Azután feszengve és fészkelődve svungot vett és hajrá neki a
               levegőben lógó témának: megszólalt.</p>
            <p>- Mondjad csak, te Piroska, hát hogy van ez a dolog ezzel a gyerekkel meg
               Kékessnével?</p>
            <p>- Beszéljen csendesen, - felelte Piroska - behallatszik a házba.</p>
            <p>És megint csak csend következett. Geyza bácsi nézte a Piroska arcát, amely egyre
               lejjebb és lejjebb hajlott a stoppolás fölé. Geyza bácsi megcsóválta a fejét,
               odanyult a Piroska álla alá és felkényszeritette a fejét. A fej engedett, Piroska
               arca felfelé fordult behunyott szemmel és a két behunyott szem pillái alatt egy-egy
               szivárgó könnycseppel.</p>
            <p>- Itt van ni, a fene egye meg a dógát annak a kölyöknek, hát mán ott tartunk, hogy
               sirsz.</p>
            <p>Motyogott még valamit Geyza bácsi, de azt már csak ugy a foga között, mert az már
               cifrább káromkodás volt, nem asszonyi fülnek való. Piroska letette a stoppolást,
               lenyult a köténye sarkához, felitatta a két könnyet, azután picit náthás hangon
               megszólalt:</p>
            <p>- Egészen tanácstalan vagyok. Magának is mondta, hogy el akarja venni?</p>
            <p>- Mondta. Neked is mondta?</p>
            <p>- Mondta. Egész éjszaka sirtam. Én nem tudom, mi történt ezzel a gyerekkel azon a
               Pesten, de ugy jött haza, mintha kicserélték volna. Magának mit mondott?</p>
            <p>- Hát, hogy megunta már a betyáréletet, itt az ideje, hogy asszonyt hozzon a házhoz,
               azután hogy keresve se találhatna jobbat ennél a Málinál, mert össze lehet csapni a
               földeket, meg miegymás.</p>
            <p>- Nekem még annyit se szólt. Csak éppen, hogy át akar menni Kohára háztüznézőbe. Majd
               megszakadt a szivem.</p>
            <p>- És mit mondtál neki?</p>
            <p>- Mit mondtam volna? Semmit. Azt mondtam, hogy jól van, fiam, akit te hozol, az nekem
               édes lányom.</p>
            <p>- Jól tetted. Rá kell hagyni.</p>
            <p>- Rá ám, de hát ha csak nézzük ölbetett kézzel, hogy elveszi? Hogy fejjel rohan bele
               a boldogtalanságba? Hiszen ha ki kellene keresni ezer asszony közül, hogy melyik nem
               való az én fiamhoz, akkor éppen ezt a Málit kellene kipécézni. Az én fiam gyöngéd,
               kedves, jó gyerek, ezt nagyon mélyen kell szeretni. Az az asszony pedig olyan, mint a
               szélkakas. Azután meg Pista csak a gazdaságát szereti, ez az asszony meg minduntalan
               szalad Pestre az orfeumba, vagy hova. Azután meg a Pista férfinak született, ez ur
               lesz a maga portáján, ezt nem vezetheti semmiféle asszony. Ez a Máli meg erőszakos,
               uralomvágyó. Jajjaj, édes jó uram, hogy most nincs itt mellettem, hogy most nem
               látja, mibe szalad bele ész nélkül a fia...</p>
            <p>- Hadd el, hiába volna itt szegény urad, az se csinálhatna semmit, makacs egy kemény,
               egy kutya kölyök ez, még rosszabb, ha szól neki az ember.</p>
            <p>- Tudom én azt, hiszen azért nem is szólok én semmit. Csak igy magamban rágom a
               szivemet. Ha jön az az asszony, hát csak üljön itt bele mindenbe, én ugyis átmegyek
               lakni magához.</p>
            <p>- Hát csak nem gondolod, hogy elveszi?</p>
            <p>Özvegy Kevy Pálné Kelecsényi Piroska felvetette a fejét. Odaadó és sóvár reménység
               tükröződött a pillantásában.</p>
            <p>- Igazán? Azt gondolja, hogy még lehet segiteni?</p>
            <p>- Én, édes fiam, csak egyet tudok, hogy ez a haszontalan kölyök nekünk mindenünk. Ha
               mi egyszer behunyjuk a szemünket - én már nemsokára, te majd egyszer sokára - akkor
               ennek a gyereknek olyan kézen kell itt maradni, hogy a sirban nekünk nyugodalmunk
               lehessen. Hogy mit csinálunk, mit nem, azt én még nem tudom. De nem estem a fejem
               lágyára, abban megnyugodhatsz. Idő van elég, iszen nem holnap akarja elvenni, se
               holnapután. Qui habet tempus, habet vitam.</p>
            <p>- Az mit jelent?</p>
            <p>- Persze, latinul nem tudsz. Ma már nem tudnak az uriasszonyok latinul. Az én
               nagyanyám, Harsányi Mária, ugy beszélt latinul, mint Cicero.</p>
            <p>- Jaj, hát ne Ciceróról beszéljen most...</p>
            <p>- Jó, jó. „Akinek ideje van, annak megvan az élete.” Csak hagyjuk szépen folyni a
               dolgokat, majd adódik valahol egy rés, ahol kibujunk a slamasztikából. De mi lelhette
               ezt a gyereket?</p>
            <p>Piroska hallgatott egy kicsit. Habozott, hogy mondja-e, vagy ne mondja. Azután mégis
               mondta.</p>
            <p>- Az én anyai szememet nem lehet megcsalni. Ez a fiu szerelmes.</p>
            <p>- Máliba? Azt már nem hiszem.</p>
            <p>- Dehogy is Máliba. Éppen ez van benne. Valaki másba, akit mink nem tudunk. Esküdni
               merek rá.</p>
            <p>- Hm. Igazad lehet. Ugy is fest a dolog, mintha meg akarná mutatni valakinek, hogy ki
               a legény a gáton. De vajjon kibe habarodott bele?</p>
            <p>Piroskának a szeme megint megtelt könnyel. De most meghatott és boldog csillogása
               volt a pillája nedvességének, nem keserü.</p>
            <p>- Nem tudom. Én csak azt tudom, hogy mióta csak bajszosodni kezdett, mindig azon
               imádkoztam: bár egyszer nagyon-nagyon szerelmes tudna lenni valakibe, hogy megtudja
               ő is, milyen kimondhatatlan boldogan éltem én még az apjával.</p>
            <p>- Igen ám, ha az is szereti, akit ő megszeret.</p>
            <p>- Az én fiamat? Hát van olyan lány a világon, aki meg ne szerethetné az én fiamat?
               Akármilyen főhercegnő hálát adhat az Istennek, hogy olyan embert kap, mint az én
               fiam.</p>
            <p>- Hiszen ha főhercegnő, akkor nincs is baj. Legfeljebb elraboljuk azt a lányt, aki
               áldója van. Hanem lehet, hogy nem éppen főhercegnő az, akibe belegabalyodott. Az
               ilyen fickó, ha felszalad Pestre, szinházba jár, meg mulatóba. Ki tudja, mifélébe
               akadt bele.</p>
            <p>- Ilyet ne is mondjon, Geyza bácsi. Ha az én fiam beleszeret valakibe, akkor az meg
               is érdemli.</p>
            <p>Geyza bácsi felfortyant.</p>
            <p>- A te fiad, a te fiad. Már századszor mondod, hogy a te fiad. Nemcsak a te fiad, az
               én öcsém is. Valami közöm nekem is van hozzá, a jebuzeusát neki.</p>
            <p>- No, csak ne káromkodjon. Még összepörölünk itt rajta. A maga öccse is, az én fiam
               is.</p>
            <p>Ezen azután mind a ketten nevettek. Azután Geyza bácsi felállott.</p>
            <p>- Megyek, megnézem, mit csinál.</p>
            <p>- Dolgozik. Azon studiroz, hogy jövőre ültessen-e dohányt. Ebédnél azt mondta, hogy
               az a jó gazda, aki ceruzával vet és ceruzával arat.</p>
            <p>- Jó mondás. Okos gyerek ez a mi fiunk. De ott is jön, ni.</p>
            <p>Kevy Pista kilépett a házból. Alig lehetett volna benne arra a vidám fickóra
               ráismerni, aki a minap csárdást táncolt a bárban. Morcos tekintettel nézett körül és
               komoran köszöntötte a nagybátyját. Azután rápillantott az anyjára. És máris futott
               oda hozzájuk.</p>
            <p>- Anyókám, te sirtál!</p>
            <p>- Dehogy sirtam, miért sirtam volna?</p>
            <p>- De igen, sirtál, látom a szemeden. Miért sirtál?</p>
            <p>Piroska zavartan hallgatott. Geyza bácsi vetette magát közbe:</p>
            <p>- Hagyjad, fiam, szegény boldogult apádról beszélgettünk.</p>
            <p>Pista elfogadta a magyarázatot, de nem hitte. Tudta jól, mi piszkálta ezeket idekint,
               mig ő odabent dolgozott. És azzal is tisztában volt, hogy ezek tudják, hogy ő tudja.
               Érezte, hogy házassági terve nem kelt nagy lelkesedést sem az édesanyjában, sem a
               nagybátyjában. Éppen azért reggeltől estig szófukaran hallgatott, mert félt, hogy
               felmerül a kérdés: szereti-e Kékess Málit. Igen nagy kinban lett volna, ha ezt a
               kérdést nekiszegzik.</p>
            <p>- Azt nézegettem odabenn, - szólt leülve és a feszes hangulatban közvetlenséget
               hazudva - hogy ha jövőre már az uj földeken is gazdálkodom, akkor közepes termés
               esetén négy év mulva uj kastélyt tudok ide épiteni. Külön szárnyat kapsz, anyókám,
               neked külön három szobát épittetek.</p>
            <p>- Ó, Istenem, - felelt csendesen Piroska - ne csináld azt, fiam, lebontani azt a
               házat, ahol apád élt. Jó ez még a mi életünkre.</p>
            <p>Pista egy gonosz markot érzett a mellében vájkálni, amely a szivét kegyetlenül
               összeszoritotta. Rápillantott az öreg tornácra, ahol hajdan az apja térdén
               lovagolt, rápillantott a gólyafészekre, a vasrácsos, régi ablakokra, a tornác
               aljában nyiló virágok tarka szalagjára. És vad keserüséggel szoritotta össze a fogát.
               Valami ismeretlen démon dolgozott benne, amely unos-untalan csak arra unszolta, hogy
               fájdalmat okozzon sajátmagának is, meg azoknak is, akiket szeret.</p>
            <p>- Mondja, Geyza bácsi, - szólt, hirtelen más hangba csapva és anyjának nem is
               válaszolva - ráér-e most átjönni velem Kohára?</p>
            <p>- Rá hát, hogyne.</p>
            <p>- Akkor megyek befogni.</p>
            <p>Elment. Kisvártatva már hallatszott is a hóhahó az istálló felől, ahogy vezette ki a
               lovakat. Piroska aggódó és esdő arccal nézett az öregur kinai ábrázatára. Azon a
               ráncok pókhálói bizakodó és megnyugtató kifejezéssé rajzolódtak.</p>
            <p>- Háztűznéző még, nem lakodalom. Te csak ne félj, mig engem látsz.</p>
            <p>Nem is beszéltek többet addig, mig a homokfutó oda nem állott. Geyza bácsi
               felkapaszkodott Pista mellé a bakra. Mikor azután a könnyü kocsi kifordult a kapun,
               Kevy Pálné megint elővette a stoppolófát és csendesen sirdogálva öntözte könnyeivel a
               fia harisnyáit.</p>
            <p>A kocsi serényen robogott az országuton. Ahogy a Jánossy-szántó mellett bekanyarodtak
               az akácosba, egy nyul szaladt keresztül a lovak előtt.</p>
            <p>- No, öcsém, - mondta az öreg - sohse fogod te azt az asszonyt elvenni.</p>
            <p>- Miért ne venném, - riadt fel hangosan Pista - igenis elveszem.</p>
            <p>- Jól van, hiszen megyünk megkérni, azért ne ordits. De azért a nyul mégis
               keresztülszaladt előttünk.</p>
            <p>Pista dühös volt. Nagyon szeretett volna valakit megverni, de azt se igen tudta kit,
               azt se, hogy miért. Csak rágta magában meghasonlott dacát és mialatt végiggondolta,
               hogy most milyen okosan és józanul cselekszik és milyen simán növeli a Kevy-vagyont
               az eljövendő Kevy-gyerekek számára, homályosan érezte, hogy valami kinos és gonosz
               zürzavarba került, mintha valami piszkos áradat öntötte volna el fejen felül, melyben
               tanácstalanul és mérgesen kapálódzik, de a szemét se tudja kinyitni és nem tudja,
               merre van fel és merre le.</p>
            <p>Most már századszor próbált rekonstruálni magában valamit, ami azon a részeg éjszakán
               történt vele. Arra még pontosan emlékezett, hogy hogyan nem fogott kezet gróf
               Kelecsényi Gusztávval. Arra is emlékezett, hogy a Stefánia-uton beült egy autóba.
               Ettől fogva üres sötétség következett részeg emlékei között egészen addig, amig az
               autóból kiszáll a hotel előtt és ugyanakkor szállnak ki egy autóból Máli asszony és
               báró Strahl Oszkár. Strahl hazakisérte a szép özvegyet. Szóval az özvegy sem utazott
               volt el a délutáni vonattal, hanem Pesten maradt mulatni. Báró Strahl Oszkárral
               mulatott, hogy is volt csak tovább a jelenet? Találkoztak, köszöntek egymásnak, a
               báró elköszönt, ők együtt mentek be a kapun és együtt vették át a szobáik kulcsát az
               álmos portástól. Még beszéltek is valamit felkelésről és vonatindulásról. Azután
               elbucsuztak az első emeleti lépcső fordulójánál. De másnap nem utaztak együtt.
               Legalább is a vonaton Máli asszony nem volt látható.</p>
            <p>Mit lábatlankodik ez a báró Strahl Oszkár Máli mellett? Csak nem udvaroltat magának a
               szép asszony ezzel a barázdabillegetővel? Eh, bolondság, biztosan véletlenül
               találkoztak. De vajjon nem ez a Strahl telefonozott Málinak, mikor a Hungáriában
               ebédeltek? Eh, bolondság, Málinak száz meg száz ismerőse van Pesten. De miért maradt
               Pesten a szépasszony, mikor eredetileg haza akart utazni? Eh, bolondság, miért ne
               maradt volna Pesten, ha kedve szottyant egyet mulatni?</p>
            <p>Igy próbálgatta és kóstolgatta a féltékenységet Kevy Pista. És meglepetve látta, hogy
               egy szikrányit sem tud féltékeny lenni, akárhogy igyekszik egy kis féltékenységet
               kimódolni magában. Hiába minden önámitás, ő bizony ezt az asszonyt egy cseppentett
               cseppet sem szereti. Most már mindegy. A kocka el van vetve.</p>
            <p>A lelke mélyén egy hangos és becsületes kérdés kiabált mindezenközben: miért? Miért
               elvenni ezt az asszonyt, miért odakötni hozzá az egész életét, miért kimondani azt
               az életben egyetlen és legnagyobb szót, hogy holtomiglan, miért? És a kérdésre
               halaványan szeretett volna kialakulni egy felelet: egy pesti kislány, egy üde és édes
               rozmaringszál. De ahogy ennek a válasznak csak a lehellete is megvillant benne,
               mérgesen, vadul és erőszakkal elhessegette még a gondolatát is. Nem, nem, nem. Az
               ostornyéllel ösztönszerüen megpiszkálta a lovak hátát, hogy a legyeket is, mint
               lelkéből ezeket a gondolatokat, elhessegesse onnan. Nem, nem, nem. A földről van szó,
               azért csinálja az egészet. Föld kell, sok föld, amin vetni lehessen, azután hónapokon
               át az Isten időjárását lesni, azután aratni, azután megint vetni, megint aratni az
               öregség végeztéig.</p>
            <p>Kékess Máli az oszlopos verandán ültette le őket, a szobákban éppen most
               szellőztették ki egy nagy baleset nyomait: a belső cseléd eltört egy nagy üveg
               francia parfőmöt, a szobákban lehetetlen volt megmaradni.</p>
            <p>- Hát találja ki, Máli, miért jöttünk, - mondta Pista nagyot nyelve, elszántan és
               rekedten.</p>
            <p>- Én bizony nem tudom kitalálni, - felelte a szép asszony.</p>
            <p>- Hát maga a multkor azt mondta, hogy ki kellene találni a módját annak, hogyan
               lehetnének a földjeink egy kézen. Hát én kitaláltam.</p>
            <p>- Hogyan? - hazudta tudatlanságát tágranyilt szemmel a kohai molnár lánya.</p>
            <p>- Ugy, hogy én elveszem magát feleségül.</p>
            <p>Máli asszonynak erre a pillanatra már hetek óta pontosan el volt készitve a
               viselkedése. A szemlesütése is, a rebegése is, a szemérmes és igent sejtető szavak
               regényes szövege is. A szemét már kezdte is szendén lesütni. De ekkor egy béres
               állott a veranda alá.</p>
            <p>- Keziccsókolom, a tanitó urtól vannak itt, hogy tessék egy kis hordót kölcsön
               adni.</p>
            <p>A szép asszonyt elfutotta a pulykaméreg.</p>
            <p>- A süly ott egyen meg a tanitóddal meg a hordóddal együtt, takarodj innen, ebadta,
               mert ugy váglak pofon, hogy csudát látsz, az anyád ne szült volna, nem látod, hogy
               vendég van a háznál?</p>
            <p>A béres elkotródott. De most már hiába. A szép szinjáték menthetetlenül tönkrement.
               Máli asszonynak vörös volt az arca és rikácsolt a hangja a méregtől. Pillanatokig
               tartott, amig lecsillapodott. Azután már nem is nagyon kereste a szép szavakat, hiába
               is találta volna most már őket. Ránézett Pistára és kezet nyujtott neki. Pista
               megfogta a paraszti formáju, de fehér és jószagu kezet és megcsókolta. Geyza bácsi
               elnézett a topolyafák irányában és e pillanatban roppantul hasonlitott Voltaire
               arcmásaihoz.</p>
            <p>Később lent sétáltak hárman a kerten. Megbeszélték Máli asszony inditványára, hogy
               házassági szerződést csinálnak és ezzel az irással fognak felmenni a Lapidáriához:
               vagy az egész szik, vagy semmi. Telekkönyvet, katasztrális holdat, illetéket és egyéb
               ilyesmit sürün emlegettek a beszélgetésben. Ezek a szavak nyilvánvalóan
               jelentették, hogy Kevy István és özv. Kékess Gergelyné szül. Kaczor Amália
               jegyesek.</p>
            
         </div>
        <div type="chapter">
            <head>XIV.</head>
            <p>Matusek Böske e pillanatban gyalog bandukolt a Báthory-utcán, rekkenő délben,
               egyedül. Egyedül a gondolataival, ezekkel a zürzavaros, forró, titkos
               bakfis-gondolatokkal. A Lapidáriához ment a Nagymező-utcába. Nem mintha ott valami
               dolga lett volna, de az ösztöne hajtotta. Nagy Boriskának, a gépirólánynak, mindent
               el lehetett mondani nyugodtan, nem azért, hogy arra feleletet kapjon, hanem hogy
               kibeszélje magából. Most éppen sok elbeszélni valója volt, olyasmi, amit ki kellett
               dobnia magából, mert gondolatainak zagyvasága és örvénylő rendetlensége már nem fért
               a mellébe. Mindenről ez a furcsa vidéki fiu, ez a Kevy Pista jutott az eszébe.</p>
            <p>Ez már szeget ütött a fejébe. Mit akar ő ettől a Kevy Pistától, aki se nem külföldi,
               se nem magas, se nem szőke, hanem éppenséggel vidéki magyar, középtermetü és barna?
               Micsoda vakmerőség ettől a vadász-zekés fiatalembertől, hogy folyton eszébe jut? És
               mennél jobban haladnak az órák és a napok, annál többet és annál erősebben jut
               eszébe? Ma éjszaka például folyton-folyvást róla álmodott. A legbadarabb dolgokat.
               Egy vidéki kisvárost látott például álmában, amelynek főterén egy merev és magas
               torony szökött az égnek. A tornyot ugy hivták, hogy Pista, ő felmászott rá és a
               tetején leült. Azután a középkorba álmodta magát, egy nagy lovagterembe, amelyben egy
               álarcos velencei tizes tanács arra itélte, hogy fegyvertelenül párbajt vivjon két
               páncélos lovaggal. Az egyik lovag az apja volt, a másik egy soha nem látott
               ismeretlen. A párbaj megkezdődött és erre a két lovag hirtelen eggyé változott: Kevy
               Pistává. Ez a lovag nyargalva közeledett felé a döfésre tartott lándzsával, még jó,
               hogy az utolsó pillanatban felébredt.</p>
            <p>És ma délelőtt, kábultan a nyugtalan éjszaka után, egy könyvbe merült el. Attiláról
               volt benne szó, a hunok királyáról. Olvasta, olvasta és Attila ott élt előtte, mint
               alacsony, fekete, kemény arccsontu férfi, aki olvasás alatt a fantáziájában
               hátborzongatóan olvadt össze egy látomással. Nem tudta egy darabig megfejteni, mi
               volt a látomás, nem is ért rá tünődni rajta, csak olvasott és furcsa kárörömmel
               olvasta a könyv végét, mikor Attila meghal. Csak mikor már rég letette a könyvet és
               izgatottan, fáradtan nézett maga elé, hirtelen ütéssel ébredt a tudatára a
               látomásnak: Kevy Pistát látta a strandon, a zömök, szélesvállu, keskeny dereku
               alakot, amint dacosan távozik a viz felé, törzse rövid, mint valami félelmes,
               emberszabásu majomé, de válla ijesztően széles és izmos, mint Atlaszé, aki a világot
               tudja tartani rajta. A szilárdság, az erő, a nyugalom maga.</p>
            <p>Böske hevesen haragudott Kevy Pistára. Mi közöm hozzá, mért gondolok rá folyton?
               Pukkadjon meg. Pestiesen szólva: hogy jövök én ahhoz, hogy folyton eszembe jusson?
               Egy ilyen félparaszt, egy ilyen tuskó, egy ilyen elbizakodott gentry? Akiket ismerek,
               mind különb emberek nála. Báró Strahl Oszkár milyen elegáns és azonkivül báró!
               Mauserhuber Lajos milyen magas, délceg sportember, gazdag és minden! És Frédi, a
               drága Frédi! Hogy jön egy ilyen vidéki mamlasz mindenféle ölyvtojással és puli
               kutyával a nyomába egy Dixon Frédinek?</p>
            <p>Nagy Boriska lázasan gépelt egy hosszu szerződést. A Lapidária r.-t. szerződése volt
               a Nagymező-utcai ház tulajdonosával. A gépelés sürgős volt és Boriska nem tudta
               abbahagyni. Hiába volt a legfőbb tulajdonos tulajdon leánya, aki miatt a gépelést
               abbahagyhatta volna: Mózer az ilyesmiben nem ismerte a tréfát. Máskor is megtette,
               hogy a Böske által okozott hivatali mulasztásokra nyájasan szólt: „Ja, ha Böske volt
               itt, az más.” De ugyanakkor ott marasztotta Boriskát a hivatalos órán tul három óra
               hosszat és kaján pillantása elég értelmesen adta tudtára a gépiró-kisasszonynak, hogy
               kimondott parancs nélkül is mihez tartsa magát.</p>
            <p>- Egy félóra alatt kész leszek, szivecském, ha ráérsz, várj meg.</p>
            <p>- Szivesen. Tudod mit: add ide az eredetit, diktálni fogom. Mózer bácsi itt van?</p>
            <p>- Igen itt van, vannak nála. Itt tartok a tizennyolcadik pontnál: „ezzel szemben
               bérbevevő kötelezi magát”.</p>
            <p>- „Ezzel szemben bérbevevő kötelezi magát, hogy amennyiben a jelenleg érvényben levő
               lakásrendelet”... Ki van nála?</p>
            <p>- „...levő lakásrendelet...” Az a vidéki fiu, Kevy, vagy hogy hivják. Tudod, aki
               felhozott téged a multkor a lépcsőn.</p>
            <p>- Kevy Pista?</p>
            <p>- Az, hogy volt? „...levő lakásrendelet?...” Hogy van tovább?</p>
            <p>- Nem, nem diktálom, rossz az irás, alig tudom betüzni. Irjad inkább diktálás nélkül.
               Biztos, hogy egy félóra alatt kész?</p>
            <p>- Hát... őszintén szólva... ne haragudj... még egy rövid körlevél... de azt hiszem,
               kész leszek. Te, szenzációs! Ez a Kevy házasodik.</p>
            <p>- Mi?</p>
            <p>- Házasodik. Egy házassági szerződést adtak ide másolni. Éppen erről tárgyalnak, mert
               benne van az a föld is, amit a Lapidaria meg akar venni tőle. Itt van, olvasd, már
               lemásoltam.</p>
            <p>Nagy Boriska igy udvariasan és ügyesen félretette a barátnőjét, aki a gépelésben
               zavarta. Matusek Böske az ablakhoz vonulva elkezdte olvasni a házassági szerződést,
               amelyet egyfelől Kevy István, másfelől özv. Kékess Gergelyné szül. Kaczor Amália
               kötöttek itt és itt, ekkor és ekkor, előttünk ezek és ezek, érvénybe lép a
               házasságkötés napján.</p>
            <p>Jaj de érdekes. Szóval ez a fiu elveszi azt a hangos és feltünő jukker-asszonyt,
               akivel együtt jöttek a Honvéd-utcai vacsorára. Érdekes. Bizonyára nemsokára meglesz
               az esküvő. Érdekes.</p>
            <p>Matusek Böske nem jól tudta olvasni a gépirásos szerződést, mert a papir erősen
               reszketett. Mi ez, mi van ezzel a szerződéssel, hogy ugy reszket...</p>
            <p>- Boriskám, én inkább eljövök máskor, látom sok dolgod van.</p>
            <p>- De igazán egy félóra mulva megvagyok...</p>
            <p>- Nem, nem érek rá, most jut eszembe, hogy még... szóval nem érek rá. Szervusz,
               drágám, talán holnap felnézek.</p>
            <p>Nagy Boriska ujjai megálltak a gép felett. A barátnője ugy rohant el, mint a
               szélvész. Mi lelte ezt a lányt? Felkelt a géptől és a Kevy Pista házassági
               szerződését, amit Böske ott hagyott az ablakpárkányon, visszatette szép rendbe az
               irodai anyag közé. Azután visszaült és tovább gépelt: „...de ez a bérbeadót nem
               jogositja fel arra, hogy...”</p>
            <p>Matusek Böske lóhalálában sietett a Honvéd-utca felé. Pedig volt ideje elég, semmi
               oka nem volt sietni. Ha megkérdezték volna tőle, hogy miért siet, nem tudta volna
               megmondani. Az arca sápadt volt, az ajka csak a ruzs szinét viselte, mert alatta
               egészen elsápadt. Bambán nézett maga elé és az esze nem forgott. Ránézett egy tizes
               villamos kocsira és minden értelem nélkül ezt mondta magában: „Villamos”. Az arca
               vonásai megmerevedtek, a tekintetének nem volt kifejezése.</p>
            <p>Otthon egyenest sietett a szobájába. A kalapját sem tette le, kalapostul ledőlt a
               diványra. Ott feküdt tiz percig teljesen gondolattalanul. Ekkor elkezdett rengeni a
               padló a szomszéd szobák felől. Mint egy szőke gólem, Matusek Apollónia jött be a
               lányához.</p>
            <p>- Hát te le se teszed a kalapodat? Micsoda tempók ezek, édes lányom, hát hogy
               szoktassalak én téged rendre, ha még a kalapodat se teszed le, mikor hazajössz és a
               ruhádat hogy gyüröd, mint egy... mint egy... mint egy nemtudommicsoda, de hát persze,
               hogy ebben a házban énrám nem hallgat senki, kelj fel már, a jó Isten áldjon meg,
               hiszen az a kalap...</p>
            <p>A szóáradat itt megállt, mert Böske egy gyenge mozdulatot tett a kezével. Azután
               lehunyt szemmel megszólalt:</p>
            <p>- Rögtön leteszem, csak hagyj egyedül.</p>
            <p>Apollónia vont egyet a vállán és megcsóválta a fejét, amelyről hullott a puder.
               Azután kiment és becsukta az ajtót, Böske ugy maradt mozdulatlanul fekve, lehunyt
               szemmel. Meg se moccant.</p>
            
         </div>
        <div type="chapter">
            <head>XV.</head>
            <p>Tudvalévő, hogy a gyilkost megmagyarázhatatlan kényszer hajtja vissza tettének
               szinhelyére. De nemcsak a gyilkosság emléke hajtja ám vissza, hanem a vesztett
               boldogságé is.</p>
            <p>Matusek Böske ment előre a bádogasztalok között. És megdobbanó szivvel megállott: egy
               asztalnál ott ült Kevy Pista. Előtte aludttej, de hozzá sem nyult, csak ott üldögélt
               magának. Böske csodálkozva látta, hogy ülve ez a fiu milyen magasnak tetszik. És
               eszébe jutott, amit egy történelmi könyvben a tatárokról olvasott, hogy gyalogosan
               zömök, de lóháton széles, délceg alakok.</p>
            <p>Böske leült a szomszéd asztalhoz. Ugy tett, mintha a fiatalember jelenlétéről semmi
               tudomása nem volna. No hiszen, még csak az kéne, hogy megálljon a fiu asztala
               mellett, megszólitsa és köszönjön neki. Majd csak az köszönjön, vegye őt észre és
               jöjjön át az asztalához. Ha akar. Ha nem akar, maradjon magának.</p>
            <p>Dehogy nem akart, dehogy nem. Hiszen már régen látta a közelgő kislányt, csak ugy
               tett, mintha nem látná. Mert előbb elfogódottságát és izgalmát kellett legyürnie,
               hogy azután elfogulatlanul, vidáman, közömbösen szólhasson hozzá. Várakozott tehát
               egy kis ideig. Mikor azután Böske megrendelte az aludttejet a közben megjelent
               személyzetnél, a hangra már kénytelen volt reagálni. Nagy-szinészkedve felütötte a
               fejét, meglepetést szinlelt és hangos kezétcsókolommal köszönt. Mire Böske szintén
               felütötte a fejét, szintén nagyon meg volt lepve és nyájasan bólintott. Ugyanekkor
               keményen elhatározta magában, hogy semmiesetre sem invitálja az asztalához a
               fiatalembert, de nem volt ura az akaratának és maga csodálkozott legjobban, mikor a
               keze invitáló mozdulatba lendült. Kevy Pista fogta aludttejét és áthurcolkodott a
               másik aludttejhez.</p>
            <p>- Gratulálok, - szólt Böske nyájasan - azt hallottam, eljegyezte magát.</p>
            <p>- Már hallotta? Persze, a nagybátyjával üzleti okokból tegnap közöltem. Köszönöm a
               gratulációt.</p>
            <p>- És adja át a menyasszonyának. Nagyon szép asszony, azt üzenem neki.</p>
            <p>- Köszönöm, át fogom adni.</p>
            <p>- Mikor esküsznek?</p>
            <p>- Azt még nem tudjuk. Sok mindentől függ.</p>
            <p>Hosszu csend következett. A Duna felől egy hajótülök bugott. A strandfürdőről
               idemorajlott a fürdőzők lármája. És itt a bádogasztalnál mindkettőjüknek a
               strandfürdő jutott az eszébe. Pistának az a lázitó pillanat, amikor kihallgatta, hogy
               ennek a lánynak a magas, szőke férfi az álma. Böske előtt pedig felbukkant a távozó,
               szélesvállu figura, mintha csak Attila király lépkedne a fövény fölött.</p>
            <p>- Persze, lent fognak lakni vidéken állandóan.</p>
            <p>- Persze, vidékiek vagyunk, mit keressünk Pesten.</p>
            <p>- Irigylem magukat.</p>
            <p>- Irigyel? Miért? Hiszen maga pesti lány, magának itt a helye. Mit csinálna maga
               vidéken? Elátkozná az életét unalmában.</p>
            <p>- Ó, dehogy. Nem ismer maga engem. Én nem szeretek Pesten élni. A folytonos
               társaságot sem szeretem. A lármát sem szeretem.</p>
            <p>- Hát mit szeret?</p>
            <p>- A csendet. Olvasni szeretek. Zongorázni, mikor nem hallgatja senki. Sétálni
               szeretek egyedül. És roppantul szeretem az állatokat, de itt nem jutok hozzá
               semmiféle állathoz, hacsak ki nem megyek az Állatkertbe.</p>
            <p>- Szeret az Állatkertbe járni?</p>
            <p>- De mennyire! Már barátaim vannak ott. Van egy bizonyos kecske, az már messziről
               megismer és megbolondul az izgalomtól, ha jövök. Ott lakik a medvék fölött. Azután
               imádom a fókákat és a mosómedvéket. Roppantul mulatok a mosómedvékkel. Tudja, mit
               szoktam velük csinálni? Fehér kockacukrot viszek nekik, ledobom, akkor ráugranak és
               elkezdik mosni. Látná, hogy meg vannak döbbenve, mikor a nagy mosásban eltünik a
               cukor. De mind a többi állatokat is szeretem. Mit csinál a pulikutyája?</p>
            <p>- Köszönöm kérdését, ilyenkor, mikor Pesten vagyok, nagyon bánatos. Elhuzódik egy
               sarokba és gyászol. Nagyon nem szereti, ha elutazom. Mikor a kofferemet eléviszik,
               már tudja, hogy baj van. Ilyenkor összeszid.</p>
            <p>- Összeszidja?</p>
            <p>- Össze bizony. Megáll előttem és hevesen megugat. Szinte érteni lehet a szavát. „Már
               megint mész, - aszongya - már megint elutazol? Mi az ördög van azon a Pesten, hogy
               folyton odautazol?”</p>
            <p>Itt hirtelen mind a ketten elpirultak. És mind a ketten elforditották a fejüket,
               mintha szórakozottan legeltetnék tekintetüket a sziget lombjain. Mert egyik sem
               akarta, hogy a másik meglássa a pirulását.</p>
            <p>- A menyasszonya is fenn van Pesten?</p>
            <p>- Igen, itt van. Vásárol.</p>
            <p>- Mikor mennek vissza?</p>
            <p>- Ma délután.</p>
            <p>- Persze, odalent fognak esküdni.</p>
            <p>- Bizonyára. Még nem beszéltünk róla.</p>
            <p>- Nem beszéltek róla? Hogy lehet az?</p>
            <p>- Édes Istenem, miért ne lehetne. Sok minden egyéb beszélnivalója van az embernek.
               Egyelőre a földünket féltjük a maga papájától, mert mindenáron meg akarja venni a
               kőbányájához, mi pedig nem akarunk földet eladni. Éppen ebben az ügyben jöttem most
               fel.</p>
            <p>- Igen, igen, hiszen képzelem, hogy a föld, az fontos, de mégis...</p>
            <p>- Nos?</p>
            <p>- Semmi, bocsásson meg, igazán neveletlen vagyok, hogy ilyen intim dolgokhoz
               hozzászólok, ne haragudjon...</p>
            <p>- Csak mondja, nagyon érdekel, amit mond.</p>
            <p>- De nem haragszik? Tudja, én azt gondolom, hogy ha egyszer menyasszony leszek, én
               nem is fogok másra gondolni éjjel-nappal, csak az esküvőmre.</p>
            <p>- A magas, szőke fiuval, mi?</p>
            <p>- Tessék?</p>
            <p>A két arc egymásra pillantott. Megint pirosak voltak mind a ketten, mint a pipacs. A
               könnyed társalgás levegője egyszeriben eltünt körülöttük, mintha elfujták volna.
               Böske megszólalt, de egészen más hangon, mint eddig. Remegve és halkan.</p>
            <p>- Mit akar mondani azzal, hogy magas, szőke? Hogy érti ezt?</p>
            <p>A felelet is más hangon következett, mint eddig. A fiu hangja is csendes és fátyolos
               lett.</p>
            <p>- Véletlenül meghallottam a strandon, mikor maga azt mondta annak a Dixonnak, hogy
               maga csak magas, szőke fiuba fog tudni beleszeretni.</p>
            <p>Böske keze, amely egy kenyérmorzsával játszott az asztalon, láthatóan remegett. A
               hangja most hamisan hangzott. Könnyed és vidám szeretett volna lenni, de nem tudott.
               Elcsuklott olykor és mély izgalom remegett mögötte.</p>
            <p>- Ó Istenem, az csak olyan bakfisbeszéd. Nem függ az a külsőtől.</p>
            <p>- Hát akkor miért mondta?!</p>
            <p>Ezt haragosan, panaszosan, kitörően vágta oda Kevy István, de olyan hangosan, hogy
               kiáltásnak is beillett. Egy közeli asztalnál fel is kapta a fejét egy
               keresztrejtvényt fejtő uriember. Szent Isten, mennyire hasonlított Mauserhuber
               Lajoshoz. Böskének eszébe jutott, hogy udvarlói valamelyike bármely pillanatban itt
               teremhet. Már pedig ezt a beszélgetést a világ minden kincséért abba nem hagyta
               volna.</p>
            <p>- Nézze, ha ilyen szigoruan kiabál velem, akkor nem ülök itt magával. Kénytelen
               leszek elmenni sétálni.</p>
            <p>- Már megy?</p>
            <p>- Megyek, de maga nem jöhet velem.</p>
            <p>Fizettek. Remegett mind a kettő az izgatottságtól. Elindultak egymás mellett, az
               izgalomtól téveteg lábakkal botorkálva. Már bent haladtak egy árnyas, néptelen uton,
               mikor Böske megszólalt:</p>
            <p>- Az előbb milyen hangos volt, most nem szól. Meséljen valami ujságot.</p>
            <p>- Ujságot? Honnan vegyem? Ami történik, az itt történik magukkal, pestiekkel, nem
               mivelünk. Meghalt a képviselőnk, az az ujság.</p>
            <p>- Ki volt az?</p>
            <p>- Vargyas bácsi. Kedves öreg ember volt. Most választás lesz nálunk.</p>
            <p>- Nem lép fel képviselőnek?</p>
            <p>- Nem hagyhatom a gazdaságot.</p>
            <p>- Persze, most nagyobb is lesz. Olvastam a házassági szerződését.</p>
            <p>- Hol olvasta?</p>
            <p>- Az irodában. Ott voltam, mikor maga bent tárgyalt Mózer bácsival.</p>
            <p>- És tudta, hogy bent vagyok? Miért nem várt meg?</p>
            <p>- Dolgom volt... nem tudom...</p>
            <p>Megint hosszu csend. Némán mentek egymás mellett. A kanyargó sétauton a romokhoz
               értek. És az ut mentén egy idillikus lóca kinálkozott.</p>
            <p>- Ne üljünk le? - kérdezte Pista.</p>
            <p>- Leülhetünk.</p>
            <p>Leültek. És megint csak nem szóltak semmit. A nyári, szigeti délelőtt ezer apró
               zajból összetett üde csendje borult rájuk. Oldalt andalitó, boldog nyári lombok,
               fölöttük a selyemkékséggel sziporkázó mennybolt, ember sehol. Egy közeli fán
               sárgarigó tilinkózott.</p>
            <p>- Mondja, miért mondja maga, hogy én azt mondtam?</p>
            <p>Ezt Böske mondta. Az ilyen komplikált mondatok a külvilág számára érthetetlenek és
               bonyolultságukban semmi érdekesség nincsen. De az ilyen szigeti lócán ülő fiatal
               lelkek számára ezek a mondatok a világ legizgalmasabb mondatai. Nem is egyhamar lehet
               rájuk feleletet találni. Pista is csak zavart vállránditással válaszolt. A szive
               olyan hangosan dobogott, hogy Böske akár meg is hallhatta volna. Igaz, hogy az ő
               szive dobogását viszont Pista hallhatta volna meg. Megint csak ez a két dobogás
               beszélt, ők nem. Nagysokára szólt Pista.</p>
            <p>- Magának reszket a keze.</p>
            <p>- Magának is.</p>
            <p>Pista lenézett a kezére. Az csakugyan reszketett. Aztán ránézett a mellette ülő
               kislányra, aki mereven maga elé nézett a földre. Pista ültében feléje fordult. A
               karja a lóca támláján ott feküdt a Böske nyaka alatt. Igy nézte mereven az édes,
               finom, szelid profilt. És reszketve hajlott hozzá közelebb. Érezte, hogy a nyakán az
               ütőér dobog, mint egy sziv.</p>
            <p>És ekkor Böske felemelte a fejét. Nem ijedten, nem hirtelen, hanem szép lassan,
               komolyan és igazán. A két szempár egymásba mélyedt. Aztán Böske lassan behunyta a
               szemét, mint aki zuhan és nem akar látni semmit. Még panaszosan felnyögött egy
               kicsit, aztán beleszédült két félelmesen erős karnak vad ölelésébe. A száját először
               érte férfi szája.</p>
            <p>Mikor a két fej szétbontakozott, aléltan dőltek hátra mind a ketten a lócán. Olyan
               fáradtak voltak, mintha órákig mázsás terheket hordtak volna. Valahogy ugy is volt.
               Most ugy szedték a lélegzetet, mint a hosszu ut után lepihenő vándor, aki csak akkor
               veszi észre tulajdonképen, hogy milyen fáradt. Behunyott szemmel ültek, hátradőlve,
               némán egymás mellett, csak a kezük szoritotta egymást görcsösen. Hosszu, hosszu idő
               mulva Böske csendesen, sóhajtó és fájdalmas szemrehányással lehelte maga elé ezt a
               szót:</p>
            <p>- Vőlegény.</p>
            <p>- Csak voltam. Már nem vagyok. Én maga nélkül nem tudok élni.</p>
            <p>- Én sem maga nélkül.</p>
            <p>Most kinyitották a szemüket és egymásra néztek. Hosszu, hosszu pillantással.
               Csodálatos szerszám a szerelmes ember szeme, milyen örökkévaló tengerekkel tud
               hullámzani benne néma kérdés, néma felelet, rajongás, odaadás, gyengédség,
               hűség...</p>
            <p>Egymás kezét folyton fogták és nem engedték el. Pista pillantása a kápolna felé
               tévedt. Böske látta a pillantást, felállott. Kézenfogva elindultak a kápolnához. Az
               ajtaja nyitva volt. Ott bent megilletődve néztek rá a kis oltárra. Egymás kezét nem
               eresztették el. Az oltárról egymásra néztek.</p>
            <p>- Örökre?</p>
            <p>- Örökre.</p>
            <p>- Csak én?</p>
            <p>- Csak maga.</p>
            <p>- Az oltár előtt mondja?</p>
            <p>- Az oltár előtt.</p>
            <p>Kint Böske megállott. Kifejtette az ujjait a Pista kezéből.</p>
            <p>- Most menjen. Én még leülök egy kicsit, magam akarok maradni. Délután utazik?</p>
            <p>- Igen. Vele. És mindjárt el is intézem.</p>
            <p>- Ahogy hazaér, rögtön irjon.</p>
            <p>- Rögtön irok. Szeret?</p>
            <p>- Szeretem. Menjen.</p>
            <p>Pista forrón kezet csókolt. A két kezébe vette az édes kis kezet és dédelgető
               pillantással cirógatta.</p>
            <p>- A kezébe külön szerelmes vagyok.</p>
            <p>- Kedves. Menjen.</p>
            <p>Pista elindult. Csetelve-botolva, mert minduntalan visszanézett. Végre egy fordulónál
               eltünt előle a finom, karcsu lányalak. De ha behunyta a szemét, éppen ugy látta maga
               előtt, mintha ott lett volna.</p>
            
         </div>
        <div type="chapter">
            <head>XVI.</head>
            <p>A vasuton egy kis vita volt. Máli asszony mindenáron első osztályon akart utazni,
               mert mindig azon is utazott. Pista azonban mindig másodikon utazott és erről a
               szokásáról most sem akart letenni. Végre megállapodtak abban, hogy Máli elsőn utazik,
               de az utazás folyamán meglátogatja Pistát a másodikon.</p>
            <p>A látogatásra csak Hatvan táján került a sor. Máli asszony az elsőosztályu fülkében
               az alispánnal találkozott meg Hidassy Gidával, a főispán sógorával. Az urak
               kedélyesen eldiskurálgattak a szépasszonnyal. A szépasszony pedig a tréfás évődést
               felhasználta arra, hogy a Vargyas bácsi halálával megüresedett iványi kerület
               mandátuma iránt érdeklődjék. Az urak meg nem tudták érteni, miért. Mikor a kohai
               szépasszony megkérdezte, hogy mit gondolnak az urak: vajjon milyen programmal lehet
               inkább boldogulni a kerületben, egységespártival-e, vagy legitimista programmal,
               Hidassy Gida megcsóválta a fejét:</p>
            <p>- Hallja, édes hugom, én nem tudom, kiből akar maga képviselőt csinálni, de egy
               ellensége már van annak a szerencsés kópénak, akármilyen programmal lép fel. Én
               ellene szavazok féltékenységből.</p>
            <p>- Mit lehet azt tudni, hátha éppen magára gondolok, Gida bácsi.</p>
            <p>Ezen nagyot nevettek és áttértek a megyei pletykákra. Hogy kiből akar képviselőt
               csinálni a szép özvegy, azt egyik ur sem sejtette. Ha tudták volna, hogy Kékess Máli
               a Kevy Pista menyasszonya, akkor bizonyára Kevy Pistára gondoltak volna. De nem
               tudták. Az eljegyzés nem volt nyilvános. Geyza bácsi hosszu és alapos okfejtésekkel
               bebizonyitotta volt a fiataloknak, hogy szándékukat egyelőre igen üdvös lesz titokban
               tartani, senki másnak nem szabad tudni róla, csak a Lapidáriának. Megmagyarázta, hogy
               ha az eljegyzés nyilvánosságra kerül, akkor az iványi és kohai határokban mindenki
               tudni fogja, hogy a Kékess-birtok és Kevy-birtok érdekei azonosak. Már pedig a leendő
               házaspár leendő gazdasági programmjának nagy segítségére lesz, ha egy pár apró és
               ügyes vétellel bizonyos szögleteket kikerekitenek, bizonyos utakat megtakaritanak,
               bizonyos holdakat a forgó szempontjából lehasitanak és másutt raknak fel. Ennek az
               okoskodásnak minden mondata lyukas volt ugyan, de Máli asszony meghajlott a hamis
               érvek előtt, mert nem látott beléjük. Pista beléjük látott, de valami mégis arra
               ösztökélte belülről, hogy tegyen ugy, mintha meg volna győzve. Valahogyan nem volt
               ellenére, hogy az eljegyzés titokban maradjon.</p>
            <p>Mindez még mostani pesti utjuk előtt történt. És Pista most hevesen és forrón áldotta
               magában Geyza bácsit. Nem tudja még senki a dolgot, nem lesz botrány a leszámolásból.
               Amely éppen következett, mert a hatvani állomáson megállott a vonat és Máli asszony
               végigment a másodikosztályu kocsikon, hogy a vőlegényét megtalálja. Fel volt
               készülve a beszélgetésre: kis arany cigarettatárcát, szipkát, öngyujtót hozott
               magával, valamint egy Az Ojságot, amelyben egy Fedák Sáriról szóló viccet akart
               Pistának megmutatni.</p>
            <p>A kényelmes elhelyezkedésből azonban nem lett semmi. Abban a szakaszban, ahol Pista
               utazott, nem volt üres hely.</p>
            <p>- Álljunk ki ide a folyosóra, - mondta Pista.</p>
            <p>- Lássa, nekem volt igazam. Hogy lehet másodikon utazni? Folyton zsufolva van. Én nem
               előkelőségből utazom elsőn, hanem kényelemből. Magát is rá fogom szoktatni.</p>
            <p>Pista arcán furcsa mosoly jelent meg. Ez az asszony aligha fogja őt bármire is
               rászoktatni. A vonat megindult. Kint a nyári földek, fák, poros utak, baktató
               szekerek, templomtornyok elkezdtek szaladni vissza, Pest felé.</p>
            <p>- Fontos dolgot akarok mondani magának, Máli. Én magát nem vehetem feleségül.</p>
            <p>Az özvegy arca meg sem rezzent. Jó ideig nem felelt, csak nézett ki mozdulatlanul a
               robogó földek sárga szalagjaira. Aztán nyugodtan felelt:</p>
            <p>- Rendben van, Pista. Ez a dolog ugysem ment volna össze. Megmondom magának ugy,
               ahogy volt. Mikor maga megkért engem, nagyon boldog voltam. Maga mifelénk a legkülönb
               legény, hogyne esett volna jól. De még aznap éjszaka elkezdtem gondolkozni magamban.
               Én nem akarok falun megöregedni. Még fiatal vagyok, módom van, én élvezni akarom az
               életemet, én Pesten akarok lakni. Tudom jól, hogy maga ebbe semmiesetre se ment
               volna bele. Hát jobb is igy. Majd feleségül megyek én, de olyanvalakihez, aki felvisz
               Pestre. Már most hallgasson ide. Én szó nélkül kieresztem magát az obligóból, de nem
               ingyen. Meg kell igérnie, hogy segit nekem férjhezmenni.</p>
            <p>Pista e pillanatban mély hálával szerette a szép özvegyet. Legszivesebben barátilag
               össze-vissza ölelte volna ott a folyosón. De ezt már mégsem tehette. Pár mondattal
               előbb még tehette volna a menyasszonyával. De most már nem tehette. Az eljegyzés
               megszünt. Kevy Pista a felszabadulás örömével felkacagott. Azt a szarkát, amely egy
               elmaradó bakterházról éppen mos szállott át egy fiatal cseresznyefára, könnyen meg
               lehetett volna fogatni vele.</p>
            <p>- Ne nevessen, ez komoly dolog. Most még nem szólhatok magának semmit, de hamarosan
               eljön az ideje, hogy segiteni fog. De testtel-lélekkel.</p>
            <p>Pista ragyogó arccal, szó nélkül nyujtotta a kezét. Máli asszony megfogta és nem
               eresztette el. A Pista szemébe nézett.</p>
            <p>- Kár pedig. Roppant kedves fiu maga, Pista. Olyan nekemvaló karakán gyerek.</p>
            <p>- Ne, ne, ezt ne mondja.</p>
            <p>- Jó, rendben van. Hát akkor Isten áldja. Ja igaz, mit akarok még mondani. A
               házassági szerződést összetéphetjük ugyan, de azért ezzel a Lapidáriával ezentul is
               közösen fogunk veszekedni, ugye?</p>
            <p>- Természetes. Huncut, aki a másikat cserbenhagyja.</p>
            <p>- Rendben van. Isten áldja meg, Pista.</p>
            <p>Az özvegy keményen kezet szoritott volt vőlegényével, aztán sarkon fordult és indult
               vissza az első osztályba. Pista egész uton nem látta többet. Akkor sem látta volna,
               ha valamiért visszajön, mert az ut további folyama alatt Pistának többet volt
               lehunyva a szeme, mint nyitva. Mert Pista lumpolt. Egy tündéri, édes emlék nehéz
               borát itta sóváran, telhetetlenül, mint az alkoholista. Azt a pillanatot élte át
               százszor, meg százszor, mikor ott a margitszigeti romok között először... ó, még
               gondolatban is olyan szent ez az emlék, hogy szinte nem szabad megnevezni, mint a
               régi zsidóknál az Istent.</p>
            <p>Az iványi állomáson még egyszer intett Málinak, aki a jukker-asszony könnyedségével
               pattant fel a homokfutója bakjára. A homokfutó elzörgött a homályos alkonyatban.
               Pista előtt ott állott Péter, az öregbéres, aki a kofferért nyult.</p>
            <p>- Itt van a tekintetes urfi a kocsin.</p>
            <p>Pista szive szökkent egyet a mellében. Most mindenkit százszorosan szeretett, akit
               szeretett. Már Pétert is szerette volna megölelni. A Geyza bácsi emlitésére meg
               egyenesen a forróság egész óceánja ömlött keresztül rajta. Csakugyan ott ült az öreg
               a kocsin és nagy üggyel-bajjal fogta Kócost, aki eszeveszetten igyekezett a keze
               közül kiszabadulni, mert meghallotta a gazdája hangját. Pista egy ugrással fent
               termett a kocsin és egy öleléssel magához szoritotta Geyza bácsit is, a kutyát is. Az
               egyik csikó hangosan felnyeritett. Az is érezte a gazdát.</p>
            <p>- Meg ne fojts, te bolond. Mi lelt?</p>
            <p>- Hát a kutya mért van a kocsin?</p>
            <p>- Valami kóbor kutya settenkedik itt, már kétszer elzavartam, de mindig visszajön.
               Nagy fene mérges kutya, ez a kis süvölvény meg csak megy neki, mint a paprika.</p>
            <p>- Majd ha elindulunk, letesszük, menjen be a kocsi alá. Péter, fent vagy?</p>
            <p>- Igenis.</p>
            <p>Pista csettintett. A két csikó inditott. Ahogy a szövetkezetnél befordultak, Pista
               ledobta a kutyát. Az rögtön befutott a hátsó kerekek közt a kocsi alá és ott ügetett
               tovább. Ez is egy titokzatos ösztöne a pulikutyának, hogy rettentően szereti maga
               fölött a tetőt, holott pusztai állat. Ki tudja, milyen ázsiai kóborgások közepette,
               hány ezer éven át és miért szokta meg.</p>
            <p>- Beszélj már, mitől van olyan pünkösdi kedved?</p>
            <p>- Majd otthon. Jaj, alig várom, hogy elmondhassam. Mert arról szó se lehet, hogy
               Geyza bácsit letegyem. Kijön velem a tanyára, oszt nálunk alszik.</p>
            <p>- Ne izgass mán, a jó Isten áldjon meg. Legalább jó dolog, ami turkál?</p>
            <p>- A legjobb a világon. Jaj csak már otthon volnánk.</p>
            <p>Megjött az is. A kocsi befordult a sötét kertbe. A lovak megálltak, Péter
               lekászálódott a kofferral. Kócos is előkerült a kocsi alól és viharosan nekiugrott
               Piroskának, harsányan és boldogan ugatva az ujságot, hogy a gazda hazaérkezett.</p>
            <p>Pista egyik kezével az anyja kezét, másikkal a Geyza bácsi kezét fogta és huzta őket
               hamar, hamar, befelé a nappaliba, ahol cselédféle nem hallhatja a szót. Ugy huzta
               őket, hogy majd leverte a butorokat utközben. Vitte őket egyenesen a sarokba, ahol a
               pipatórium tövében három vén bőrkarosszék állt a zöldposztós kártyaasztal körül.
               Pista belevágta magát abba, amelyik felett ott állott boldogult Kevy Pál hat háborus
               kitüntetése berámázva.</p>
            <p>- Nagy ujság van. Szerelmes vagyok.</p>
            <p>Piroska elsápadt a hirtelen örömtől és a szivéhez kapta a kezét. Geyza bácsi pedig
               oldalt forditotta furcsa, aszott kis fejét, ami valami hamiskás, hunyorgó kifejezést
               adott a tekintetének.</p>
            <p>- Nono. Tegnap óta?</p>
            <p>- Dehogy tegnap óta. Már régóta. Csak ma véglegesen rájöttem. Jaj, anyókám, ha
               ismerni fogod! Milyen édes, milyen... milyen kimondhatatlan édes! Most látom, hogy
               hasonlit is hozzád. Bizonyisten. Nem is csuda, ő is nagyon szép, és te is olyan szép
               vagy, mint a... mint a napsugár!</p>
            <p>- Ó, te bolond gyerek, te. Hát ki az a lány, meséld már!</p>
            <p>- Ugy hivják, Matusek Böske. Az apja épitési vállalkozó, Tyű azt a gyönyörüséges,
               kacskaringós kiskésit ennek a világnak, de nagyon szeretem!</p>
            <p>Pista az öklével nagyot vágott a térdére a gyönyörüségtől. Azok ketten boldog
               aggodalommal szemlélték. Boldogan, mert látták boldogságát. Aggodalommal, mert mind a
               kettő tudni akart valamit. Egyszerre is szólaltak meg. Piroska ezt kérdezte: „És
               Máli?” Geyza bácsi ezt kérdezte: „Hát ő téged?” Pista egymás után felelt nekik:</p>
            <p>- Ő is szeret engem. Málival pedig a vasuton felbontottuk az eljegyzést.</p>
            <p>Erre már teljes volt a boldogság. Mind a két arc napsütéshez hasonlóan fordult a
               lelkendező fiatalember felé. Megint egyszerre kérdezték. De most már három kérdéssel
               egyszerre. „Hol ismerted meg?” „Milyen lány?” „Hány éves?” „Milyen a családja?”
               „Mióta ismered?” „Mit szólt Máli?” „Az anyja él-e?” Pista ebből csak egy kérdést
               hallott, hogy milyen a lány. Ó, hogy milyen. Hát lehet azt elmondani?</p>
            <p>- Tudod, anyókám, a haja olyan izé... olyan nem is tudom megmondani, milyen. És a
               szeme! Tudod, olyan szeme van, hogy azt leirni nem is lehet. És a hangjában van
               valami, tudod, mikor hallom, hát nem is tudom, mit érzek. És a keze... igazán, mikor
               a kezét megfogom, hát mintha nem is tudom, mit fognék meg.</p>
            <p>Piroska meghatottan nyult a fia keze után és megsimogatta. Geyza bácsi pedig elővett
               egy cigarettát és miközben gyufáért motoszkált a zsebeiben, csufondárosan mondta:</p>
            <p>- No ezt azután jól leirtad. Ha találkoznám vele, biztosan megismerném.</p>
            <p>Boldogan nevettek mind a hárman. Azután Piroska visszaparancsolta a cigarettát a
               Geyza bácsi zsebébe. Hiszen a vacsora már régóta vár. Geyza bácsi egy kicsit
               okoskodott, hogy ő mégis csak hazamegy. De nem nagy munkába került ottmarasztalni, ő
               sem tudott betelni ezzel a nagy-nagy dologgal, hogy a Pista gyerek szerelmes. Magában
               már sürgette is az esküvőt, hogy mennél hamarabb sor kerülhessen a keresztelőre is.
               Mert az utána következő harmadik Kevy-nemzedéket mindenáron látni akarta még, mielőtt
               itthagyja a világot minden sarkantyukkal, kanári-madarakkal és elefántokkal
               egyetemben.</p>
            <p>De hát nem beszélt róla. Részletekről faggatta a fiut. Mindent el kellett mondani
               Böskéről is, Máliról is. Pista hűségesen beszámolt az egész történetről. Csak éppen a
               szigeti délelőtt részletein siklott át. A kéttagu hallgatóság észre is vette, hogy az
               egyes fázisok előadásában nagy aránytalanság van. Mert a sötét lépcsőn való első
               találkozás elmondása rendkivül kimeritő és részletes volt, a döntő délelőtt előadása
               azonban összesen ennyiből állott: „Hát osztán elkezdtünk diskurálni, meg sétálni,
               osztán hát megértettük egymást.” Viszont a Málival való vasuti beszélgetés megint
               nagy részletességgel szóról-szóra elmondódott.</p>
            <p>Ilyen estéken nagyon nehéz lefeküdni. Az ébrenlétnek kimondhatatlan varázsa van, ha
               boldog az ember. Ezek hárman olyanok voltak, mint a gyerekek karácsony este. Sehogy
               se akaródzott nekik lefeküdni. Minduntalan akadt még egy kérdés, amit meg kellett
               beszélni.</p>
            <p>Az Alföld sarkában, a messzi rónán, a sötétkék nyári éjszakában kis sárgavörös pont
               gyanánt világitott a Kevy-kuria ablaka. Amögött boldog emberek voltak ébren. És mikor
               nagysokára éjfél után elaludt a világitó pont és az egész pusztára csak a millió
               csillag sziporkázó titka borult, a boldogság akkor is ébren maradt. Kevy István
               földbirtokos nem tudott aludni.</p>
            <p>- Böske! Angyalom! Szerelmem! Drágaságom! Mindenem! Rozmaringom!</p>
            
         </div>
        <div type="chapter">
            <head>XVII.</head>
            <p>Pista a vasuton lakott. A Keleti melletti hotelban akár állandóan megtarthatta volna
               a szobáját, majdnem annyit volt benne, mint odalent a tanyán. Pedig junius volt,
               gazdaember számára nem tréfaidő. De a gazdaságon ott volt a Piroska szeme. Eddig ugy
               osztotta meg a fiával az országlást, hogy ami a kuria park-keritésen belül esett, az
               volt az ő birodalma. Ami a Kevy-javakból kivül esett rajta, az volt a Pista
               birodalma. Most Piroska törődött azzal, ami kivül esett a keritésen, azon belül pedig
               a belső cselédség parancsszó nélkül is végezte a dolgát, mint a karikacsapás. A
               fiatal gazda inkább volt Pesten, mint Iványiban.</p>
            <p>Minden szerelmes párnak van egy helye, amelyhez legszebb emlékei füződnek. „Emlékszel
               a Lidóra?” - mondja egyik férj ezüstlakodalomkor a feleségének. „Bécset ne szidja” -
               mondja egy másik asszonytársaságban, közömbös beszélgetés közben - „ott voltam
               életemben a legboldogabb”.</p>
            <p>Böske és Pista megmaradtak a Margitszigetnél. A romokhoz is hűek maradtak. Még a
               lócához is. Minden találkozáskor megbeszélték a következő találkozást. Pista az egész
               városból nem látott, nem hallott egyebet, mint a szigeti romokat. Ott ültek
               órákhosszat, olykor felkeltek sétálni egy kicsit, barangoltak a sétautakon, lementek
               a sziget pesti oldalára, elüldögéltek a kőlépcsőkön és mialatt a közelben egy
               nyugodalmas halászember meritgette hálóját a vizbe, ők elbeszélgettek.</p>
            <p>Lassanként egy kedves, bensőséges, imádnivaló világ alakult ki körülöttük, amely csak
               az övék volt. Ismeretlen ismerősök tartoztak ebbe a világba, mint az az öreg pap,
               akit gyakran láttak arrafelé sétálni, kezében könyvvel és papirzacskóval, amelyből
               folyton narancsokat szedett elő és azokat tünődve eszegette, vagy mint az a nagyon
               öreg házaspár, akik csinosan felöltözve totyogtak egymás mellett és gyöngéden
               támogatták egymást. Barátaik is voltak ebben a világban: egy sárgarigó, amely
               vakmerően megállt a közelükben a gyepen és ilyenkor ők halkan csendre intették
               egymást, hogy a madarat el ne riasszák, vagy például egy hároméves kislány, akit
               nevelőnője, mig ő leült regényt olvasni, szabadjára hagyott futkosni és labdázni a
               közelben. Emlékeik is voltak ebben a világban: egy délelőtt zápor érte utól őket és
               Pista szorosan magához ölelve tartotta Böskét, hogy eső ne érje a ruháját, mig a
               zápor elvonul, máskor pedig egy csókolódzó párt kaptak rajta a saját lócájukon.</p>
            <p>Sok szó esett a szüléikről is. Pista sürgette, hogy álljanak a szülők elé. Tudniillik
               a Matusek szülők elé. Az ő édesanyja már előre szivből szerette azt, akit a fia
               szeretett. De Böske mindenféle szösszel huzta, halogatta a kenyértörést. Magának is
               csak félig vallotta meg, hogy miért. A Matusek-családban a nyugodalmas otthon köznapi
               életének felszine alatt nagy bajok lappanganak. Sem az apa, sem az anya nem ismerte a
               lányát. Mikor még idő lett volna a lelkébe látni és azt nyitva is tartani, mind a
               kettő elmulasztotta. Most már látta mind a kettő, hogy a lányuk teljesen idegen
               előttük, de most már késő volt. És ezt a családot is megfogta a felfelé törő családok
               rendes átka: a szülők a pénzükön különb kulturát vesznek a gyereküknek és ezzel
               mesterségesen átplántálják egy olyan világba, amelynek kapuját ők maguk zárják be
               maguk előtt. Matusek Böske serdülő gyerekkora óta nem beszélt egy bizalmas mondatot a
               szüleivel. Nem is volt közös témájuk, de ha lett volna is, mind a ketten óvatosan
               elkerülték, mert nem akartak művelt lányuk előtt restelkedni a maguk tudatlansága
               miatt és legalább hazug látszatát igyekeztek megtartani szülői felsőbbségüknek. Igy
               azután egy más bolygóról való, vadidegen, finom kis princessz lakott a házukban,
               akinek gondolatairól, vágyairól, örömeiről sejtelmük sem volt.</p>
            <p>A kis princessz pedig árvának érezte magát, mert semmiféle baját és örömét soha senki
               nem kérdezte. Jóhiszemü és becsületes kis lény volt, a szülei iránt való tisztelet és
               engedelmesség ellen nem vétett soha. De egy pár gyáva és sikertelen próbálkozás után
               örökre lemondott róla, hogy örömében-bajában akár apja, akár anyja valaha is részt
               vegyen. Most, hogy élete nagy fordulatához érkezett, oda kellett volna állania a
               szülei elé és megmondani, hogy szerelmes és hogy férjhez akar menni. Valami gyáva és
               idegenkedő rettegés tartotta vissza ennek a pillanatnak eljöttétől. Nem tudta
               magának megmagyarázni, hogy miért, de érezte, hogy képtelen szülei előtt egy szót is
               kiejteni azokról az érzésekről, amelyek forró orkán gyanánt egész fiatal lényét
               felforgatták. Ezért folyton kitért a szerelmese sürgetésének. Átadta magát napsugaras
               szerelme tündöklő boldogságának és nem akart tudni semmit sem arról, hogy a holnapra
               milyen holnapután következik.</p>
            <p>Pedig látnivaló volt, hogy a szülők is figyelni kezdenek. Apollónia kénytelen volt
               észrevenni, hogy a lánya merőben megváltozott, lehetetlenül szórakozott, folyton
               pirul és egész különösen viselkedik. Először igyekezett ezt észre nem venni
               kényelemszerető lustaságában. De azután más jelenségek is merültek fel. Böskét
               folyton az a Kevy István kérte a telefonhoz, ha a telefon véletlenül nem volt a
               leányszobába kapcsolva. Sőt egyszer Apollóniának a varrónőjével folytatott igen
               fontos beszélgetését szakitotta félbe az interurbán központ ezzel a kiáltással:
               „Iványi van itt, tessék beszélni.” Kitünt, hogy Böske interurbán kérte Iványit, de
               hogy miért telefonoz annak a fiatalembernek vidékre, azt a háromperces beszélgetés
               teljesen jelentéktelen mondataiból nem lehetett megállapitani. Az sem volt rendjén,
               hogy Böske egy idő óta semmire sem ért rá, mindig máshova kellett mennie, de hogy
               hova, arról csak homályos felvilágositásokat adott.</p>
            <p>Igy történt, hogy Apollónia szólt az urának. Egyszerübb lett volna, ha előveszi és
               kifaggatja a lányát, de részint homályosan érezte, hogy nincs a lányával ehhez való
               viszonyban, részint irtózott minden felelősségteljes feladattól és ezért az ügyet át
               óhajtotta háritani a jó Matusekre. Matusek a családfő, csináljon rendet Matusek. Egy
               délután, mialatt ő teázott és férje kávézott, az uzsonna-asztal felett elmondta
               megfigyeléseit a családfőnek. A családfő kinos kelletlenséggel hallgatta a dolgot.
               Ő is szerette a maga otthoni kényelmét és mélyen megbántva érezte magát, hogy már
               otthon se lehet nyugton. Bajsza reszketve tiltakozott a háborgatás ellen és szive
               szerint azt szerette volna mondani, hogy hagyják őt békében, Böske azonnal menjen
               feleségül ehhez a Mauserhuber-gyerekhez és pont. De unta a vitát, mert erre Apollónia
               indulata alatt bizonyára nagyot reccsent volna a szék és válaszul szenvedélyes hangon
               bizonyára az következett volna, hogy Böske, igenis, báró Strahl Oszkárhoz menjen
               feleségül és pont. Ezért Matusek papa gondterhelt atyai arcot vágott és csak ennyit
               felelt:</p>
            <p>- Jól van. Majd intézkedem.</p>
            <p>Intézkedett is. Minden ilyen intim és kellemetlen dolgot átháritott Mózerre, a
               sógorára. Nagy passzióval tette ezt, mert titokban szivből utálta ezt a Mózert,
               akinek kegyelemből és a csöppet sem érzett családi érzés etikai kényszeréből adott
               kenyeret. Most tehát megbizta Mózert, hogy szerezzen neki információt erről a Kevy
               nevü birtokosról, ugy-e ez az, akivel a kőbánya dolgában van az a dolog, igen, az, no
               jó! És ez jegyben járt azzal az özveggyel, nem? Ja ugy, felbontották az eljegyzést.
               No jó.</p>
            <p>Mózer azonnal tudott volna információval szolgálni. Sok mindent tudott, amit Strahl
               Oszkártól hallott, aki viszont azon a bizonyos vacsorán özvegy Kékessnétől hallotta.
               De adatait ugy óhajtotta feltüntetni, mint amelyek egy fáradságos és rendkivül ügyes
               nyomozás eredményei. Várt tehát három napot és három nap mulva, igen titokzatos
               mosollyal tenyérbeszaladó orra alatt, előterjesztette adatait Matusek papának. Bő
               lére eresztette a dolgot és egy mondatból tizet csinált, hogy eredményei mennél
               impozánsabb arányokat mutassanak. Matusek papa unottan hallgatta a hosszas
               beszámolót. De egy részletnél erősen figyelni kezdett. Megtudta az előadásból, hogy
               Kevynek az anyja kitagadott huga gróf Kelecsényi Gusztávnak és hogy a mágnáscsalád e
               két tagja között ádáz és hagyományos gyülölet uralkodik. Matusek papa bajszának két
               ága égnek állott ettől a szenzációtól. Mindjárt közölte Apollóniával, hogy egész
               élete fáradságos eredményeit nem hagyja saját édes lánya által halomra dönteni, ez a
               Kevy pedig be ne tegye ide a lábát.</p>
            <p>Az az ifju pár, amelyik a margitszigeti lócán végre is megállapodott a követendő
               hivatalos eljárásban, minderről nem tudott semmit. Pista bejelentette, hogy közeledik
               junius vége, Péter-Pál napján megcsendül Iványiban a kasza és ő aratás alatt nem
               mozdulhat el hazulról, ennélfogva muszáj a dolgot dülőre juttatni, mert ő Böskétől
               távol és még hozzá bizonytalanságban annyi ideig ki nem birja. Megállapodtak tehát
               abban, hogy csütörtökön özvegy Kevy Pálné és Kevy Geyza annak rendje és módja szerint
               tiszteletüket fogják tenni a Matusek-házban és ugyanezen alkalommal Kevy István félre
               fogja hivni a szülőket egy pillanatra, hogy kedves leányuk kezét bátorkodjék
               megkérni.</p>
            <p>Böske nehéz szivvel halogatta a bejelentést egyik napról a másikra. Csütörtökön
               délben már a körmére égett a dolog. Ebédnél is halogatta egyik fogástól a másikig.
               Végre mikor Matusek papa már felkelt a fekete mellől és szokása szerint az asztalra
               dobta az egész ebéd alatt gyurt kenyérgalacsint, Böske elfogódott hangon
               megszólalt:</p>
            <p>- Ja igaz, délután vendég jön. Ennek a Kevynek a családja Pesten van és telefonoztak,
               hogy meglátogatnak bennünket.</p>
            <p>Matusek papa Apollóniára nézett, az pedig visszanézett az urára. Az érzelmeket
               pontosan jelző bajusz fenyegetően megremegett. Matusek papa hosszabb szünet után
               elindult, hogy ebéd utáni álmát megkezdje. És az ajtóból visszaszólt:</p>
            <p>- Hát csak jöjjenek.</p>
            <p>Böske az anyjára pillantott. Apollónia mereven összecsukott szájjal és az
               alkalmatlankodó vidékieknek már előre kijáró gőggel hallgatott. Tett-vett még az
               asztalon, azután kiment. Böske sem tehetett egyebet, bevonult a szobájába. Vihart
               sejtett. A szobájában egy könyvet vett elő, de egy sort sem olvasott még belőle, már
               nyult a telefonhoz. Felhivta Pistát. Közölte vele, hogy a szülei nagyon örülnek és
               várják a kedves látogatást. Beszélgetés közben egyszer csak Pista hangja igy
               szólt:</p>
            <p>- Várjon egy pillanatig szivem, valakinek átadom a kagylót.</p>
            <p>És egy pillanat mulva egy kedves, meleg, finom hang hallatszott a telefonban:</p>
            <p>- Halló, itt Piroska néni. Böske?</p>
            <p>- Kezeit csókolom, én vagyok.</p>
            <p>- Csókollak, kis lányom. Alig várom, hogy lássalak, addig is a hangodat akartam
               hallani. Nagyon kedves hangod van.</p>
            <p>Böske szivén fájdalmas melegség szaladt keresztül. Egy pillanat alatt imádta ezt az
               asszonyt, akiből ilyen sok telefondróton és ilyen kevés szón keresztül ekkora
               melegség árad feléje. Szeretett volna valami nagyon kedveset, valami odaadóan meleget
               felelni, de csak hebegett és nem tudott szólni semmit. A melegen zengő anyai hang
               kisvártatva folytatta:</p>
            <p>- Hát nem is veszlek el most ettől a fiutól, mert nagyon türelmetlenül topog itt
               mellettem. Csókollak ezerszer, kislányom, a viszontlátásig.</p>
            <p>Hallatszott a készülék zörgésén, hogy átadják a kagylót. Megint a Pista ismert
               baritonja hallózott bele a telefonba.</p>
            <p>- Halló, Pista? Mondja meg az édesanyjának, hogy... imádom! Imádom! A
               viszontlátásra!</p>
            <p>Hamar letette a kagylót. A szeme fátyolos volt. Megint elővette a könyvet. Két perc
               mulva letette. Ledőlt a diványra, behunyta a szemét és mozdulatlanul gondolkozott.
               Milyen kedves asszony lehet. A fia mondhatatlanul imádja. Költeményeket mond, mikor
               beszél róla. És hogy szerethette az urát, hogy grófkisasszony létére elszökött vele.
               Milyen szép is, mikor az ember szerelmes...</p>
            <p>Öt órakor a szobalány jelentette, hogy nagyságos Kevy urék óhajtják tiszteletüket
               tenni, már ott ülnek a szalonban. Böske még egy pillantást vetett a tükörbe, azután
               megindult. De megállt erőt gyüjteni, mert alig tudta a lábait egymás elé rakni az
               izgatottságtól. Még egy hosszut és mélyet sóhajtott, azután bement a szalonba. A
               Kevy-család három tagja azonnal felállott. Egy imádandóan finom, gyengéd termetü,
               feltünően szép arcu asszony, ki nem látszott többnek harmincötévesnél, feléje
               sietett. És a két kezét nyujtotta. Az arcából szeretetteljes kiváncsiság és
               gyöngédség ragyogott.</p>
            <p>- Ez az a kislány, akiről annyit hallok? Ó, egyelek meg, te édes kis fruska, milyen
               csinos vagy.</p>
            <p>Pista édesanyja gyöngéden magához ölelte és megcsókolta Böskét. Ez több volt a
               soknál, Böske idegei sztrájkba léptek. A napok óta tartó feszült izgalom, ennek a
               drága asszonynak leirhatatlan bája, a helyzet, minden, minden görcsös sirásban tört
               ki rajta. Kevy Pálné megsimogatta az arcát.</p>
            <p>- Ejnye, kis csacsi, hát mi az no, egy kicsit ideges vagy, ne sirjál, az Istenért,
               vörös lesz az orrod, nagyon kell nekünk asszonyoknak az ilyesmire vigyázni, no, jól
               van no, ülj le szépen és nyugodj meg.</p>
            <p>Vannak anyák, akik olyan tehetségek az anyaságban, mint Shakespeare volt a
               szinműirásban. Ebből az asszonyból valami leirhatatlan fényözönnel sugárzott anya
               volta. Nem volt ez más, mint odaadó, megható, gondoskodó, megnyugtató anyaság
               tetőtől-talpig. Apollónia, aki ugy ült az alatta nyomtalanul eltünő rózsaszinü
               selyemszéken, mintha a levegőben ült volna, idegenül nézte ezt az idegen asszonyt,
               aki a lányát dédelgette. Nem értett az egészből semmit. Szinte lehetetlennek tetszett
               előtte, hogy ezek ketten eddig nem ismerték egymást. A Böske sirása meg pláne
               teljesen érthetetlen volt előtte. De zavaros tájékozatlanságát nem akarta elárulni,
               csak ült mereven és gőgös arccal, amelyről harsogott a korlátoltság. Kevy Pálné
               visszaült a helyére, mialatt Geyza bácsi gavalléros meghajlással mutatkozott be
               Böskének. Utána Pista járult a szepegő házikisasszonyhoz.</p>
            <p>- Szegénykém, - mondta Kevy Pálné és nyájasan Apollóniához fordult - nem kell
               aggódnod, drágám, fiatal lányoknál az ilyen kedélyhullámzások nem jelentenek semmi
               különöset, kérlek.</p>
            <p>Apollónia felvetette a fejét. Ellenségesen és harcra készen ránézett Kevy Pálnéra. És
               éles hangon felelt:</p>
            <p>- A nagyságos asszonynak csak fia van. A lány, kérem, az más.</p>
            <p>A szalonban hirtelen dermedt hideg támadt. Mindenki meghökkenve nézett fel. Apollónia
               ridegen és élesen visszautasitotta a Kevy Pálné tegezését. Még Matusek papa bajsza is
               zavartan huzódott lefelé. Ezt még ő is sokallotta. Rendreutasitó pillantást vetett
               nejére, aki ezt „csakazértis”-arckifejezéssel állta. Kevy Pálné nyugodtan és derüs
               csodálkozással nézte ezt a furcsa, gólem-termetü, pici fejü, fehérre puderezett
               asszonyt, akinek olyan bodros szőke haja volt, mint a bolti babáknak. Nem sértődötten
               nézte, hanem csodálkozva, mint az állatkerti néző szemléli azokat a kis majmokat,
               akik a rács mögül eszükvesztett, fuldokló és hörgő dühvel vicsorognak rá. Pontosan
               ugyanigy bámult a háziasszonyra Kevy Geyza is. Szinte mosolygott is hozzá. De a
               fiatalok nem voltak ilyen bölcsek. Böske megrendülve és sápadtan kapaszkodott a szék
               karfájába. Pistának pedig egyszerre minden szin elhagyta az arcát. Senki sem szólt
               semmit. A hosszu és dermesztő némaságot Geyza bácsi törte meg. Volt valami humor is a
               hangjában.</p>
            <p>- Hát ha ilyen szépen együtt vagyunk, talán állj elő vele, öcsém, hogy miért
               jöttél.</p>
            <p>Pista még mindig ónszinü arccal felállott és Matusek papához fordult:</p>
            <p>- Talán szabad kérnem egy szóra...</p>
            <p>- Maradhatunk itt is, - felelt ridegen Matusek papa - nekem a családom előtt nincs
               semmi titkom.</p>
            <p>- Kérem, részemről sem titok. Mi Böskével szeretjük egymást. Kérem a kezét.</p>
            <p>- Sajnálom, de erről szó sem lehet. És nehogy a jövőben félreértés legyen, sem én,
               sem a feleségem nem tartjuk kivánatosnak ezt az izét... ennek az izének a
               folytatását.</p>
            <p>- Egyáltalán nem, - tette hozzá Matusek mama - nálunk Kelecsényi kegyelmes ur
               igazgatósági elnök, érdekes.</p>
            <p>- Hát vegyék tudomásul, - felelte Pista - hogy én Böskét, ha törik, ha szakad, el
               fogom venni feleségül.</p>
            <p>- És vegyék tudomásul, - szólt felugorva, remegő hangon Böske - hogy én inkább
               meghalok, mint hogy máshoz menjek.</p>
            <p>- Te pedig hallgass, - szólt a családfő - téged nem kérdezett senki.</p>
            <p>- Téged nem kérdezett senki, - csatlakozott Apollónia is.</p>
            <p>A Kevyek egymásra néztek és felállottak. Kevyné odalépett Böskéhez és
               megcsókolta.</p>
            <p>- Isten veled, kislányom, nagyon örülök, hogy megismertelek. És nem kell
               kétségbeesni, még minden másképp lehet.</p>
            <p>Azután udvariasan megbiccentette a fejét a Matusek-házaspár felé, akik még
               reflektálni akartak erre a megjegyzésre, de mialatt a szavakat keresték, a
               Kevy-család már ment kifelé a szobából. Azt nem látta senki, hogy Böske ajkai
               hangtalan mozgással ezt a szót sürgönyzik oda Pistának: „Telefonáljon”.</p>
            <p>Mikor a vendégek eltávoztak, a Matusek-házaspár egyszerre nagy lélegzetet vett. Mind
               a ketten egyszerre akartak rátámadni a lányukra. De a lányuk megelőzte őket.</p>
            <p>- És ha ég-föld összeszakad is, én ennek az embernek a felesége leszek.</p>
            <p>Feleletet nem várt. Elszaladt. Befutott a szobájába. Ott leült a telefon mellé. A
               csengőt eltömte egy zsebkendővel, hogy csak ő hallja, ha hivják. Alig telt el egy pár
               perc, a zsebkendő halkan berregni kezdett. Felvette a kagylót.</p>
            <p>- Halló, Pista?</p>
            <p>- Én vagyok, szivem. Innen beszélek a Szabadság-kávéházból. Nem szaladhatna le
               valamilyen ürügy alatt? A terraszon ülnek kint az emberek, bent alig van valaki, jól
               el lehet bujni egy sarokban.</p>
            <p>- Megyek rögtön.</p>
            <p>Rohanva kapott fel egy sapkát. A fürdőszobán keresztül ment ki, lefutott a hátsó
               lépcsőn. Lihegve sietett a Szabadság-kávéházba. Bent egy sarokban ültek a három
               Kevyek. Leült hozzájuk és sirva fakadt.</p>
            <p>- Pista, fiam, - szólt Kevyné - ti talán üljetek ki ketten a terraszra. Szeretnék
               ezzel a kislánnyal négyszemközt beszélgetni.</p>
            <p>A két Kevy szót fogadott, kiültek a terraszra. Jegeskávét hozattak és beszélgettek.
               Geyza bácsi elkezdte filológiai alapon magyarázni a helyzetet. Matusek, az nem egyéb,
               mint a Máté és Mátyás nevek szláv kicsinyitője. Máté pedig annyit jelent arameus
               nyelven, mint Isten ajándéka. Isten ajándékénak ezek az ótestamentomi népek az olyan
               gyereket nevezték, akit már alig reméltek a gyermekkel meg nem áldott házastársak.
               Következésképpen az ilyen emberről biológiai alapon valószinü, hogy testben-lélekben
               nem tulságosan szilárd, vagyis bizonyára gyenge energiáju. Ezt az átöröklés alapján a
               hajdan elnevezett Matusek jelen maradékáról is fel lehet tételezni. Tehát nagyon is
               feltehető, hogy Matusek idővel meg fog puhulni. E fejtegetés közben látták is a
               megpuhulásra itélt Máté-leszármazottat. Autón fordult ki a Honvéd-utcából, büszkén
               hátradőlve szivarozott és robogott a Vilmos császár-ut felé.</p>
            <p>Beletelt egy jó félóra, mikor egy pincér jelentette a két Kevynek, hogy két hölgy
               várja őket. Bementek. A két nő ott ült kisirt szemmel, de boldog arccal. Egymás kezét
               fogták. Kevyné ezzel fogadta őket:</p>
            <p>- Bucsuzzatok el, fiam. Böskének menni kell.</p>
            <p>- Sietek, - mondta Böske is - csak annyit mondok magának, Pista, hogy irjon a
               Lapidáriához dupla boritékban. A külső boritékot cimezze Nagy Boriska urleánynak. Nem
               felejti el? Nagy Boriska.</p>
            <p>- Dehogy felejtem. Csak azután maga is irjon. Mi éjszaka utazunk, most már nem
               telefonozok. És sokáig nem láthatom, itt az aratás.</p>
            <p>Kézcsók következett. Olyan kézcsók, amikor a férfi felemeli a kezet és közben a lány
               szemének a pillantását egy pillanatra el nem engedi: Az egész világ benne tud lenni
               egy ilyen pillantásban.</p>
            <p>Mikor Böske elsietett, még soká utána néztek. Azután Pista kérdően és aggódva
               pillantott az édesanyjára.</p>
            <p>- Édes fiam - szólt Kevy Pálné - az én szemem nem szokott csalni. Boldog lehetsz, ha
               ez a lány a feleséged lesz.</p>
            
         </div>
        <div type="chapter">
            <head>XVIII.</head>
            <p>Matusek papa le akarta aratni hőstettének gyümölcseit összes részvénytársaságainak
               igazgatósági elnökénél, gróf Kelecsényi Gusztávnál. Szépen kifőzte magában a
               haditervet. Valami részvénytársasági ürügy alatt kihallgatást fog kérni a kegyelmes
               urtól, felkeresi és majd üzleti beszélgetés közben ügyesen bele fogja fonni a
               társalgásba, hogy egy bizonyos nevezetü Kevy Istvánt igen ridegen elutasitott a lánya
               mellől. Ez a kegyelmes urnak rendkivül fog tetszeni. Bizonyára nem fog fukarkodni az
               elismerés nyilvánitásával. Ki tudja, talán spontán hálájában valami bizalmasabb
               dologra ragadtatja magát. Talán szóba lehetne hozni a kormányfőtanácsosságot...</p>
            <p>Ezt a társalgást Matusek papa vérmesen kiszinezte magában jó előre. „Ha ő ezt fogja
               mondani, akkor én arra ügyesen azt fogom mondani.” Fantáziája a mennyekig ragadta.
               És a taktikájában biztos hadvezér nyugalmával hivta fel gróf Kelecsényi Gusztáv
               lakásának a telefonját. Mikor végre lakájokon keresztül a telefonhoz kapta a grófot,
               alkalmat kért pár percnyi beszélgetésre.</p>
            <p>- Á, ja igen. Matusek, igen, hogyne. Hát ez a beszélgetés most egy kis ideig nehezen
               fog menni, mert én pénteken elutazom. Tessék? Egyelőre Gasteinba utazom, utána pedig
               még elmegyek valahová, azt még nem tudom, hová. Majd megirom. Csak szeptemberben
               leszek megint Pesten. Ha valami nagyon fontos dolog volna, megbeszélheti a
               jogtanácsosommal. Viszontlátásig. Isten vele, Matusek. Isten vele.</p>
            <p>Azt, hogy „alázatos szolgája, kegyelmes uram”, már hiába mondta bele a telefonba
               Matusek, mert azt már nem hallotta senki. Gróf Kelecsényi Gusztáv ugyanis már letette
               a kagylót és már nyult is azért a palackért, amely egy igen jó évjáratból származó
               barackpálinkát tartalmazott. Abból töltött két pohárkával: magának egyet és Dixonnak
               egyet. Dixon nála ebédelt és most a gróf dolgozószobájában feketéztek, amelyben rideg
               rendben sorakoztak a történelmi és jogi munkák anélkül, hogy bárki valaha is
               felnyitotta volna őket.</p>
            <p>- Azzal a Matusekkel beszéltél?</p>
            <p>- Azzal.</p>
            <p>- Mondd, én nem is tudom, mit akarunk mink ezzel a Matusekkal. Mért vagyunk mi benne
               mindenféle igazgatóságokban, minek nekünk ez a Matusek?</p>
            <p>- Ja az ugy van, hogy én neszét vettem valami országos lakásépitő hogyhivjáknak és
               kellett nekem valami épitési vállalat, hogy ha sor kerül valamire, hát tudjam minek a
               számára kérni. De ősszel, ha hazajövünk, ott hagyjuk az egészet. Te csak bizd rám
               magad. Ez az épitési izé nem jó, ezt elrontották, majd valami más dolgot
               keresünk.</p>
            <p>Némán kavargatták a feketéjüket. Dixon még annyit sem mondott, hogy rendben van. A
               közgazdasági vonatkozásokkal ő nem törődött, csak ment Kelecsényi után. Most egész
               máson járt az esze.</p>
            <p>- Van ennek a Matuseknek egy lánya.</p>
            <p>- Ugy. Szinésznő?</p>
            <p>- Dehogy szinésznő. Mért volna szinésznő? Nem szinésznő. Rendes kis lány. Roppant
               csinos.</p>
            <p>- Ugy. Roppant csinos. Valami olyan izé?</p>
            <p>- Dehogy. Nagyon rendes, tisztességes, finom uri kislány.</p>
            <p>- Ugy. És te akarsz tőle valamit?</p>
            <p>- Nem akarok én semmit. Csak nagyon szeretek vele beszélgetni. Nagyon friss, kellemes
               esze van. És nagyon kedves lány all together.</p>
            <p>- Ugy.</p>
            <p>- Igen. Ha fiam volna, szeretném ha elvenné.</p>
            <p>Kelecsényi gróf meglepetten felnézett.</p>
            <p>- Mi? Hát nem a társaságból valakit?</p>
            <p>- Nem. Ennél különbet nem kapna a társaságban sem.</p>
            <p>- Igazad lehet. Friss vér kéne ide. Hogy ezek a mai fiatalok hogy viselkednek
               nyilvános helyeken, az borzasztó. A legjobb nevek. Az embernek ég felé áll a haja.
               Itt állok a vagyonommal. Ha csak egy volna köztük, akiben látnék valamit... de
               egymásután szinésznőket vesznek el és a bárokban neveletlenül viselkednek. Folyton
               főpincérek jönnek hozzám számlákkal, hogy csináljak valamit. Hozzám. Mi közöm az
               egészhez? Fuj. Na mindegy. Gasteinba irattál?</p>
            <p>- Rendben van minden.</p>
            <p>A két ur belemerült a nyári programba. A kislányról nem beszéltek többet. A kislány e
               pillanatban bezárkózott a szobájába és előszedte az aznapi levelet, hogy negyedszer
               elolvassa. Először elolvasta azonnal, mikor Nagy Boriskától délelőtt az irodában
               átvette. Azután elolvasta, mikor lejött a Lapidáriától, a kapuban. Azután elolvasta
               harmadszor a Honvéd-utcában, mielőtt bement a kapun, hogy azután a levelet gondosan a
               keblébe rejtse. Most elolvasta negyedszer. Rövid levél volt a Pista levele, csak ugy
               sebtiben vetette oda hajnali három órakor, mielőtt kiment az aratókhoz, mert tudta,
               hogy egész nap nem fog hozzájutni a levéliráshoz. De a gyors sorokból is forró vágy
               lázadozott, szomjas szerelem és odaadó hüség. Csak egy mondat volt benne, egy tréfás
               mondat, amelyben Dixon fordult elő. Böske leült az iróasztalkához és irt.</p>
            <p>„Drága szivem, kurta levelet kaptam, de ez a pár sor is boldoggá tett. Maga azt irja,
               hogy annyit gondoljak magára, mint amennyit maga gondol én rám. Maga jól járna ezzel,
               de én nem. Mert magának dolga van és nem gondolhat rám folyton, folyton, folyton,
               minden pillanatban. És igy nekem kevesebbet kellene magára gondolnom, mint amennyit
               most gondolok magára, mert most attól a pillanattól kezdve, hogy felébredek, egészen
               addig, amig elalszom, csak magára gondolok. És ennél kevesebbet magára gondolni
               nekem nem esnék jól, mert az én életem semmi egyéb, mint hogy magára gondolhatok és
               milliószor elismételhetem magamban, hogy szeret. - Most elolvastam, amit eddig irtam
               és meg vagyok döbbenve, hogy milyen butákat irok. Igazán sürgős volna már, hogy
               lássuk egymást, mert ha ez igy megy tovább, akkor maga a buta leveleimen keresztül ki
               fog ábrándulni belőlem. Ezért inkább elmondom, hogy mi ujság. Ezzel különben gyorsan
               végezhetek, mert minden a régi. A papa és a mama alig beszélnek velem, csak folyton
               gyanakodva és vizsgálódva figyelik az arcomat, mikor azt hiszik, hogy nem veszem
               észre, hogy figyelnek. Nagyon jó volt, hogy a levelezéssel ezt az utat kitaláltam,
               mert a postát mindennap szorgalmasan átkutatják. Észrevettem, hogy a leveleimet,
               amiket közömbös ismerősöktől kapok, felbontják és visszaragasztják. Ezt nem nehéz a
               boritékon észrevenni. Hogy a jövőben mi lesz, azt nem tudom. Őszintén szólva,
               kilátástalannak látom a helyzetet. A mama folyton ezt a Strahlt reklamálja előttem
               hangosan a papától, hogy egy idő óta miért nem jár hozzánk, amire a papa dühösen
               felel valamit, mert ő meg azt szeretné, ha Mauserhuberhez mennék feleségül.
               Mauserhuber elég gyakran jön és bár nincs semmi különösebb kifogásom ellene más, mint
               hogy utálom, olyan kiállhatatlan vagyok vele, hogy már magam is megsokallom. A baj
               az, hogy magának ez a Kelecsényi a nagybátyja és a papa tudja, hogy családilag maguk
               nagyon is nincsenek jóban. Kelecsényi a papának üzletileg nagyon fontos ember és
               inkább a fejét hagyná levágatni, semhogy a mi házasságunkkal Kelecsényit magára
               haragitsa. Ha Kelecsényi valamiért megharagudna a papára és itt hagyná a papa összes
               üzleteit, akkor valószinünek tartom, hogy a papa kibékülne a mi házasságunk
               gondolatával, már csak azért is, hogy Kelecsényit bosszantsa. De ez csak légvár.
               Kelecsényi különben hosszabb időre elutazik, még pedig Dixonnal elmennek nyaralni. És
               ha már Dixont emlitettem, akkor megirom, hogy magának egy tréfás mondatát én nagyon
               komolyan veszem. Drága szivem, mindenem, nehogy eszébe jusson féltékenynek lenni.
               Dixont én nagyon szeretem, mert nagyon okos és kedves ember, ámbár észreveszem
               magamon, hogy még barátsággal sem szeretem ugy, mint azelőtt. Most, hogy ilyen ideges
               vagyok, nincs is kedvem senkivel találkozni. Ő az utóbbi napokban kétszer
               telefonozott, egyszer csak ugy felhivott, egyszer pedig el akart menni velem
               sétálni, de én mind a kétszer kitértem, mert nem volt kedvem semmihez a világon.
               Drága egyetlenem, én csak magát szeretem, de ugy, hogy azt el sem lehet mondani. Ha
               magára gondolok, akkor...”</p>
            <p>Itt a levél abbamaradt. Böske orrocskájából egy csepp piros vér csöppent a levélre.
               Vérzett az orra. Felugrott és kiszaladt a fürdőszobába. Ott mosogatni és borogatni
               kezdte hideg vizzel. A szobalány a fürdőszoba másik ajtaján benyitott és látta a
               kisasszonyt véres arccal és véres kézzel a mosdó előtt állani. Ettől akkorát
               sikoltott, hogy Apollónia, aki az előszobában tartózkodott, rémülten szaladt be a
               fürdőszobába.</p>
            <p>- Az Isten szerelmére, mi van veled?</p>
            <p>- Semmi. Vérzik az orrom.</p>
            <p>- De akkor ne ezeket a törülközőket vérezd össze, az Isten áldjon meg. Várjál
               csak.</p>
            <p>És ment be a Böske szobájába, amelybe a másik oldalról sose jutott volna be. Böske
               moccanni sem tudott a rémülettől: anyja biztosan meg fogja látni a levelet!</p>
            <p>Bizony, meg is látta. Elfelejtett törülközőt, mosdót, orrvérzést egy pillanat alatt,
               ugy csapott rá a levélre, mint a héja. Böske a fürdőszobában hallotta, hogy anyja
               földrengésszerü léptei hirtelen megállnak. Biztos, hogy most a levelet olvassa. Nincs
               mit tenni. Állt a mosdó előtt, vizezte orrát és elszántan várt.</p>
            <p>Apollónia gránátos-léptei pár perc mulva megreccsentek odabenn. Megállott a
               fürdőszoba ajtajában. A levelet tartotta a kezében.</p>
            <p>- Kinek irtad ezt?</p>
            <p>- A más levelét nem illik elolvasni.</p>
            <p>- Majd mindjárt kapsz egy pofont. Kinek irtad ezt? Ugy beszélsz velem, mint egy...
               nem tudom micsoda. Kinek irtad ezt?</p>
            <p>- Kevy István földbirtokosnak, Iványi, Kevy-tanya.</p>
            <p>- Ugy. Hát nem megmondtuk neked, hogy nem türjük ezt a dolgot? Na hát én veled nem is
               beszélek, majd elintézi apád az egészet.</p>
            <p>Azzal kiment és ugy vágta be maga után a fürdőszoba ajtaját, hogy csak ugy csattant.
               Böske türelmesen borogatta tovább az orrát. Mikor aztán a vérzés nagynehezen
               elállott, bement a szobájába. Várta, hogy a szülői tanács elé citálják. Ez pedig nem
               igérkezett nagyon enyhe lefolyásunak, mert Matusek papa akkor volt legmérgesebb, ha
               ebéd utáni álmában zavarták.</p>
            <p>Egy jó félóra mulva bejött a szobalány, hogy a nagyságos ur kéreti a kisasszonyt.
               Böske bement az apja szobájába. Matusek papa és Matusek mama ott ültek ünnepélyesen,
               mint egy becsületbiróság.</p>
            <p>- Ülj le - mondta a zord atya.</p>
            <p>- Majd apád most... - kezdte volna mondani a zord anya, de a zord atya
               letorkolta.</p>
            <p>- Bizd rám, kérlek, bizd rám, légy szives. Ide hallgass, Böske. Te szüleid tilalma
               ellenére levelezést folytattál...</p>
            <p>- Bocsánat, - vágott közbe Böske - ezt nekem nem tiltotta meg senki.</p>
            <p>- Ne vágj közbe, mig szépen vagy! Haszontalan! Igy hálálod meg a szüleid jóságát? Ez
               a hála azért a drága nevelésért, amit kaptál? Hát én majd elintézem a te dolgodat.
               Mától fogva egy lépést sem fogsz tenni kisérő nélkül. Hova ir neked az a Kevy?</p>
            <p>- Azt nem mondom meg.</p>
            <p>- Mondod meg rögtön?</p>
            <p>- Nem mondom meg.</p>
            <p>- Hát jó. Ide jutottunk. Na majd én elintézem a te dolgodat. Mától fogva egy lépést
               sem teszel egyedül. Ma nem mégy el hazulról és holnap reggeltől kezdve majd lesz, aki
               vigyáz rád. A telefont nem szabad bevinni a szobádba. Zsebpénzt nem kapsz. És ez az
               ostromállapot addig fog tartani, mig meg nem jön az eszed. Most elmehetsz.</p>
            <p>Böske felállott és kiment. A szobájában leült gondolkozni. Mi lesz most? Hogy
               értesiti Pistát? Mit fog szólni Pista, ha nem kap levelet? Hogy lehet a Boriska
               cimére érkező leveleket átvenni? Hamar, hamar, Boriskát felhivni. A telefon még ott
               volt a szobájában. De ahogy a számot kérte, már nyilt az ajtó. Apollónia állt
               ott.</p>
            <p>- Hova telefonálsz?</p>
            <p>- Köszönöm, sehova.</p>
            <p>Letette a kagylót. Apollónia odament és a bosszuvágy kielégitésének édes érzéseivel
               aztán kihuzta a telefon kapcsolóját. Felvette a készüléket és kivitte. Böske sápadtan
               ült a helyén. Mi lesz most? Mi lesz most?</p>
            <p>Megnézte az óráját, még nem volt hat óra. Boriska még ott lesz a hivatalban. Biztosan
               ott lesz, mert a hat órai hivatalos órán tul is mindig ott kell maradni szegénynek.
               Mózer mindig másolnivalót ad neki, gyakran ebédre is ott marasztalja és este kilenc
               óráig gépeltet vele. Valamit kell neki izenni, most rögtön. De hogyan, hogyan?</p>
            <p>Böske arcán világosság szaladt keresztül. Megvan. Odament a könyveihez és találomra
               kivett egyet. Jack London könyve volt, az Éneklő kutya, magyar forditásban. Ezt a
               könyvet éppen tegnap kapta vissza Boriskától, akinek kölcsönadta olvasni, ez éppen jó
               lesz, mert Boriska mindenesetre gondolkozóba fog esni, hogy miért küldi neki ezt a
               könyvet Böske, mikor csak tegnap adta vissza.</p>
            <p>Jó lesz, nagyon jó lesz. A jó Istenke is segit neki: ime, találomra éppen ez a könyv
               akadt a kezébe. Leült a könyv elé és felnyitotta az első oldalát. Aztán ceruzával a
               kezében betüket kezdett keresgélni. Egy-egy kiválasztott betü alá odatett egy alig
               látható pontot. Ha valaki a betüket összeolvasta, akkor ez jött ki belőle:
               „bajvanbörtönbenőriznekirjálpistánaknemirhatokimádom.”</p>
            <p>Mikor ezzel készen lett, csengetett a szobalánynak.</p>
            <p>- Ezt a könyvet vigye el a Mózer nagyságos ur irodájába a Boriska kisasszonynak. Ha
               nem ér rá, akkor hivjanak egy bojt, majd elviszi az.</p>
            <p>A szobalány kiment, vitte a könyvet. Apollónia már jött a szalon felől és mohón
               ráugrott a könyvre. Mi az, mit akar a kisasszony, miféle könyv ez, kinek küldi, hova
               küldi, adja csak ide. A detektiv mohóságával rázogatta a könyvet, mert biztos volt
               benne, hogy valami levél fog belőle kiesni. De nem esett ki belőle semmi. Apollónia
               egy darabig lapozgatta, vizsgálgatta, forgatta a könyvet, de nem tudott semmi
               gyanusat felfedezni. Végre vállat vont és megadta az egzekváturt.</p>
            <p>A könyv egy félóra mulva ott volt a Boriska asztalán a nagymezőutcai irodában. Nem
               értette a dolgot. Mért küldi neki Böske ezt a könyvet? Hiszen tegnap adta vissza
               neki. Ennek valami különös oka lehet. Nem tudta kitalálni, letette. Telefonozni akart
               Böskének, hogy mi ez, de a Matusek épitési vállalkozó száma mással beszélt. Visszaült
               tehát a géphez. Gépelés közben hirtelen eszébe jutott valami. Böskével tegnap
               különböző titkos irásokról beszélgetett és szó volt egy egymástól eltiltott
               szerelmespárról, amely ugy érintkezett, hogy a fiatalember korán reggel megvárta az
               imádott hölgy lakása előtt a lapkihordót és az ujság vezércikkében ceruzával
               aláhuzott egyes betüket, amelyek aztán összerakva lángoló vallomásokat tettek ki.
               Aztán visszatette az ujságot az üveges lakásajtó rácsába és elillant. Az imádott
               hölgy igy mindennap mindenről értesülve volt, ami imádója lelkivilágában történt.
               Boriska tehát hamar a London-könyv után nyult és mindjárt az első oldalát figyelmesen
               vizsgálni kezdte. Csakugyan felfedezett apró ceruzapontokat egyes betük alatt.
               Félkézzel ütögette egymásután a gépen a betüket. És kijött a szöveg:
               „bajvanbörtönbenőriznekirjálpistánaknemirhatokimádom”.</p>
            <p>Boriska hirtelen olyan izgatott lett, mintha részt vett volna a Martinovics-féle
               összeesküvésben. Azonnal nekiült levelet irni. Meglepetéstől nem kellett tartania,
               Mózer ma délután korán ment el és nem is volt visszajövendő. Irta tehát a következő
               levelet: „Igen tisztelt Kevy ur! A tegnapi napon kelt b. levelét illetékes helyre
               juttattam. Ha az erre adott választ igen t. Kevy ur nem kapja meg, ne tessék
               csodálkozni Az illető csak igen nagy nehézségek árán tudott engem is értesiteni
               arról, hogy börtönben őrzik és ezért nem irhat, továbbá igen t. Kevy urat imádja.
               Mihelyt ujabb részleteket fogok megtudni, azonnal értesitem igen t. Kevy urat, de
               most nem merek odatelefonálni sem, mert a helyzet komolynak látszik és szerintem nagy
               óvatosságra van szükség, mert minden elhibázott lépés végzetessé válhatik. Kiváló
               tisztelettel N. N.”</p>
            <p>A levelet boritékba tette, de mindjárt ijedten ki is vette és levágta a levélpapir
               tetejét, amelyen a Lapidaria r. t. házszáma és telefonja pompázott. Aztán cégtelen
               boritékot keresett és abba tette.</p>
            
         </div>
        <div type="chapter">
            <head>XIX.</head>
            <p>Másnap reggel Mózerné átvette Böske mellett a börtönőr szerepét. Előző este a
               Matusek-házaspár a Mózer-házaspár bevonásával családi tanácsot tartott, amelyen
               elhatározták, hogy Mózerné mindaddig el nem mozdul Böske mellől, amig a lánynak meg
               nem jön az esze. Ezt Mózer javasolta, mert ravaszul kieszelte, hogy igy egész napra
               megszabadul a feleségétől, továbbá uj pénz áll a házhoz, mert hiszen az Üdvözitő
               koporsóját sem őrizték ingyen. Mózerné tehát reggel megjelent a Honvéd-utcában. Mikor
               Böske kilépett a szobájából, már ott találta. Tudtára adták, hogy ezentul egy lépést
               sem tehet egyedül. Mózer néni reggeltől kezdve vacsora utánig mellette lesz. És
               mindez addig fog tartani, mig észre nem tér. Ezek kapcsán részletesen megemlékeztek
               Kevy Pistáról is.</p>
            <p>- Ha nem tudnád, hogy ki ez az ember, - mondta Apollónia - hát majd én elmondom. Ez
               egy földhözragadt, eladósodott félparaszt kisgazda, akinek az anyja is valami
               borzasztó botrányban volt benne. Ő is ilyen jó firma. Téged akar elvenni és már van
               egy menyasszonya, egy dusgazdag parasztasszony. Nyilvánvaló, hogy a pénzedért akar
               elvenni. Kéne neki a jó finom kis Matusek-féle pénz az urfinak, persze, mert folyton
               részegeskedik és a Dárius kincsét is elköltené. A multkor rettenetes botrányt csinált
               egy bárban. Lajos hallotta egy barátjától. Szörnyüséges botrány volt, a rendőrök is
               jöttek és a mentők is. Ehhez akarsz te hozzámenni? Nincs is neked tökéletes eszed,
               hát nem látod, hogy csak a pénzedet akarja?</p>
            <p>Böske összeszoritotta a száját és nem felelt. Minden mondatra tudott volna felelni,
               de keményen feltette magában, hogy nem szól egy szót sem. Ő passziv rezisztenciát
               fog folytatni. Lássuk, ki birja tovább. Ő birja akármeddig. Keserü próba, hogy nem
               tud Pistával érintkezni, de hát igy is jó. Aki hisz, az üdvözül. A katekizmus is ezt
               tanitja. És ez a gyönyörü szép mondat a szerelemben is érvényes, hiszen mindenben ugy
               kell lenni ennek, ami szent, és minden szent, ami tiszta, és mi volna szentebb minden
               földi dolgok között, mint hogyha két ember szereti egymást.</p>
            <p>Ilyen vitézül kezdett neki Matusek Böske az ostromállapotnak. Már első nap nagy
               mulatsága telt abban, hogy a boldogtalan Mózernét megkinozza egy kicsit. Mikor
               elmentek sétálni, az Országház előtt Böske usgyé, vesd el magad; elkezdett szaladni,
               mint az antilop. Mózerné, aki asztmás is volt és még ezekben a rekkenő juliusi
               napokban sem tette le az anakronisztikus füzőt, igyekezett ugyan gyorsabban szedni
               kis kövér lábait, de hát hol maradtak azok a Böske fürge őzike-lábaitól? Pár
               reménytelen futólépés után megállott az Országház-tér közepén, sikoltozni kezdett és
               sirva fakadt. Böske odafutott az Andrássy-szobor tövében egy lócához és ott leült.
               Mózerné nagysokára érkezett oda.</p>
            <p>- Miért sir? - kérdezte Böske vidáman.</p>
            <p>- Nem szégyelled magad? - felelte Mózerné lihegve és gyülölettel.</p>
            <p>Estefelé autóval kimentek egy kertmoziba. Ott végignézték a filmet. Mikor kifelé
               mentek, Böske egy óvatlan pillanatban hirtelen egy oszlop mögé bujt. Mózerné csak az
               utcán vette észre, hogy Böske nincs mellette. Félőrülten rohant vissza és lihegve
               kereste. Nem találta sehol. Szuszogva, lelkendezve, izgatottan faggatta a
               jegyszedőket, hogy nem láttak-e egy ilyen és ilyen külsejü fiatal hölgyet. De azok
               csak a fejüket csóválták. Mózerné megint csak sirva fakadt és kifelé menet jajgatva
               sopánkodott magában, hogy mit fog most Apollóniának mondani. A kijáratnál Böske várt
               rá és kedélyesen kérdezte:</p>
            <p>- Hát maga hol jár? Meddig várjam még?</p>
            <p>Mózerné nem felelt semmit. Ha pillantással döfni lehetne, akkor ez a pillantás Böskét
               odaszegezte volna a mozi falához. Megindultak az autóhoz. Ahogy beültek, Böske
               odaszólt a soffőrnek:</p>
            <p>- Olyan gyorsan, Sándor, ahogy csak bir. Nagyon késő van.</p>
            <p>Tudni kell, hogy Mózerné semmitől a világon nem rettegett ugy, mint a gyors
               automobiltól. Böske kaján oldalpillantással nézte, hogyan kapaszkodik kis tömpe,
               kövér ujjaival az autó szélébe, hogy sápadozik, hogy hunyja be a szemét, mikor a
               soffőr az ángolna ügyességével siklik át öntözőkocsik és motorbiciklik halálos
               veszedelme között.</p>
            <p>Ez volt Böske rabságának első napja. És ez igy tartott több mint két hónapig. Az első
               napokban dacos kitartásra ösztönözte, hogy mégis tudott Pistával érintkezni,
               legalább levélben. A rabszolgaság harmadik napján ugyanis Nagy Boriska a Lapidaria
               irodaszolgájával visszaküldte a Jack London-könyvet azzal az üzenettel, hogy
               csókoltatja a kisasszonyt, a könyvet kiolvasta, köszöni szépen és kéret egy másikat,
               de azt nem ma kéri, hanem csak holnap, majd el fog érte küldeni. Böske délután, mikor
               Mózernéval ki kellett volna mennie a ligeti Zserbóba, kijelentette, hogy fáj a feje,
               itthon marad és kiolvassa ezt a könyvet, mert neki az olvasástól mindig el szokott
               mulni a fejfájása. Neki is ült a könyvnek és azokból a betükből, amiket Boriska
               aláhuzott neki, kiolvasta a következőket:
               „rámmindigszámithatszirtamnekiittkövetkezikkétlevele boriska”. Aztán ugyanilyen
               betütechnikával Pistának két levele következett. Az egyik még a rabszolgaság hirének
               vétele előtt kelt, rövid levél volt és arról számolt be, hogy az aratás jól folyik, a
               termés szalmára ugyan nem sok, de szemre, hálistennek, annál több, továbbá
               nagy-nagy-nagy szerelemről volt szó benne. A második levél részleteket kért, hogy mi
               az a hirtelen baj, azonkivül hitre, kitartásra, bátorságra ösztönözte a rabságban
               tartott kedvest.</p>
            <p>Igy leveleztek két hónapig. Sőt közben látták is egymást. Julius vége felé a Boriska
               aláhuzott betüinek segitségével megbeszélték, hogy mivel a szigeten egy jótékony
               ünnepség lesz, amelynek Kelecsényi Gusztáv gróf a védnöke, és ezért Matusek papa
               indittatva érezte magát ötven darab jegyet készpénzzel megvenni, az egész család ki
               fog vonulni, jöjjön fel tehát Pista is, ott láthatják egymást.</p>
            <p>A Matusek-család a fedett sétányon haladt előre ezen a délutánon. Elől ment Böske
               Mózer nénivel, hátul ment a Matusek-házaspár Mózer sógor kiséretében. Böske szeme
               élénk figyelemmel csapongott ide-oda. És egyszerre minden vér az arcába szaladt.
               Pár lépésnyire tőle ott állt Pista. Böske hirtelen behunyta a szemét, mint aki a
               napba néz. Aztán megint kinyitotta. A szive ugy dobogott, mint a kalapács az üllőn.
               Feltünően nem mert odanézni, mert félt, hogy észreveszik. Csak lopva lopott oda
               egy-egy pillantást. Pista távolról ügyesen kisérte őket. Ő bizony odanézett
               állandóan. Annyira csak Böskére nézett és nem arra, amerre ment, hogy püff neki:
               nekiment egy fának. A szalmakalapjának a széle meg is csorbult belé. Böske erősen
               beleharapott a szájába, hogy ne nevessen.</p>
            <p>Ez a távoli szembenézősdi órákig tartott. Pista mindig arra lebzselt, amerre a
               Matusek-család ment, de mindig óvatosan megtartott tiz-tizenkét lépés távolságot.
               Mikor Matusekék leültek uzsonnázni, egy távolabbi asztalhoz ő is leült, a
               Matusek-asztal és a kijárat közé. Ez jó poszt volt, még csókot is lehetett inteni.
               Igy ültek egy jó óra hosszat. Mikor Pista látta, hogy Matusekék szedelőzködnek, hamar
               felmutatott egy számolócédulát és irt rá valamit. Böske alig észrevehetően bólintott.
               Pista letette a cédulát az asztalra és előre ment, hogy a kijárat tájékán lesbeálljon
               és figyelje, merre mennek. Matusekéknak a Pista otthagyott asztala mellett kellett
               elmenni. Mikor elmentek mellette, Böske ügyesen elvette a cédulát az asztalról.
               Apollónia azonban meglátta.</p>
            <p>- Mi az, mit vettél el onnan? Add ide.</p>
            <p>És már ki is tépte a kezéből. Megnézte a cédulát és leolvasta, ami rá volt irva:
               „Imádom!” Az egész család megállt.</p>
            <p>- Mi ez, - kérdezte most már Matusek papa - ki hagyta itt ezt a cédulát?</p>
            <p>- Nem tudom, - felelte közömbös hangon Böske - csak ugy szórakozottságból vettem
               fel.</p>
            <p>A családtagok gyanakodva és tanácstalanul tekintettek egymásra, Pista a kerités
               mögött rémülten figyelte őket.</p>
            <p>- Hát ez nekem nem tetszik, - mondta Matusek papa haragosan berzenkedő bajusszal - ez
               nekem nagyon nem tetszik. Megyünk haza.</p>
            <p>Mentek a várakozó autóhoz. Mikor beszálltak, Böske meglátta egy fa mellett a gyepen
               Pistát. Pedig a fűre lépni tilos. De hát van a világnak olyan tilalma, amely két
               ilyen fiatal szivet és két ilyen szerelmesen éhes szempárt elválasszon egymástól?
               Böske, ahogy az autó elindult, vakmerően csókot intett neki.</p>
            <p>- Mi az, mi az, - hördült fel Mózer néni - kinek intesz te csókot?</p>
            <p>- A szigetnek. Nagyon szeretem a szigetet.</p>
            <p>Egy másik alkalommal szinházban látták egymást. Elmentek a Budai Szinkörbe premierre.
               Böske már az előadás előtt, ahogy elhelyezkedtek a páholyban, meglátta Pistát a
               földszint második sorában. Ettől kezdve játszhattak a szinpadon, amit akartak, a
               nézőtéren két fej csak egymásra fordult. A sötétben is egymást nézték szakadatlan.
               Csak Böske kapta el olykor a fejét, ha családjának valamelyik tagja ránézett. És
               Pista kapta a fejét hamar a szinpad felé, ha a család valamelyik tagja vizsga
               kutatással a Böske elkapott pillantásának utját kereste. Nem is vette észre Pistát
               senki. A második felvonásközig. Mert ekkor vizitelt a páholyban Mauserhuber Lajos,
               akit Matusek papa szivósan meghivott mindenüvé, ahova csak elmentek. Ide pláne
               szivesen jött Mauserhuber Lajos, mert mindenki tudta, hogy gyöngéd műpártolás szálai
               füzik az egyik szőke és hervadhatatlan művésznőhöz. Egyszóval megjelent a páholyban
               és már második mondatában igy szólt:</p>
            <p>- Látták azt a Kevyt, vagy hogy hivják? Itt van a szinházban.</p>
            <p>- Hol? - kérdezték riadtan és egyszerre a család összes tagjai, Böske
               kivételével.</p>
            <p>- Ott ül ni, a második sorban. Most éppen idenéz. De addig ugyan megöregedhetik, amig
               én köszönök neki.</p>
            <p>A Matusek-család izgatottan nézett a jelzett irányba. De Pista ekkor már elkapta a
               fejét. Böske dolga el volt rontva. Ugysem nézhetett oda többet. Azt inditványozta,
               hogy a harmadik felvonást ne várják meg. De Apollónia maradni akart, mert tetszett
               neki a darab. Meg akarta várni, hogy a szerelmesek egymáséi lesznek-e a harmadik
               felvonásban. Szivből és érzelmesen együtt érzett a szinpadi szerelmesekkel, de a
               saját édeslánya szerelmétől dühbejött. Kapva-kapott a Böske hazamenési szándékán és
               intett Mózernénak. Mózerné a dühtől sápadozva engedelmeskedett. Ő is szerette volna
               megnézni a harmadik felvonást. Mikor felállott, hogy távozzék, Böske egy pillantással
               még végigsöpörte a nézőteret. A pillantás századrésze a Pista szemébe kapcsolódott.
               De ez is elég volt, hogy megüzenjék egymásnak azt a szót, amit sem küldeni, sem kapni
               nem lehet elégszer: imádlak.</p>
            <p>Még kétszer látták egymást a nyár folyamán ilyen lopott alkalmakkor. De a rabság
               egyre nehezebben sulyosult a Böske idegeire. Az elején legyőzhetetlen erőt érzett
               magában, azt hitte, hogy elbirja akár tiz esztendeig, a szerelem erőt ad. De most
               kezdte érezni, hogy éppen a szerelem veszi el az erejét. Mondhatatlanul vágyott az
               után, hogy beszéljen Pistával, vagy akár ne is beszéljen, csak üljön mellette és
               fogja a kezét. Fantasztikus terveken gondolkozott, hogy valahogyan titokban
               találkozhassék vele, és néha, mikor hosszu órákon keresztül álmatlanul hánykolódott
               az ágyában, ki is eszelt bámulatos cselszövényeket, amelyek éjjel roppant
               természeteseknek és végrehajthatóknak látszottak, de mikor másnap reggel felébredt, a
               nagyszerü tervek tündérvárai nevetséges fantazmagóriákká omlottak össze.</p>
            <p>A legborzasztóbb az volt, hogy nem volt senkije, akihez egy jó szót szólhatott volna.
               Boriskával sohasem beszélhetett négyszemközt. Dixon messze járt, csak nagyritkán
               jelezte egy-egy képeslevelezőlap, hogy merre utazgat. Csak a Pistának közvetitett
               levelekben irhatta meg, ami érzése volt, de ennek sem lehetett igazi ize. Unta az
               aláhuzott betüket, Pistát akarta mindenáron, őt magát, hogy együtt ülhessen vele, a
               vállára hajthassa a fejét és a kezét foghassa örökkön-örökké.</p>
            <p>Böske sokat sirt. A szobalány jelentette Apollóniának, hogy a kisasszony kis vánkosa
               minden reggel vizes a sirástól. Apollónia ezt közölte az urával. Elhatározták, hogy
               itt valamit csinálni kell.</p>
            
         </div>
        <div type="chapter">
            <head>XX.</head>
            <p>Pista levelet kapott Mózertől. Mózer igen udvariasan értesitette, hogy üzleti ügyben
               fontos tárgyalást akar vele folytatni és ezért csütörtökön bátor lesz Iványiban
               tiszteletét tenni.</p>
            <p>A gazda az udvaron ült és egy konyhaóra szétszedett kerekeivel bajlódott a nagy fa
               alatt, mikor Kócos eszeveszett ugatása közben befordult a kuriára a kocsi, amit öreg
               Péterrel kiküldött a pesti vendég elé. Mózer fülig huzott szájjal mosolygott, hogy
               mennél nyájasabb legyen.</p>
            <p>- Nagyon fogok örvendeni, hogy szerencsém lesz megismerkedni édesanyja őnagyságával
               is.</p>
            <p>- Anyám nagyon sajnálja, de egy látogatást kellett tennie. Nincs itthon. Menjünk be,
               vagy leülünk itt kinn? Kócos, fogd be a szád.</p>
            <p>- Talán jobb lesz idekinn.</p>
            <p>Letelepedett a nagy fa alatt. Pista bort hozatott és harapnivalót. Eleinte egy pár
               semmitmondó mondatot váltottak időjárásról, termésről, Trianonról, azután Mózer
               ráugrott a tárgyra.</p>
            <p>- Hát én azért jöttem volna, kedves Kevy ur, hogy rátérjünk erre a kis
               földvásárlásra.</p>
            <p>- Nem eladó.</p>
            <p>- Kérem, kérem, hiszen értjük egymást. Mikor fent méltóztatott vacsorázni a
               sógoromnál, akkor még nem volt eladó. De később egy okmányt méltóztatott nekem
               mutatni, mely szerint a szóbanforgó terület csak a szomszédos Kékessféle területtel
               eladó. Szóval eladó. Mióta pedig Kevy ur eljegyzése Kékessné őnagyságával megszünt,
               bizonyára a szomszédos terület nélkül is eladó.</p>
            <p>- Csak együtt.</p>
            <p>- Kérem, csak együtt. Rendben van. Én teljes puvoárral jöttem. A sógorom, akiről
               bizonyára tetszik tudni, hogy a részvénytöbbség birtokosa, teljes meghatalmazást
               adott. Én jogositva vagyok az adásvételi szerződést megcsinálni, hogy ha kell, akkor
               Kékessné őnagyságával is tárgyalni és a földekért megadni egy igen tisztességes, jó
               árat.</p>
            <p>- Figyelmeztetem, hogy nagyon drága lesz.</p>
            <p>- Nézze, Kevy ur, én nem szeretek sokat kukoricázni. Én a végén szeretem kezdeni a
               dolgot. Mi minden józan árat hajlandók vagyunk megadni a földekért, de a sógoromnak
               van egy kikötése.</p>
            <p>- Halljuk.</p>
            <p>- Hogy Böskéről egyszersmindenkorra tessék lemondani.</p>
            <p>- Tessék?</p>
            <p>- Hogy a lányáról tessék lemondani.</p>
            <p>- Ugy. Szóval maguk megvennék a földemet bármilyen áron?</p>
            <p>- Bármilyen áron nem. De mindenesetre drágán.</p>
            <p>- Szóval drágábban, mint amennyit ér. Jó. Mondja, mi lesz, ha itt nem sikerül a
               vétel?</p>
            <p>- Akkor megcsináljuk a vállalatot másutt. Van még egy igen jó helyünk, ott is
               tárgyalunk.</p>
            <p>- És mindegy az önöknek, hogy hol csinálják meg a vállalatot?</p>
            <p>- Körülbelül mindegy.</p>
            <p>- Vagyis önök itt hajlandók drágábban venni, de azon a másik helyen olcsóbban. Értem.
               Önök tehát az itteni és ottani vételár közötti különbséget rászánták arra, hogy a
               Böske dolgát elintézzék.</p>
            <p>- Kevy urral passzió tárgyalni. Igy van.</p>
            <p>- Vagyis önöknek esetleg ugy is konveniálna a dolog, hogy a vállalatot azon a másik
               helyen csinálják meg normális áron, azt a kis különbözetet pedig, amit ugyis
               rászántak, azt itt hagyják Iványiban, ha a Böske dolgát ezzel elintézhetik.</p>
            <p>- Remek, önnel passzió tárgyalni, mondom.</p>
            <p>- Másszóval, ha én lemondok Böskéről, akkor földvásárt nem csinálunk, de önök
               kifizetik nekem a különbözetet.</p>
            <p>- Nagyon helyes, ön egy remek ember, Kevy ur. Majdnem azt mondanám, hogy még nálam is
               okosabb, hehehe.</p>
            <p>- És mennyi volna az a különbözet?</p>
            <p>- Hát... mondjuk, háromezer pengő. Nem, ne okoskodjunk annyit, megmondom a végső
               összeget: nyolcezer pengő.</p>
            <p>- Mondja, Mózer ur, magának Böske unokahuga, ugy-e?</p>
            <p>- Igen.</p>
            <p>- Hát ha azonnal el nem kotródik innen, ugy rugom fel székestül, hogy meggebed, maga
               nyavalyás, maga aljas, piszok fráter. Szedje a kalapját, mars ki innen.</p>
            <p>- De kérem...</p>
            <p>- Mars ki! A házon kivül megvárhatja a kocsit, mindjárt befogatok és utána küldöm.
               Egy-kettő.</p>
            <p>Mózer, akinek az a bámulatos tulajdonsága volt, hogy minden tagja másfelé ment, a
               válla oldalt, a lába meg előre, ezuttal szokatlanul nyilegyenes irányba indult egész
               testi mivoltával egyformán: a kapu felé iszkolt, még pedig gyorsan. Kócos, aki
               konstatálta, hogy a gazdája haragszik erre az idegenre, szorosan a sarka után
               igyekezett, pokoli hörgést, vicsorgást és ugatást mivelt és veszedelmesen kapkodott
               tühegyes, hófehér fogaival az alkalmatlan idegen lábaszára felé, mignem a gazdája egy
               füttyentéssel visszahivta.</p>
            <p>Pista megvárta, mig a kocsi odakinn a garádon tul felveszi Mózert és elrobog vele.
               Akkor nekiindult gyalog az országutnak. Bement a faluba Geyza bácsihoz, ahol az
               édesanyja várta. Kevy Pálné még délben megállapodott a fiával, hogy nem lesz otthon,
               mikor a Matusek-család tagja tiszteletét teszi. Mikor a nyomában nyargalászó Kócossal
               befordult a Geyza bácsi portájára, még nem is tudta, milyen meglepetés vár rá
               odabenn. Geyza bácsinál még két vendég volt Kevy Pálnén kivül: Kékess Máli és mintha
               valami idegen forgószél hozta volna ide: báró Strahl Oszkár.</p>
            <p>- Na de ilyet, Pista, ilyen hamar végzett a vendégével? Sokkal későbbre vártuk.</p>
            <p>- Alaposan végeztem vele.</p>
            <p>- Veszik a földünket?</p>
            <p>- Azt bizony nem. Ezek most már nem is fogják megvenni soha. Keresztet vethetünk a
               kőbányára, kedves Máli, a szik a milyenk marad.</p>
            <p>- No nem baj. Van itt fontosabb dolog is. Beszélni akarok magával, Pista. Ki akartam
               menni a tanyára, de találkoztam Piroskával, tőle tudtam meg, hogy legjobb lesz magát
               itt megvárni. Jöjjön csak át a szomszéd szobába. Maga is Oszkár.</p>
            <p>A szomszéd szobában leültek mind a hárman. Pistának lassan derengeni kezdett a
               fejében, hogy Máli annakidején miért egyezett bele olyan simán az eljegyzés
               felbontásába. Máli báróné lesz, az Isten sokáig éltesse.</p>
            <p>- Hát nézze, Pista, elmondok magának mindent őszintén. Én, meg Oszkár szeretjük
               egymást. Most már megmondhatom: mi már az első este megszerettük egymást, mikor
               találkoztunk azon a vacsorán Matusekéknál. Én már akkor tudtam, hogy vagy ő, vagy
               senki. Magának csak azért mondtam igent, hogy időt nyerjek...</p>
            <p>Ez egy kicsit valószinütlenül hangzott. A szép özvegy csak azért mondott igent, mert
               a Pista segitségével akarta eladni a földeket, báró Strahl Oszkár csak később jutott
               eszébe. Nem tesz semmit, hallgassuk csak tovább, gondolta magában az uj vőlegény
               társaságában az exvőlegény.</p>
            <p>- ...hálistennek, egyikünk se vette szivére a dolgot. Én Oszkárhoz feleségül fogok
               menni. De a jövőnkről nagyon sokat beszélgettünk, tudja, és rájöttünk, hogy Oszkárnak
               a közgazdasági pálya nem való. Ő közpályára született. A rangja, a megjelenése,
               minden, minden csak a közpályán érvényesülhet igazán. Hát már most én elhatároztam,
               hogy Oszkár fellépjen Iványiban képviselőnek. Mit szól hozzá?</p>
            <p>- Mit szólhatnék? Szerencsét kivánok.</p>
            <p>- Emlékszik, mit igért nekem a vasuton?</p>
            <p>- Emlékszem. Meg is tartom.</p>
            <p>- Hát most itt az alkalom. A választást már kiirták, a körmünkre égett az idő. Azért
               hagytuk ilyen sokára a dolgot, mert az utolsó pillanatig reménykedtem, hogy meg
               tudjuk csinálni az egységespárti hivatalos jelöltséget. De nem ment. Én nem tudom,
               mit esznek Bethlenék azon a vén hülye Reblovicson. Na mindegy. Oszkárnak meg kell
               lenni, ha törik, ha szakad. És maga a nyakába fogja venni az egész választókerületet,
               akár tetszik, akár nem.</p>
            <p>- Meglesz. Megigértem.</p>
            <p>- Én is kévlek, kedves bavátom. Vemélem, nem ellenkezik politikai meggyőződéseddel,
               övegem, hogy vám szavazzál?</p>
            <p>- Hát bizony ellenkezik, pajtás, de mit csináljak, ha Málinak kezet adtam? Ami rajtam
               mulik, megteszem.</p>
            <p>Máli felállt. Melegen kezet szoritott Pistával és mélyen a szemébe nézett. Mélyebben,
               mint egy menyasszonyhoz illik. Azután közölte Pistával, hogy ebben a pillanatban
               megindult a korteskedés. Este a Zöldfában egy kis társaság lesz együtt, csupa
               befolyásos emberek, Pistának oda okvetlen el kell jönni az édesanyjával és Geyza
               bácsival egyetemben.</p>
            <p>Mikor a szerelmes pár eltávozott, a Kevy-familia együtt maradt diskurálni. A
               Zöldfa-vacsora elől nem térhettek ki, a tanyára már nem volt érdemes hazamenni.</p>
            <p>- Mondjad már, fiacskám, hát mi volt ezzel a Mózerrel?</p>
            <p>- Kirugtam.</p>
            <p>- Kirugtad? Miért?</p>
            <p>- Pénzt kinált, ha lemondok Böskéről. Akkor nagyon mérges voltam, de most már nevetek
               rajta.</p>
            <p>- No, - mondta Geyza bácsi kedélyesen a pipája mellől - ezek is jól ismernek
               bennünket.</p>
            <p>- Milyen furcsa, - szólt halkan és eltünődve Piroska - apádnak is kináltak pénzt, ha
               lemond rólam.</p>
            <p>- Ugy bizony, - járult hozzá Geyza bácsi - még pedig sokat. Neked mennyit
               kináltak?</p>
            <p>- Száz milliót.</p>
            <p>- Ejnye, a fene a fukar gazemberekbe, hát száz milliót érsz te? Ha mán kinálnak,
               akkor egy milliárdot kináljanak egy Kevyért, nézze meg az ember. Eh, nem jól csinálod
               te a dolgot, te kölyök. Nem igy kell azt.</p>
            <p>- Hát hogy kell? De ért egyszerre Geyza bácsi a jányokhoz.</p>
            <p>- Jobban is mint te, te mulya. Nem jól csináljátok, mondom. Már napok óta ezen
               gondolkozom. Az a kisjány se jól csinálja. Nem igy kell.</p>
            <p>- Hát hogy kell?</p>
            <p>- Megmondom. Az a bajotok nektek, hogy nem tudtok beszélni se egymással, ugy
               vigyáznak rátok. Ezt a felügyeletet kell megszüntetni, ez az első paragrafus.</p>
            <p>- De hogy?</p>
            <p>- Nagyon egyszerüen. A kisjány álljon oda a szülei elé és mondja azt, hogy lemond
               rólad.</p>
            <p>- Nem jön ki a száján.</p>
            <p>- Bizd csak te azt rá egy szerelmes nőre, hogy hazudjon egyet, ha kell. Mondja azt,
               hogy lemond rólad. Akkor a szülei tejbe-vajba fogják füröszteni az engedelmes, jó
               kisjányukat. Még azt a vén banyát is hazaküldik mellőle. Szabad lesz a vásár.
               Találkozhattok. A többi osztán majd adódik, csak meg tudjátok beszélni.</p>
            <p>- Nemcsak azért, - szólt bele csendesen Piroska - de rossz rád nézni, fiacskám,
               milyen bőrben vagy. Folyton csak eszed magad, tépelődöl, nem alszol... változtatni
               kell ezen, de hamar.</p>
            <p>Pista gondolkozott egy kicsit.</p>
            <p>- Igaza van magának, Geyza bácsi. Mégis csak nagyon okos ember maga. Kérek
               levélpapirt.</p>
            <p>Pista megirta a levelet és maga vitte ki az állomásra, hogy még az este elmenjen,
               hogy másnap a postás kézbesitse. Budapesten a Nagymező-utcában, hogy Boriska azonnal
               áttegye az aláhuzott betük titkos nyelvére és hogy Böske még aznap elolvashassa.
               Gyorsaság nem boszorkányság.</p>
            <p>Mikor a Zöldfa éttermébe beléptek, hogy részt vegyenek a Strahl-párt első vacsoráján,
               a cigány egy olyan nótát játszott, amelyben az fordult elő, hogy „rozmaringom,
               galambom”. Pista egy pillanatra behunyta a szemét.</p>
            
         </div>
        <div type="chapter">
            <head>XXI.</head>
            <p>Böske másnap délben megkapta a Pista levelének eredeti példányát. Ez ugy történt,
               hogy Mózerné kíséretében felment a Lapidáriához, ahol Mózernénak valami megbeszélése
               volt az urával. Csak öt percre ugrottak fel, különben a Józsefvárosba igyekeztek,
               hogy részvétlátogatást tegyenek egy Okruklicza-rokonnál, akinek meghalt a
               nagypapája.</p>
            <p>Mikor Böske nyájasan köszönt Boriskának és egy pár közömbös szót váltott vele,
               Boriska egy alkalmas pillanatban ezt az egy szót sugta oda: „Táskát!” És a szemével
               is intett hozzá. Böske azonnal megértette. A táskáját hanyagul letette a Boriska
               iróasztalára, azután Mózernéval együtt bement a Mózer szobájába. Mikor pár perc mulva
               kijöttek, igy szólt:</p>
            <p>- Nem hagytam itt véletlenül a táskámat?</p>
            <p>- De igen, - szólt Boriska - itt hagytad az asztalomon.</p>
            <p>Böske átvette a táskáját és ahogy megtapintotta, dobbanó szivvel konstatálta, hogy
               levél van benne. Csak ebéd után tudta elolvasni, addig száz félelmet állt ki, hogy
               megtalálják nála. Egész délután és egész éjszaka gondolkozott róla. Másnap ebédnél
               közölte a szüleivel, hogy ebéd után szeretne velük visszavonulni, mert fontos
               közlendője van.</p>
            <p>Apollónia alig győzte sürgetni a felszolgáló szobalányt. Nagyon furta az oldalát,
               hogy mit akar a lánya. Érdemes is volt sietni, mert mikor visszavonultak a Matusek
               papa szobájába, Böske nem kisebb dolgot közölt a szüleivel, mint hogy meggondolta a
               dolgot, belátta viselkedésének helytelenségét és lemond arról, hogy Kevy Istvánnal az
               életben valaha is találkozzék. A Matusek-házaspár azt sem tudta örömében, hogy mit
               csináljon. Böske még aznap délután egy arany karperecet kapott az apjától és egy
               nyári ruhát az anyjától. Mózernénak, mint duennának megszünt a müködése. Aznap már
               nem is vacsorázott náluk. Csak azt kötötte ki Matusek papa, hogy Böske ezt az
               elhatározását levélben tudassa „avval az izével”. Mivel pedig Böskére nem akarta
               rábizni a levél megfogalmazását, a maga stilusában pedig nem nagyon bizott, abban
               állapodtak meg, hogy majd Mózer sógor lediktálja a kellő hangu levelet. Másnap
               délelőtt Böske megjelent a Lapidária irodájában. Egyedül ment oda, Mózerné kisérete
               nélkül. Ugy élvezte a szabadságot, mint a kalitkából kiszabadult madár. Jókedvüen
               tréfált Boriskával, hangosan kacagott, repülni szeretett volna. És ravaszul ujjongott
               magában, mikor Mózer tollbamondására megirta a következő levelet: „Tisztelt Kevy ur!
               Sajnálattal tudatom, hogy érzéseim gondos megvizsgálása után arra az eredményre
               jutottam, hogy lehetetlen, hogy az ön felesége legyek. Kérem, felejtsen el. Kiváló
               tisztelettel Matusek Erzsébet”.</p>
            <p>A levelet Mózer maga tette boritékba, maga cimezte meg és maga adta a postára. Arról
               persze nem tudott, hogy ennél a levélnél jóval hamarabb egy távirat érkezett az
               iványi tanyára: „Kenyszerboel szakitó levelet irtam nem ervenyes level reszletes
               magyarazattal megy millio csok Boeske.” A részletes magyarázat a szakitó levéllel
               együtt érkezett meg. Pista nagy diadallal mutogatta a szakitó-levelet Piroskának és
               Geyza bácsinak. Elhatározta, hogy berámáztatja és mikor majd Böskét feleségül
               vette, feltünő helyen ki fogja akasztani a családi képek között.</p>
            <p>Most már tudtak találkozni Az idő őszre fordult, hűvös eső szitált olykor, csatakos
               volt az utca, sétálni nem lehetett. Nyilvános helyre nem ülhettek le ketten.
               Ennélfogva azt eszelték ki, hogy Pista a megbeszélt órában, alkonyattájban, egy
               konflisban ülve várta Böskét a Nagymező-utca és Vilmos császár-ut sarkán. Böske
               gyalog jött az alkonyat homályában, egyenesen odalépett a konflishoz, kinyitotta az
               ajtót és beszállott. Ahogy az ajtó becsapódott, az előre kioktatott kocsis baktatva
               megindult az Andrássy-ut felé. Bent a kocsiban egy fuldokló, forró, boldog csókba
               forrt össze a két fiatal fej. Aztán beszélgettek, egymás kezét fogva. A jövőjükről
               beszélgettek, a lehetőségről, hogy a Matusek-szülőket egyszer mégis megpuhitják, vagy
               ha ez nem megy, akkor mitévők legyenek. A konflis lassan döcögött a Stefánia-ut
               sárguló fái között, de az idő repült. Böske egy utcai lámpa beszürődő fényénél
               megnézte a karkötőóráját és halkan felsikoltott. Pista félig kinyitotta a konflis
               ajtaját és kiszólt a kocsisnak, hogy menjen a legközelebbi taxiállomáshoz. Ott Böske,
               miután egy olyan csókkal, amely nem akart véget érni, elbucsuzott szerelmesétől,
               átszállt egy taxiba és elvitette magát a Gizella-térre, hogy ott a Zserbóban üljön
               tiz percet és igy alibit szerezzen. Pista pedig ment ki a Keletihez. Nem volt más
               dolga Pesten semmi, csak ezért a találkozásért utazott fel Iványiból. A vasuton
               elhuzódott egy fülke sarkába és gyönyörködve élte át magában a csókok emlékét.</p>
            <p>Október elsején születésnapja volt Böskének. A tizenkilencedik. Pista csak nehezen
               tudott feljönni, mert báró Strahl Oszkárt az előző napon megválasztották az iványi
               kerület képviselőjének és a főszolgabiró éppen erre a napra rendezett egy
               diszebédet az uj képviselő tiszteletére. De rendezhetett volna ebédet maga a
               belügyminiszter is, Pista este hat órakor pontosan ott várt a konflis mélyén a
               Nagymező-utca és a Vilmos császár-ut sarkán.</p>
            <p>- Fontos dolgokat akarok mondani, - szólt Pista az Oktogon tájékán, mire a
               viszontlátás első csókvihara alább hagyott - igen fontos dolgokat. Én nem birom ezt a
               folytonos utazgatást. Minden nap azzal ébredek fel, hogy jobban szeretem magát, mint
               tegnap szerettem. Nem birok magától távol lenni. Csak akkor élek, ha igy maga mellett
               ülhetek és foghatom a kezét. Gyakrabban kell látnom. A gazdaságot most már ott tudom
               hagyni. Én elhatároztam, hogy felköltözöm Pestre. Veszek egy hónaposszobát.
               Mindennap kell látnom, ha csak egy pillanatra is.</p>
            <p>- Jaj de örülök. Hol fog lakást keresni?</p>
            <p>- Már találtam is. Báthory-utca 3. Nem messze magától. Telefon is van, bármikor
               felhivhat. Nem lesz semmi más dolgom, mint a maga hangját várni.</p>
            <p>- Nagyszerü. Mikor költözik fel?</p>
            <p>- Szerdán. Addig lent mindent elintézek. Szerdán ugyanigy találkozunk. Helyes?</p>
            <p>- Helyes. És azontul gyakrabban látjuk egymást.</p>
            <p>- Igen. És még valamit akarok mondani. Ez nem megy igy tovább, szivem, ki kell
               találnunk valamit. Maga a feleségem akar lenni, ugy-e?</p>
            <p>- Teljes szivemből. Semmi mást nem akarok, csak ezt.</p>
            <p>- Hát akkor mit csináljunk? A maga szülei sohasem fognak beleegyezni. És maga csak
               mához öt évre lesz nagykoru. Addig nem várhatunk.</p>
            <p>- Én már kitaláltam, hogy mit csinálunk. Maga meg fog engem szöktetni. Mint az
               édesapja elszöktette az édesanyját.</p>
            <p>A szó, mint terv, először hangzott el közöttük. Pista sokáig nem szólt semmit, csak
               fogta a Böske kezét nagyon erősen.</p>
            <p>- Igen nagy dolog, amit mond, szivem, - felelt végre - a legnagyobb dolog. Eljön
               velem?</p>
            <p>- A világ végére is.</p>
            <p>Erre már nincs más felelet, mint a csók. Ezen az estén a szerelmesek ugy váltak el
               egymástól, hogy a szökés tervét határozatilag kimondták. Pista elutazott Iványiba,
               hogy szerdán már mint pesti lakos találkozzék a világ legédesebb
               rozmaringszálával.</p>
            <p>Szerdáig azonban még történt valami Böskével. Dixon, aki már régóta Pesten volt és
               olykor telefonozott neki, randevut kért a Zserbóban. Böske restelte, hogy annyira
               elhanyagolja a régi jó barátot és megigérte, hogy ott lesz. El is ment. Dixon kitörő
               örömmel üdvözölte és miután az első viszontlátási mondatokon tulestek, igy szólt:</p>
            <p>- Tudja-e, ki fog rögtön idejönni? Kap egy kiló zserbót, ha kitalálja.</p>
            <p>- Nem tudom kitalálni.</p>
            <p>- Jól van. A kiló zserbót azért megkapja. Gróf Kelecsényi Gusztáv fog idejönni.
               Annyit meséltem magáról, hogy ismerni akarja.</p>
            <p>- Jé, a mama beteg lesz az izgalomtól, ha megtudja. A mama legvakmerőbb álma és
               életének titkos vágya, hogy megismerkedjék gróf Kelecsényi Gusztávval.</p>
            <p>- Még azt is megszerezhetjük a mamájának. Az a kérdés, mit fizet magának a
               közvetitésért. Mert ingyen nem adjuk a dolgot. Hanem azt előre megmondom, ne
               kacérkodjék nagyon a gróffal, mert féltékeny leszek.</p>
            <p>- Azt nem igérhetem. Előbb látni akarom, milyen. Ha fessebb magánál, akkor nem állok
               jót semmiről.</p>
            <p>Pár perc mulva valóban jött az öreg gróf. Az asztaloknál összehajlottak a fejek és a
               vendégek megilletődve sugták egymásnak a hires mágnás nevét: Kelecsényi. A délceg
               kegyelmes ur széttekintett és egyenesen a Dixonék asztalához tartott. Dixon
               felállt.</p>
            <p>- Engedje meg, kedves Böske, hogy bemutassam magának Kelecsényi Gusztáv grófot.</p>
            <p>Böske kezet nyujtott és figyelmesen szemügyre vette az imádottja nagybátyját. Egy
               kicsit végig is szaladt rajta valami: bár Kelecsényi egészen más tipusu ember volt,
               mint Kevy Pista, mégis volt valami közös bennük. Az álla teljesen a Pistáé volt, a
               hangja is.</p>
            <p>- Itt van ni, - mondta Dixon - már rajtad is felejtette a szemét. Hát nem vagyok én
               szamár, hogy idehozlak neki?</p>
            <p>- Ja barátom, kurizálásban nincs barátság. Légy elkészülve a legrosszabbra.</p>
            <p>Kelecsényi gróf tűzzel-vassal kurizálni kezdett Böskének. Van valami vonzó és őszi
               napsütés abban, mikor finom öreg urak egészen fiatal lányoknak tréfásan csapják a
               szelet. Dixon gyönyörködve nézte őket. Nagyon szerette mind a kettőt. És nagyon
               kedves öröme az az életnek, mikor két olyan ember, akiket szeretünk és összehozunk,
               megszereti egymást.</p>
            <p>Mert ezek roppant megtetszettek egymásnak, az látnivaló volt. Pár percnyi ismeretség
               után már nyájasan és bizalmasan trécseltek, nevettek és bolondoztak. Az idő mult és
               az öreg Kelecsényi egyre jobban érezte magát. Böske már kétszer is kisérletet tett
               arra, hogy felkeljen és hazainduljon, de a két gavallér ott marasztotta; csak még egy
               kicsit.</p>
            <p>Mikor aztán már csakugyan menni kellett, Kelecsényi kedvtelve nézte a kislány üde,
               finom arcocskáját és igy szólt:</p>
            <p>- Hiszen volnék csak vagy ötven évvel fiatalabb, majd megmutatnám én ennek a
               Frédinek.</p>
            <p>- Akkor is elkésett volna a kegyelmes ur, bármennyire sajnálnám, hogy nem lehetek
               kegyelmes asszony.</p>
            <p>- Nono. Talán csak nincs már valakije?</p>
            <p>- De bizony van.</p>
            <p>- Szerelmes?</p>
            <p>- Mint egy bolond.</p>
            <p>Dixon felfigyelt. És mikor közbeszólt, a szemrehányása csak félig volt tréfás:</p>
            <p>- Ejnye, hát ezt nekem igy kell megtudni?</p>
            <p>- Ne haragudjon, Frédi bácsi, nem tehetek róla. Nagy titok. Most is bánom, hogy
               kiszaladt a számon.</p>
            <p>- Tyű kutyateremtette, - folytatta Kelecsényi - hát aztán mikor lesz az esküvő? Mert
               én oda elmegyek tanunak.</p>
            <p>Böske szeme villant egyet.</p>
            <p>- Mást is tehetne a kegyelmes ur. Akiről szó van, annak jár valami, amit nem tud
               megkapni. A kegyelmes ur olyan befolyásos, igazán segithetne neki egy kicsit az én
               kedvemért. Megteszi?</p>
            <p>- Meg bizony.</p>
            <p>- És csakugyan eljön tanunak az esküvőmre?</p>
            <p>- El hát.</p>
            <p>- Kezet rá.</p>
            <p>- Itt a kezem, nem disznóláb.</p>
            <p>Böske erősen megszoritotta a Kelecsényi gróf kezét. Dixon pedig szemrehányóan
               szólt:</p>
            <p>- És engem nem is kér fel másik tanunak?</p>
            <p>- A másik tanut a vőlegény kéri. Szivből sajnálom, hogy nálam elkésett, de a
               kegyelmes ur megelőzte. Hanem most már igazán megyek.</p>
            <p>A két ur sokáig utána nézett. Kelecsényi megcsóválta a fejét.</p>
            <p>- Na hát! Rég láttam valami ilyen bűbájosat! Az aztán ember legyen a talpán, aki ezt
               megkapja feleségül!</p>
            
         </div>
        <div type="chapter">
            <head>XXII.</head>
            <p>Böske és Kelecsényi gróf első találkozása nem maradt az utolsó. Az öreg grófot a
               kislány üde és szelid kedvessége teljesen levette a lábáról. Az öregurban, mint a
               gyermektelen öregurakban rendszerint, parlagon és felhasználatlanul hevert az a
               dologtalan szülői szeretet, amely ilyen embereknél egy-egy idegen fiatalember vagy
               fiatal lány feltünő protezsálásában éli ki magát. Kelecsényi másodszor is, harmadszor
               is találkozott Dixon társaságában a kislánnyal a Zserbó egy kis asztalánál. A
               harmadik találkozásnál már régi, jó ismerősök gyanánt üdvözölték egymást. Idegen
               néző joggal azt hihette volna, hogy egy előkelő öregur a legkedvesebb unokáját
               rendelte ide találkozóra. Nyájasan, nevetve diskuráltak és tréfálkoztak, Dixon
               azonban alig vett részt a beszélgetésben. Hallgatagon ült közöttük és a pohár
               malagáját tanulmányozta.</p>
            <p>Otthon Böske nem szólt uj ismeretségéről. Tudta, hogy Matusek mama, ha tudomást
               szerez erről a társadalmi szenzációról, egyszerüen nem fogja élni hagyni, hanem
               legalább is azt fogja követelni, hogy Böske vigye őt magával a Zserbóba, ahol
               Kelecsényi gróf őnagyméltóságának lábai előtt személyesen le lehet borulni. Tehát
               szüleinek nem szólt. Volt azonban egy másik kérdése: szóljon-e Pistának, akivel
               naponta levelet vált?</p>
            <p>Hosszu beszélgetéseik alatt minden lehetőt elmondtak önmagukról mind a ketten. Böske
               pontosan tudta a Kevyek és Kelecsényiek családi harcának oknyomozó történetét.
               Ismerte azt a jelenetet is, amely a Stefánia-uti becsipett éjszakán Pista és a gróf
               között lejátszódott. Tudta, hogy ha ő találkozik és vidáman bolondozva együtt ül a
               gróffal, az Pista számára nem jelentéktelen dolog. Tehát első gondolata a hűség és
               nyiltság természetes ösztönével az volt, hogy rögtön leül és Pistának részletesen
               megirja az egészet. Már kezében is tartotta a tollat. De az utolsó pillanatban mást
               határozott. Nagy tervek tolongtak a fejében, egyelőre homályosan, de annál
               szivósabban. Ugy döntött, hogy nem szól.</p>
            <p>Elérkezett a szerda, Pista felköltözésének kitüzött napja. Hat órakor ott állt a
               konflis a Nagymező-utca és Vilmos császár-ut sarkán, mint rendesen. Zuhogott az eső.
               Böske hamar beült és a konflis megindult De nem a szokott irányban.</p>
            <p>- Mi az, hova megyünk? - kérdezte Böske két csók között.</p>
            <p>- Hozzám.</p>
            <p>Böske megrettenve bontakozott ki az ölelő karokból. Ez a szó megdöbbentette. Pista
               kacagott.</p>
            <p>- Óh, csacsi, hogy meg van rettenve. Nem leszünk egyedül. Geyza bácsi van fent a
               lakásomon. Valami életbevágó, fontos dolgot akar magával megbeszélni. Nekem nem
               hajlandó elmondani.</p>
            <p>- Mit?</p>
            <p>- Mondom, hogy nem tudom. Furcsa ember az öreg, rá kell hagyni mindent. Egész biztos,
               hogy valami okos dolog, amit mondani fog.</p>
            <p>- Jaj, nagyon félek, hogy meglátnak. A szomszédban van a Honvéd-utca.</p>
            <p>- Igen, de csak addig láthatják meg, amig bemegy. Ha viszont valami kávéházba vagy
               cukrászdába mennénk beszélgetni, folyton fennállana a veszedelem, hogy valami
               ismerős jön be.</p>
            <p>Az érvelés meggyőzte Böskét. A Báthory-utcai kapun ugy siklott be, mint a gyik. Fent
               is ugy osont be a lakásajtón, mintha a folyosón kémek lesték volna. Ahogy belépett az
               elsőemeleti lakásba, egy fantasztikus alak állott előtte: Geyza bácsi, aki már
               teljesen otthon érezte magát a Pista pesti lakásán és ennélfogva egy bámulatos
               világoszöld selyemköpenybe öltözött, amelyet kézitáskájában hozott magával. Ugy
               nézett ki, mint egy európai kutatók által soha fel nem fedezett ázsiai vallás
               főpapja.</p>
            <p>Pista le sem vetette a felöltőjét. Pár percig maradt csak ujdonsült pesti lakásán,
               amig az uj házigazdák szokása szerint néhány megjegyzést tett az ablakokról, a
               füthetőségről s a takaritónő valószinü értékéről. Azután bejelentette, hogy előzetes
               megbeszélés alapján ő most lemegy a Szabadság-kávéházba és addig nem is jön fel a
               lakására, mig nem telefonoznak érte. Böske minduntalan szerette volna megállitani.
               Sokat tünődött volt a szökésen és számos gondolata elkészitve várt arra, hogy
               Pistával közölje. De a két Kevy olyan gyorsan és szilárdul hajtotta végre az előre
               megbeszélt műsort, hogy Böske nem is jutott szóhoz: már ott ült négyszemközt,
               bizalmas kettesben leendő férje nagybátyjával. Ő szerette volna meginditani a
               beszélgetést különböző aggodalmainak feltárásával, de ahogy szólni akart és a furcsa,
               ráncos, öreg kis arcra esett a tekintete, valami különös szerény érzés hallgatásra
               intette. Ebben a nevetséges kis vén figurában volt valami, ami mély tiszteletre
               intette. Böske, aki - nem magas származásból magasra hivott lények tipikus lélektana
               gyanánt - folyton figyelte és analizálta önmagát, boldogan vette észre, hogy ez a
               szivében feltörő őszinte tisztelet a leendő férje fajtájához való őszinte
               áthasonulást jelenti. Nagyon büszke volt erre. A lelke öntudatlan mélyén ott énekelt
               az az édes gondolat, hogy ő méltó a leendő férje kezére és ajkára, mert más lány,
               mint nemzedékének mai pesti lányai: szerény, szelid, jóhiszemü és egy méltóbb
               fajtában felolvadni akaró.</p>
            <p>Titokzatos és mély bölcsesség rejlik az uj fajtába olvadni akarók önmegtagadó
               vágyában. Ezt a bölcsességet megmagyarázni nehéz, de megmérni könnyü. Aki
               megmagyarázná, az megoldaná a magyar történelem eddig soha meg nem oldott titkát.
               Aki megméri, az elmondja ezt a történelmet. Matusek Böske megremegett e pillanatban a
               megmagyarázhatatlannak titokzatosságától, de szerény, szelid és jó kis lány volt,
               nem akart a lábán kék harisnyával odaállani minden Spenglerek és Freudok katedrájára,
               - ő megelégedett azzal, hogy megmérje, amit nem tud magyarázni: érezte magában annak
               a titokzatos gondolatnak a nagyságát, hogy aki egy fajtával egy akar lenni, az a
               vágy ereje folytán testével és vérével egy azzal a fajtával. Matusek Böske, a Pestre
               származott tót pallérlegény lánya érezte, hogy ő a szent és tiszta szerelme révén a
               magyar gentry-fajhoz tartozik. Az ő nemzedékéből való minden pesti lány pokoli
               mulatsággal kikacagta volna ezt a hihetetlenül furcsa és hihetetlenül vidéki Geyza
               bácsit. Ő mélyen tisztelte és mélyen szerette.</p>
            <p>- Édes kis hugom, hallgasson engem végig. Elmondok mindent és a végén ki fog derülni,
               hogy miért kellett magának Pista nélkül velem négyszemközt maradni. Ha az eleje
               unalmas lesz, attól ne legyen türelmetlen.</p>
            <p>- Nagyon érdekel, Geyza bácsi.</p>
            <p>- Remélem, hugocskám. Mindenekelőtt a magam álláspontját kell tisztázni. Mikor maga a
               Pista felesége lesz, sokszor fogja hallani rólam, hogy öreg bolond vagyok, fuzsitus
               heraldikus, aki csökönyös tébolyodott gyanánt csak egy nótát tud fujni: azt a szót,
               hogy gentry. És ha ezt hallani fogja, akkor kétségei támadhatnak: hogyan lehet, hogy
               ez az ember, akinek a mindenség a magyar köznemességen sem innen, sem tul nem
               létezik, a családja egyetlen férfi-folytatóját minden ravaszsággal támogatta abban,
               hogy feleségül vegyen egy nem nemes származásu kisasszonyt, egy tót eredetü bakfist,
               mondjuk ki rendesen: jobbágylányt.</p>
            <p>Itt Geyza bácsi firtató, ravasz kis tekintettel pillantott ki pergament-arcának ezer
               öreg ránca közül. Böske mosolygott.</p>
            <p>- Eddig értem. Tessék folytatni.</p>
            <p>- Hát most meg akarom mondani, hogy én ezt a házasságot a Kevy-család biológiai
               érdekének tartom. A gentry ezer esztendeig folyton csak egymás között házasodott. Ez
               helyes addig, mig egy fajta ki nincs tenyésztve, de mihelyt ki van tenyésztve,
               megszünik helyes lenni. Friss vér kell nekünk, egészséges jobbágyvér. Maga,
               hugocskám, áldás lesz a Kevy-család genealógiai vonalában. Gyönyörü hivatás ez, ami
               magának jut: uj és friss erőt adni egy ősi és nemes nemzetségnek. A Pista apja, Kevy
               Pál, belejavitott a Kelecsényi-vérbe. Láthatja, milyen eredménnyel: Pista született
               belőle. Most maga belefrissit a Kevy-vérbe. Magára szükségünk van nekünk, Kevyeknek.
               Tehát magának megtiszteltetés ugyan, hogy beleolvadhat egy ilyen familiába, azonban
               mink vagyunk a hálásabbak. Érti?</p>
            <p>- Értem.</p>
            <p>- Akkor jó. Most pedig rátérek egy gyakorlati kérdésre. Én megtaláltam a módját, hogy
               maguk megszökjenek.</p>
            <p>- Bocsánat, hogy közbevágok, Geyza bácsi, én éppen tegnapelőtt irtam egy levelet
               erről a kérdésről Pistának. Én másképpen nem szökhetek el vele, csak ugy, hogy előbb
               titokban megesküszünk. A mi szerelmünk olyan szép és olyan tiszta, hogy azon semmi
               foltnak nem szabad esni.</p>
            <p>- Azt a levelet nekem Pista elmondta. A Pista édesanyja, az én Piroska hugom, azt
               izeni magának, hogy ezért a levélért külön megcsókolja magát gondolatban. Mi se
               képzeljük máshogy. Előbb meg kell esküdni, hogy megszökhessenek. Az én programmom az,
               hogy előbb megesküsznek az anyakönyvvezető előtt, azután leszöknek Iványiba. Pista
               nálam fog lakni, maga Piroskánál. Nem is fogják négyszemközt látni egymást. Ugy
               fogjuk kibőjtölni, hogy a maga szülei beadják a derekukat. Mikor azután ez is megvan,
               akkor megtartják az egyházi esküvőt és elmennek nászutra.</p>
            <p>- És ha a szüleim nem adják be a derekukat?</p>
            <p>- Akkor tulságosan sokáig nem fogunk várni. Van már bizonyos gyakorlatunk a
               Kevy-családban, ami az ilyen házasságokat illeti.</p>
            <p>- Ez mind nagyon jó volna. De hogy tudunk az anyakönyvvezetőhöz menni, ha nincsen
               szülői beleegyezés?</p>
            <p>- Hát ez az, amit én kitaláltam. Nézzen ide.</p>
            <p>Geyza bácsi odament az utitáskájához és egy nyomtatott ivet szedett ki belőle. Azt
               odaadta Böskének.</p>
            <p>- Mi ez?</p>
            <p>- Ez egy blanketta. A szülői beleegyezés blankettája. Itt alul maga oda fogja irni a
               papája nevét.</p>
            <p>- Én?</p>
            <p>- Maga. Oda fogja a papája nevét hamisitani. Ennek a magánokirathamisitásnak az
               alapján megszerezzük a dispenzációt. Az nem lesz nehéz, mert a városházáról nem
               fogják felhivni telefonon a maga papáját, vajjon valódi-e az aláirás. A dispenzáció
               alapján maguk meg fognak esküdni az anyakönyvvezetőnél. Mikor azután megszöktek,
               természetesen nagy nyomozás fog indulni a papája részéről, hogy miféle szülői
               beleegyezés alapján házasodtak össze, hiszen ő nem irt alá semmit. Meg fogják találni
               a hamis okmányt. Ha nagyon mérgesek lesznek, fel fogják magát jelenteni
               magánokirathamisitásért. És magát a biróság, amely a mosolyát nehezen fogja
               visszatartani, el fogja itélni tiz pengő pénzbüntetésre. Pistát többre itélnék, mert
               ő férfi és nagykoru. Ezért nem szabad erről Pistának tudni semmit. Pistának a biróság
               előtt le kell esetleg tenni az esküt, hogy ő a maga hamisitásáról nem tudott.</p>
            <p>- De mit mondjak Pistának, ha kérdezi?</p>
            <p>- Nem fogja kérdezni. Pistának becsületszavát vettem, hogy nem fogja kutatni, hogyan
               szerzem meg a szülői beleegyezést. Megigértem neki, hogy megszerzem, de csak azon
               feltétel alatt, ha nem keresi, hogyan szerzem meg.</p>
            <p>- Van itt toll?</p>
            <p>- Hoztam töltőtollat. Tessék.</p>
            <p>Böske aláirta a Matusek apa nevét. Böske tudva és előre megfontolt szándékkal
               magánokiratot hamisitott. A hamisitott magánokiratot Geyza bácsi egy kicsit lengette
               a levegőben, hogy az aláirás megszáradjon rajta. Azután szépen összehajtogatta és
               visszatette az utitáskájába.</p>
            <p>- Most pedig telefonálunk Pistának, hogy jöhet.</p>
            <p>- Még nem. Még nekem is volna valami mondanivalóm. Az esküvőn két tanu kell. A Pista
               tanuja bizonyosan Geyza bácsi lesz.</p>
            <p>- Persze hogy én. Össze is szidnám, ha másra merne gondolni.</p>
            <p>- Én is elhatároztam már, hogy ki lesz a tanum. Gróf Kelecsényi Gusztáv.</p>
            <p>Geyza bácsi csak az imént ül le. Most ugy felpattant, mintha a szék tüzet fogott
               volna alatta.</p>
            <p>- Kicsoda?</p>
            <p>- Nézze, Geyza bácsi, - mondta Böske mosolyogva - az előbb maga mondott nekem
               valamit, amit nem szabad Pistának elmondanom. Most én mondok valamit, amit maga
               köteles Pista előtt elhallgatni. Üljön le és nyugodtan hallgasson végig.</p>
            <p>Böske elmondta Kelecsényi gróffal való barátságának pontos történetét. Azután
               elmondta, hogy mi a terve. Geyza bácsi ámulva hallgatta. Azután elkezdtek
               tanácskozni, vitatkozni, tünődni. Ugy belemerültek a beszélgetésbe, hogy nem nézték
               az órát.</p>
            <p>Pista csak ült a kávéházban és várt. Már nyolc óra is elmult, mire a telefonhoz
               hivták, hogy jöjjön haza. De Böskét már nem találta otthon. Böskének szaladnia
               kellett haza, mert tulságosan elbeszélgette az időt.</p>
            <p>- Ejnye, Geyza bácsi, - mondta kedvetlenül - igazán nem járja, hogy nem beszélt vele
               gyorsabban. Hát én ma ugy feküdjek le, hogy nem beszéltem vele?</p>
            <p>Ebben a pillanatban megszólalt a telefon. A Böske hangja volt.</p>
            <p>- Halló, te vagy az Irénke? Csak azt akarom mondani, hogy baj nélkül hazajutottam.
               Csak a mama haragszik, hogy igy elkéstem. Isten veled, Irénkém, milliószor
               csókollak!</p>
            <p>Pista letette a kagylót. Körülnézett, hogy mit öleljen, mit csókoljon
               elragadtatásában. Nem sokáig kereste, nekiesett Geyza bácsinak és ugy megölelte, hogy
               az öregur csontja is ropogott belé.</p>
            
         </div>
        <div type="chapter">
            <head>XXIII.</head>
            <p>Böske éjjel soká nem aludt el. Álmatlanságában egy nagyszerü tervet fundált ki.
               Reggel mindjárt neki is látott, hogy végrehajtsa. A közös családi reggelinél igy
               szólt az apjához:</p>
            <p>- A nyáron egyszer szó volt arról, hogy főzőiskolába kellene nekem járni. Beláttam,
               hogy az nagyon fontos volna. Szeretnék beiratkozni abba a főzőiskolába.</p>
            <p>Matusek papa odavolt az örömtől, hogy a lányának végleg megjött az esze. Mielőtt
               elment hazulról, titokban félrevonta Apollóniát és megpenditette, hogy vajjon nem
               volna-e itt az ideje a Mauserhuber-fiut szóbahozni. Apollónia már belenyugodott a
               Mauserhuber-fiuba. Báró Strahl Oszkár, aki olyan sokáig volt álmainak leendő veje,
               eltünt a lehetőségek világából. Képviselő lett és az ujságokban már megjelent, hogy
               eljegyezte özv. Kékessné Kaczor Málit, minden külön értesités helyett. A
               Mauserhuber-fiu tehát most már versenytárs nélkül töltötte be a szülőileg, tehát
               mondhatni hatóságilag engedélyezett hivatalos udvarló szerepét a Honvéd-utcai
               házban.</p>
            <p>- Mondd, fiam, - szólt Apollónia mézédesen a lányához a délelőtt folyamán - nem
               kellene ma elmenni a Newyorkba vacsorázni? Lehetne hivni Lajost is, azután
               táncolhatnátok egy kicsit. Apád nem ér rá, mert osztálytársi összejövetele van és a
               főtisztelendő ur külön telefonozott neki.</p>
            <p>- Nem bánom, - szólt Böske.</p>
            <p>Az anya jelentősen megcsókolta a lányát ezért a válaszért. De a lánynak más járt most
               az eszében, mint Mauserhuber Lajos. A főtisztelendő ur emlitésére elzsibbadt a szive.
               A főtisztelendő ur Kiss Virgil volt, egy aranyos, kedélyes pap, akit ő is nagyon
               szeretett. Ezelőtt tizenkilenc évvel ez a pap keresztelte őt. És most eszébe jutott
               Böskének, hogy ha meg akarja szerezni a diszpenzációhoz szükséges keresztlevelét,
               akkor Kiss Virgilhez kell mennie. Már pedig Kiss Virgil feltétlenül meg fogja
               kérdezni, minek kell a keresztlevél.</p>
            <p>Bement a szobájába és mélyen gondolkozott egy félóráig. Akkor kapta magát, kalapot,
               kabátot vett és elment a Lapidáriához, hogy felkeresse Mózert.</p>
            <p>- Mózer bácsi, egy nagy szivességre kérem magát. Én apusnak és anyusnak egy nagy
               meglepetést készitek elő. Emlékezhetik rá, mennyit panaszkodott apus, mikor a
               zongoratanulást lustaságból abbahagytam. Hát én most elhatároztam, hogy titokban
               beiratkozom a Zeneakadémiára és év végén egy gyönyörü bizonyitvánnyal fogom meglepni
               a szüleimet. De ahhoz, hogy beiratkozzam, szükségem van a keresztlevelemre. Én a
               dolgot titokban akarom csinálni és attól félek, hogy Kiss Virgil bácsi elmondja a
               dolgot apusnak. Hát én arra szeretném magát megkérni, hogy valahogy ügyesen és
               diszkréten szerezze meg nekem a keresztlevelet.</p>
            <p>- Meglesz, hogyne. Holnapra meglesz.</p>
            <p>- Nagyon szépen köszönöm, majd adja át zárt boritékban Boriskának, neki se kell
               tudni, mi van benne.</p>
            <p>- Helyes. Látom, hogy megjött az eszed.</p>
            <p>- Meg. Lehet mondani, hogy meg.</p>
            <p>- Remélem, nem gondolsz már arra a vidéki parasztra?</p>
            <p>Böske tenyérbe szoritotta a tiz körmét, amelyekkel nagyon szeretett volna nekiesni a
               Mózer róka-ábrázatának. Nyugodtan felelt:</p>
            <p>- Á dehogy, hol van az már. Eszembe se jut.</p>
            <p>- No látod. A keresztlevél holnapra meglesz.</p>
            <p>Délben Matusek papa arról számolt be, hogy a főzőiskolát elintézte. Mindennap reggel
               nyolckor kell megjelenni, az iskolát egy nagyon kedves uriasszony vezeti. Ezenfelül
               Matusek papa egy félkiló zserbót is hozott kedveskedésből a lányának. Lássa az a
               lány, hogy csak jól jár, ha hallgat a szüleire.</p>
            <p>Másnap reggel háromnegyed nyolckor Pista izgatottan állott a lakása kapujában. Leste,
               hogy Böske mikor fordul ki a Honvéd-utcából. A főzőiskola ott volt szemközt az ő
               lakásával. Pár perccel háromnegyed nyolc után Böske feltünt a sarkon. Egy nagy csomag
               volt a kezében. Pista vizsgaszemmel körülpillantott: sehol semmiféle gyanus ember,
               tiszta a levegő. Átfutott a másik oldalra. Együtt mentek be a főzőiskola házába és
               ott a kapu alatt megállottak.</p>
            <p>- Ezt a csomagot vegye át, vigye haza és tegye el.</p>
            <p>- Mi van benne?</p>
            <p>- Nem szabad kibontani. Fehérnemü van benne. Mától kezdve minden reggel kap egy ilyen
               csomagot. Nem akarok staffirung nélkül férjhez menni.</p>
            <p>Pista nevetett és gyönyörködve nézte a menyasszonyát. Azután mind a ketten gyorsan
               körülnéztek. A kapu alatt nem volt senki. Gyors csók.</p>
            <p>- Mi van a keresztlevéllel?</p>
            <p>- Holnaputánra valószinüleg meglesz. Minden rendben megy? Nincs semmi baj?</p>
            <p>- Minden. Pár nap alatt az összes papirjaim meglesznek.</p>
            <p>- Este hatkor, mint rendesen?</p>
            <p>- Igen. Várom kocsival.</p>
            <p>- Most siessen. Pá.</p>
            <p>Gyors csók. Böske ment fel a lépcsőn, Pista sietett át a lakására a csomaggal.
               Délután is találkoztak.</p>
            <p>Ettől kezdve ez igy ment minden nap. Reggel háromnegyed nyolckor Pista átfutott a
               másik oldalra és átvett Böskétől egy nagy csomagot. Eleinte a főzőiskola házának a
               kapualjába vonultak be egy pár szóra, egy pár gyors és éhes csókra, de ez nem
               bizonyult praktikusnak, mert ugyanebben az időben más lányok is jöttek a
               főzőiskolába. Ezért egy más kapualjat kerestek erre a minden reggeli két-három
               percre.</p>
            <p>Minderről senki sem sejtett semmit Csak Boriska tudott a találkozásokról és a nagy
               tervről, de ő megbizható volt. Ugyanaznap, mikor Pista megkapta a Böske
               keresztlevelét, Kiss Virgil telefonozott Matusek papának, hogy minek kell a Böske
               keresztlevele, amelyet egyébként már ki is adott. Matusek papa boldogan felelte:</p>
            <p>- Nekem erről nem szabad tudni. Böske egy meglepetést készit elő a számomra.</p>
            <p>És sejtelme sem volt, milyen igazat mondott. A meglepetés erősen közeledett.
               Mindkettőjük izgalma naponként nőtt. Ezer apróságtól kellett tartaniok, bármilyen
               apró kavicson az egész terv elbotolhatott Egy hétfői napon Pista azt jelentette
               Böskének, hogy csütörtökön lesz az esküvő, a diszpenzáció rendben van és az
               anyakönyvvezetővel már az is el van intézve, hogy délután külön bejöjjön hivatalos
               órát tartani. Délelőtt, mikor az előljáróságon száz meg száz ember járkál, lehetetlen
               lett volna megesküdniök.</p>
            <p>Hétfőtől csütörtökig Böske mondhatatlan izgalomban élt. Bármely percben az egész
               dolog összeomolhatott. Nem kellett volna más, csak hogy Apollóniának eszébe jusson
               egy pillantást vetni a lánya fehérnemüs szekrényébe, azonnal megláthatta volna, hogy
               az ugyszólván üres. És ha természetesen felelősségre vonja a személyzetet, a
               szobalánynak feltétlenül eszébe jut, hogy a kisasszony reggelenként nagy csomagokkal
               szokott távozni hazulról. A további nyomozás azt is kideriti, hogy Böskének alig van
               már otthon egy-két toalettje. És amit szerdán nagy rémülettel fedezett fel Böske az
               anyja előjegyzési naptárában: a szombati napon a Matusekéké volt a mosókonyha. Ebből
               az következett, hogy pénteken számbaveszik a szennyest és akkor minden kiderül.</p>
            <p>Szerdán este Geyza bácsi és Piroska megérkeztek Iványiból. Piroska ott maradt a fia
               pesti lakásán aludni, Geyza bácsi és Pista szállodába mentek. Kevy Pálné egész este
               azzal foglalkozott, hogy felbontotta a csomagokat és egy utazóládába csomagolta
               annak a hölgynek a fehérnemüjét, aki - ha minden jól megy és a jó Isten megsegit -
               holnap délután négy órakor a menye lesz.</p>
            <p>Böske szerdán délután felhivta telefonon Kelecsényi grófot. Bejelentette neki, hogy
               holnap délután négy órakor lesz az esküvője az V. kerületi előljáróságon. Hogy kivel,
               azt nem mondhatja meg, mert ez rendkivüli titok, annyira, hogy még a szülei sem
               tudják.</p>
            <p>- Mi az kislány, maga titokban megy férjhez?</p>
            <p>- Ugy van. Pénteken reggel pedig megszököm az urammal.</p>
            <p>- És ezt nem fél nekem elmondani?</p>
            <p>- Nem. Mert tudom, hogy szeret engem és azt is tudom, hogy az első gavallér az
               országban.</p>
            <p>- Rendben van. Ott leszek.</p>
            <p>- Halló, még valamit. A kegyelmes ur megigérte nekem, hogy a leendő uramnak egy
               ügyes-bajos dolgát segiteni fog elintézni.</p>
            <p>- Hogyne, szivesen.</p>
            <p>- Az uramnak jár valami, ami az övé, de nem tudja megkapni. Ha a kegyelmes ur segit,
               akkor meg fogja kapni. Meg akarom ezzel lepni.</p>
            <p>- Kérem, nagyon szivesen. Az lesz a nászajándékom, hogy mindent el fogok követni.</p>
            <p>- Becsületszavára?</p>
            <p>- Hát nem elég, ha megigérem?</p>
            <p>- Nem. Adja a becsületszavát.</p>
            <p>- Ejnye, kis haszontalan, mindjárt kihivom párbajra. Hát jó, szavamra megigérem.</p>
            <p>- Helyes. Köszönöm. Tehát holnap délután pont négykor az V. kerületi előljáróságon.
               És még egyet: erről Dixonnak sem szabad tudni semmit.</p>
            <p>- Helyes, nem fog róla tudni semmit. Viszontlátásra.</p>
            <p>Szerdán este a Matusek-család elment az Operába. Utána Mauserhuber Lajos inditványára
               átmentek Budára vacsorázni a Bagolyvárba. Ott vacsora közben Mauserhuber Lajos
               egyszerre megemberelte magát.</p>
            <p>- Nézze, Böske, - mondta - most már éppen eleget kurizáltam magának. Én sportember
               vagyok, én nem szeretek sokat kukoricázni. Ma délben beszéltem a papájával. És ő
               felhatalmazott, hogy ma este, mikor ilyen szépen együtt vagyunk, nyiltan beszéljek
               magával. Ne okoskodjon annyit, mondja meg mikorra akarja az esküvőt.</p>
            <p>Böske a tányérjára nézett. Szülei és udvarlója feszülten figyelték, mit fog
               mondani.</p>
            <p>- Az esküvőt? Azt megmondom holnapután délelőtt.</p>
            <p>- Helyes. Tiz órakor ott leszek a válaszért.</p>
            <p>Matusek papa és Matusek mama szerettek volna édesdeden ellágyulni. Mind a kettő
               zavartan kereste a meghatott és boldog szülő arckifejezését. Ez a váratlan öröm
               teljesen elkábitotta őket. De a pillanat hangulatát Böske elrontotta. Nyájasan ezt
               kérdezte kérőjétől:</p>
            <p>- És holnapután délelőtt tizig szakit a művésznőjével?</p>
            <p>- Már szakitottam vele, - szólt elegánsan Mauserhuber.</p>
            <p>De ez nem volt igaz. És ezt igen jól tudták mindannyian. Otthon, lefekvés előtt,
               Apollónia bement a lányához. Óriás alakja talpig fehérben ugy nézett ki, mint a Don
               Juanban a kormányzó kisérteties szobra.</p>
            <p>- Nézd, fiam, én csak azt akarom neked mondani, hogy ne törjed te a fejed azon a
               szinésznőn. A jó házasságban az mindegy. A szerelmi házasság, az semmire se jó. Okos
               lány az esze után házasodik.</p>
            <p>Böske nem felelt semmit. Az anyja várt egy kicsit, azután látván, hogy nem kap
               feleletet, kiment.</p>
            <p>Okos lány az esze után házasodik! Hát persze! Ha nem volna is halálosan szerelmes
               Pistába, nem kellene-e az esze után is ezt a fiut választani, ezt az okosat,
               jóságosat, gyöngédet, becsületeset, őszintét?</p>
            <p>- ...Holnap ilyenkor asszony leszek...</p>
            
         </div>
        <div type="chapter">
            <head>XXIV.</head>
            <p>Böske másnap délelőtt nem találta a helyét. Olyan izgatott volt, hogy sem ülni, sem
               állni, sem feküdni nem tudott. Ha ült, akkor felpattant a székről, ha állt, akkor
               lefeküdt pihenni, de ha feküdt, akkor felült gondolkozni. Érezte, hogy ezt nem birja.
               Elment hazulról.</p>
            <p>Kint fehér világ fogadta. Az első hó nagyon korán leesett. Az emberek vidáman
               járkáltak a frissen esett hóban. A villamos is vigabban csilingelt. Böske
               gyalogszerrel ment a Nagymező-utcába. A friss hideg jól esett izgalomtól forró
               arcának. Boriskához ment, hogy elbucsuzzon tőle.</p>
            <p>A Lapidaria irodájában szintén nagy izgalmat talált. A Mózer szobájából hangos,
               mérges szóváltás hallatszott.</p>
            <p>- Mi van odabent?</p>
            <p>- Kérlek, borzasztó baj van. Ez a gróf Kelecsényi ma reggel elment az édesapád
               irodájába. Onnan együtt felhivták Mózert. Adatokat kérdeztek tőle. Mózer nagy zavarba
               jött és elsápadt. Azt mondták neki, hogy együtt idejönnek. Egy jó órával ezelőtt ide
               is jöttek és alig voltak bent tiz percig, már nagyon elkezdtek kiabálni. Hallod, hogy
               kiabálnak?</p>
            <p>Böske hallotta. Mindenki hallotta volna. Két hang orditott egymással: a Mózer hangja,
               meg a Matusek papa hangja. A Kelecsényi hangja csak mint nyugodalmas és halk dörmögés
               hallatszott olykor a szenvedélyes kiáltozások között. Egy kereskedelmi szakértő egy
               negyedórai hallgatódzás után könnyen megállapithatta volna a helyzetet: Kelecsényi
               gróf reggel felkereste Matusek épitési vállalkozót, hogy megbeszélje vele az összes
               részvénytársaságok éléről történendő távozását. Matusek papa kézzel-lábbal igyekezett
               lebeszélni sulyos elhatározásáról a kegyelmes urat és igyekezett meggyőzni arról,
               hogy a kőbánya alapitása egyszeriben mekkora lendületet fog adni az összes
               Matusek-féle üzleti terveknek. Rávette végül a kegyelmes urat, hogy szerezzen
               személyes meggyőződést a Lapidária r. t. remek kilátásairól, amelyek a busás anyagi
               siker reményének fényét ragyogják az összes többi Matusek-féle vállalatokra. A gróf
               tehát autóba ült Matusekkel és eljött a Nagymező-utcába. Itt Mózer elkezdett
               jelentést tenni. Elmondta, hogy az iványi berendezkedés terve megbukott, mert a
               tervezett bányával szomszédos telektulajdonosok, ugy mint bizonyos Kevy István és
               bizonyos özv. Kékess Gergelyné teljesithetetlen követelésekkel állottak elő. De ez a
               vállalkozást igen kevéssé érintette, mert találtak egy más helyet Borsodmegyében és
               ott az előmunkálatokat már gőzerővel folytatják. Matusek papa ez előmunkálatok
               állásáról igyekezett a kegyelmes urat tájékoztatni és részletes adatokat kért. Ekkor
               tört ki a kiabálás, amely egyre lármásabban és egyre dühösebben folyt már egy óra
               óta.</p>
            <p>Böske nem volt kereskedelmi szakértő. De azt a kiszürődő szavakból hallotta, hogy
               üzleti ügyekről van szó. Azt is tudta eléggé, hogy gróf Kelecsényi Gusztáv neve a
               szemefénye az apja részvénytársaságainak. Biztos volt tehát, hogy őt ez az ügy nem
               érdekli. És nem is akart Kelecsényivel ilyen körülmények közepette találkozni. Ezért
               sürgősen sugott egy pár bucsuzó mondatot Boriskának és indulni készült. De ahogy az
               ajtóhoz ért, kilépett a belső szobából Mózer. Szórakozottan bólintott Böskének és
               sápadtan szólott:</p>
            <p>- Kisasszony, adja ide azt a levelet, amit ma reggel diktáltam a borsodmegyei
               alispáni hivatalnak.</p>
            <p>De Boriska még oda sem adhatta a levelet, mikor kijött a belső szobából Matusek is és
               lányát észre sem véve, egyenesen Mózerhez sietett.</p>
            <p>- Micsoda dolgok ezek, - mondta fojtott hangon, hogy be ne hallassék a grófhoz -
               miket csináltál te itt, te sikkasztó gazember?!</p>
            <p>- Kikérem magamnak, - felelte sápadtan és bizonytalanul a reszkető sógor.</p>
            <p>Matusek papát, akinek bajsza már nem is reszketett, hanem ugyszólván szikrázott,
               elhagyta a béketürés. Egy lépéssel még közelebb lépett sógorához és rettentően
               pofonvágta. Mózer piros arccal, panaszosan felelte a pofonra:</p>
            <p>- Idegenek előtt?</p>
            <p>Matusek csak most látta meg a lányát. De lányának jelenléte nem változtatott
               felindulásán.</p>
            <p>- Böske nem idegen, - mondta dühösen - és vigyázz, hogy még egy pofont ne kapjál.
               Megvan az a levél? Gyerünk vissza.</p>
            <p>Bementek mind a ketten a grófhoz. Boriska szeretett volna táncra kerekedni örömében.
               Az örömét külön beleölelte abba az ölelésbe, amelylyel most már végleg elbucsuzott
               Böskétől. A levelet, amelyet holnap délelőtt való elküldés céljából kapott Böskétől,
               gondosan eltette.</p>
            <p>A Matusek-háznál délben igen izgatott hangon folyt az ebéd. Ott ebédelt Mózerné is,
               akit az ura lóhalálában odaküldött, hogy kegyelmet könyörögjön neki.</p>
            <p>- Dögöljön meg az a csirkefogó, sikkasztó gazember ott, ahol van - mennydörögte a kis
               Matusek, asztalkendővel a nyakában, - fel fogom jelenteni, csak csukják be.</p>
            <p>- Az persze rossz, - szólt közbe Böske - börtönben lenni nagyon rossz.</p>
            <p>Mózerné zokogva ette a kelkáposztát, de közben ráért odapillantani Böskére ez után a
               megjegyzés után. Persze, Böske gyülöli őt, mert a szülők megbizásából őrizte. Most
               ellene fog dolgozni a szüleinél. Hát tehet ő arról, ha a szülők odarendelték
               börtönőrnek? Hát van borzasztóbb, mint a szegény rokon helyzete?</p>
            <p>- Ma korábban megyek el hazulról, - mondotta vészesen Matusek papa - az ügyvéddel
               akarok beszélni.</p>
            <p>- Mikor keltselek fel? - kérdezte Apollónia.</p>
            <p>- Hát mondjuk... ugy háromnegyed négykor.</p>
            <p>- Jó, - felelt Apollónia - majd felkeltelek és megyek le a suszterhez ide szemközt,
               mert veszekedni akarok vele.</p>
            <p>Máskor igen közömbös dolog volt, hogy ebéd után hány órakor költik fel Matusek papát
               és hány órakor megy a suszterhez Matusek mama. De most Böske hirtelen egy kis
               szédülést érzett a fejében. Neki négyre kell ott lenni a másik sarkon, az előljáróság
               épületében. Hogyan fog odamenni, ha az apja is négy előtt megy el hazulról, az anyja
               is? Megláthatják az utcán, hogy bemegy az előljáróságra. De meg a Matusek-család
               ablakaiból is pontosan odalátni az előljáróság kapujához. Mi lesz, szent Isten, mi
               lesz? Ha ma nem sikerül az esküvő, akkor minden összeomlik a fehérnemü miatt. Egy
               megoldás van: hamarabb lemenni.</p>
            <p>Böske fél négykor vette a kabátját, kalapját. Lent a kapu alatt keresztet vetett,
               azután kilépett az utcára. Ott keresztet vetett még egyszer. Azután az izgalomtól
               nagyot sóhajtva elindult. Vabankot játszott, lesz, ami lesz. Nem nézett se jobbra, se
               balra. Még a lépéseit sem gyorsitotta. Szilárdan ment előre az örökkévalóságnak
               tetsző uton. Végre belépett az előljáróság kapuján. Egy félóráig kellett várakoznia.
               Tanácstalanul bolyongott a néptelen épületben. Egy visszhangos folyosón egy fásládát
               talált. Arra felült és várt. Koronként szivdobogva megnézte a karkötőóráját. Négy óra
               előtt egy perccel leszállt a ládáról és indult felfelé a lépcsőn. Pista pontos
               előadást tartott volt neki, hogy tájékozódni tudjon az épületben és megtalálja az
               anyakönyvvezető szobáját.</p>
            <p>Ott a Böske érkezéséig már nagy dolgok játszódtak le. Geyza bácsi és Böske közös nagy
               terve most kellett, hogy megvalósuljon. Geyza bácsi háromnegyed négy előtt érkezett
               egyedül és őrszem gyanánt felállott az anyakönyvi hivatal folyosóján. Nem sokáig
               kellett várnia. Kemény, erős léptek hallatszottak. A lépcsőről gróf Kelecsényi
               Gusztáv fordult be a folyosóra. Geyza bácsi két lépéssel gyorsan elébe állott.</p>
            <p>- Kevy Geyza vagyok. Emlékszel még rám?</p>
            <p>Az öreg gróf ámulva nézett rá. Huszonhat éve nem látták egymást. Huszonhat évvel
               ezelőtt álltak igy egymással szemközt a Kelecsényi-palota dolgozószobájában, mikor
               Gusztáv gróf aláirta a gyámi beleegyezést ahhoz, hogy Piroska huga feleségül menjen
               Kevy Pálhoz. Huszonhat év szaladt el felettük azóta, de az idő csak a hajukat fogta
               meg, a derekukat nem. Ott álltak farkasszemet nézve most is, mint akkor, a délceg,
               magas ember és a kis kemény ember.</p>
            <p>- Emlékszem. Mivel szolgálhatok?</p>
            <p>- Te itt most tanu vagy az öcsénk házasságánál. Erről akarok egyetmást
               megbeszélni.</p>
            <p>- Kinek a házasságánál?</p>
            <p>- Kevy Pistáénál, aki itt négy órakor feleségül fogja venni Matusek Böskét. Az én
               öcsém. De éppen ugy a tied is. Én a vőlegény tanuja vagyok.</p>
            <p>Kelecsényi Gusztáv gróf egy pillanat alatt végiggondolta a helyzetet. Az élet
               csodálatos dolgokat tud produkálni. Ő tehát egy elragadóan ravasz kislány ügyes
               fortélya folytán most a Piroska fiának az esküvőjén lesz tanu. A Piroska fia tehát
               megszökteti ezt az ennivaló, bűbájos kis fruskát, kutyateremtette. És őt a
               becsületszava köti, hogy hozzásegiti a fiatal férjet ahhoz, ami jár neki, de amit nem
               tud megkapni... Micsoda? Hiszen akkor ő arra adta a szavát, hogy a fiunak kiadja a
               Piroska részét a Kelecsényi vagyonból! Kelecsényi Gusztáv gróf szokatlanul buta
               arckifejezéssel meredt rá az előtte álló kis öregre. Azután füttyentett egyet.</p>
            <p>- Bocsáss meg, egy kicsit gondolkoznom kell ezen a dolgon.</p>
            <p>Azzal odalépett a folyosó ablakához és tünődve bámult le az udvarra. A gondolatai
               villámgyorsan követték egymást. Gyermektelen élete, a Kelecsényi-nemzetség
               magvaszakadása, Piroska kislánykora, a nagy vagyon, amely az Akadémiára, meg a
               Nemzeti Muzeumra fog maradni. És ez a két fiatal lélek, ez az aranyos, szelid kislány
               és az a kemény fekete gyerek, aki nem fogott vele kezet... Eh, ne bolondozzunk.
               Visszafordult.</p>
            <p>- Még kezet sem fogtunk, pajtás.</p>
            <p>Melegen kezet szoritottak. Geyza ragyogó arccal kérdezte:</p>
            <p>- Szóval rendben van?</p>
            <p>- Mit csináljak? Az a kis boszorka sarokba szoritott. Még szavamat is vette. Hanem
               itt egy kis hiba van. Én csak ahhoz tartozom hozzásegiteni ezt a fiatal fickót, ami
               jár neki. Az anyja vagyona azonban nem jár neki, arról jogérvényes irás van, hogy
               lemondtak róla.</p>
            <p>- Nem is a pénz kell. A kislány, aki pár perc mulva menyecske lesz, nem a vagyont
               akarja az urának. Az csakugyan nem jár. De a szereteted, az jár. Azt akarja
               visszakapni a Kevy Pista számára.</p>
            <p>Kelecsényi gróf csak nézte, nézte a furcsa kis öreget. Egy darabig hallgatott. Azután
               csodálkozva szólalt meg:</p>
            <p>- Cudar egy kemény fajta vagytok. Még az élet sem tud benneteket megőrölni...</p>
            <p>- Nem bizony. Hanem most gyere beljebb, itt egy kis szinházi rendezésre van szükség,
               amit én a kisjányunkkal megbeszéltem.</p>
            <p>Geyza bácsi bevitte a grófot az anyakönyvvezető szobájába, aki mélyen meghajolt.
               Ilyen előkelő házassági tanuval ritkán volt dolga. És ahogy Geyza bácsi visszajött a
               folyosóra, éppen akkor érkezett Pista.</p>
            <p>- Böske még nincs itt?</p>
            <p>- Nincs.</p>
            <p>- És a tanuja?</p>
            <p>- Az már itt van. De még most se mondom meg, kicsoda.</p>
            <p>Pistának roppantul furta az oldalát ez a tanu-dolog. Már napok óta találgatta, hogy
               kivel akarhatja őt Böske meglepni. Gondolt mindenféle furcsaságot. Talán Strahl
               Oszkár? Talán Mauserhuber? Talán éppen Matusek papa, akinek végül mégis csak sikerült
               a beleegyezését megnyerni?</p>
            <p>Pár másodperc hiányzott a négy órához. Ekkor megérkezett Böske. A fiatal jegyespár
               némán kezet fogott. Szólni sem tudtak az izgalomtól. Geyza bácsi karonfogta őket.
               Bementek az eskető szobába. Egy hivatalszolga volt ott mindössze.</p>
            <p>- Szóljon az anyakönyvvezető urnak, hogy kezdhetjük.</p>
            <p>Az anyakönyvvezető kilépett a szomszéd szobából. Széles nemzetiszinü szalag huzódott
               félvállától félderekáig.</p>
            <p>- Itt vagyunk mindnyájan? Vőlegény? Menyasszony? Vőlegény tanuja? Menyasszony
               tanuja?</p>
            <p>- A menyasszony tanuját mindjárt hozom, - szólt Geyza bácsi.</p>
            <p>Odament a szomszéd szobába vezető ajtóhoz, kitárta és hódoló mozdulattal beinvitált
               valakit a társasághoz. Az a valaki belépett. Pista megdöbbenve meredt gróf Kelecsényi
               Gusztávra. A gróf odalépett Böskéhez és kezet csókolt neki.</p>
            <p>- Ezt a kézcsókot már a menyecskének előlegezem. Kérem, mutasson be a vőlegényének,
               akinek az édesanyját is nagyon szeretném ismerni.</p>
            <p>- A kegyelmes ur szavát adta, - dadogta Pista - hogy Kelecsényi Piroskát ez életben
               nem ismeri többé.</p>
            <p>- Persze, - nevetett Kelecsényi gróf - de miért ne ismerném Kevy Pálnét? Na ne
               okoskodj, szervusz.</p>
            <p>Pista azt se tudta, hogy fiu-e vagy lány. Komikusan ostoba pillantással bámult hol
               Böskére, hol Kelecsényire, hol Geyza bácsira.</p>
            <p>- Fogjon rögtön kezet, - sugta szigoruan Böske.</p>
            <p>Pista ijedten kapott a Kelecsényi gróf keze után.</p>
            <p>- Na, kezdhetjük, - szólt boldogan Geyza bácsi.</p>
            <p>Az anyakönyvvezető elkezdte. Pista a következő ceremóniából se nem hallott, se nem
               látott semmit. Ha valamit kérdeztek tőle, arra gépiesen felelt. Azután kezébe adtak
               egy tollat és egy könyvben mutattak neki egy helyet, oda gépiesen aláirta a nevét.
               Azután az anyakönyvvezető azt mondta, hogy „gratulálok” és kezet nyujtott. Pista
               gépiesen fogott vele kezet.</p>
            <p>Kevy István nőül vette az ország törvényei szerint Matusek Böskét. Kevy Istvánné,
               szül. Matusek Böske mindjárt bucsuzott is.</p>
            <p>- Nem szabad együtt kimennünk az épületből. Először én megyek haza, maguk egy pár
               percig várjanak és csak azután induljanak.</p>
            <p>Az összes urak kezet csókoltak Böskének. Az anyakönyvvezető még szöveget is mondott
               hozzá:</p>
            <p>- Csókolom a kezeit, nagyságos asszony.</p>
            <p>Böske ment le a lépcsőn. A kapunál kinézett. Nem látott senkit. A Matusek-lakás
               ablakai is üresek voltak. De meg azután most már könnyü dolga volt, ha meglátta
               valaki. „Toaletthibám volt, bementem az előljáróság kapuja alá megigazitani.”</p>
            <p>Mikor megint otthon volt, énekelni szeretett volna. „Asszony vagyok! Kevy Istvánné
               vagyok! Nagyságos asszony vagyok! Kezeit csókolom, nagyságos asszonyom vagyok!”</p>
            <p>Este a vacsoránál Matusek papa, miután a Mózer esete felett ismét jól kidühöngte
               magát, a lányához fordult.</p>
            <p>- Mi ujság? Mit csináltál ma délután?</p>
            <p>Böskét roppantul biztatta belülről egy kis ördög, hogy felelje ezt: „Semmit, csak egy
               kicsit férjhez mentem.” De nem ezt felelte. Hanem azt, hogy nem csinált semmit.
               Később Apollónia fordult hozzá:</p>
            <p>- Megigérted Lajosnak, hogy holnap délelőtt válaszolni fogsz, mikor legyen az
               esküvő.</p>
            <p>- Fogok is.</p>
            <p>A Matusek-házaspár megelégedetten egymásra nézett.</p>
            <p>- És holnap este mit csinálunk? - kérdezte Matusek mama.</p>
            <p>- Talán kint lehetne vacsorázni, - szólt Böske - lehetne hivni Lajost is.</p>
            <p>- Jó. Menjünk Budára kiskocsmába, vagy menjünk a Nyujorkba?</p>
            <p>- Inkább Budára mennék, anyám, a Diófába, vagy ilyen helyre.</p>
            <p>- Jó, menjünk a Diófába. Apus, te is jössz velünk?</p>
            <p>- Még nem tudom, de azt hiszem, igen. Hány órakor megyünk, Böske?</p>
            <p>Böske tudta, hogy holnap este Iványiban fog vacsorázni. De azért nyugodtan
               felelt:</p>
            <p>- Indulhatunk fél kilenckor.</p>
            
         </div>
        <div type="chapter">
            <head>XXV.</head>
            <p>Böske fél hétkor kelt. Fél nyolcra készen volt tetőtől-talpig. Még egyszer szétnézett
               a szobájában, amelyből most örökre el fog menni. Egy pár kedves apróságot, amiket
               még tegnap este kiválogatott, beletett egy kis kézitáskába. Azután még egy utolsó
               pillantással elbucsuzott a szobájától. Csak az volt a furcsa, hogy háromszor olyan
               kövér volt, mint rendesen.</p>
            <p>Fél nyolc után három perccel már fent volt a Pista lakásán. Ott volt az egész
               Kevy-család utrakészen. Piroska az utolsó szemlét tartotta a rendbe rakott ládák és
               táskák felett. Mikor Böske belépett, egymás nyakába borultak és elsirták magukat mind
               a ketten.</p>
            <p>- Hamar, hamar, - szólt Pista - még be kell pakkolni, amit most hozott magával.</p>
            <p>Most derült ki Böske szokatlan és hirtelen kövérségének az oka. Levetette a bundáját,
               amely alatt volt még egy télikabát, azalatt volt egy sportruha, az alatt volt egy kis
               trottőr-ruha és az alatt volt egy estélyi ruha. Még az alatt is volt egy sweater. És
               csak most következett az az angol utiruha, amit szökésére választott ki.</p>
            <p>A többi darabot még hozzálopta a staffirungjához. Piroska kacagva pakkolta az ujonnan
               hozott darabokat.</p>
            <p>- Itt a kocsi, - szólt izgatottan Pista - gyerünk. A vicét, meg a soffőrt felküldöm a
               csomagokért.</p>
            <p>- Hát Isten veletek, fiaim. Délután találkozunk. Ne is csináljunk nagy bucsuzkodást.
               Siessetek.</p>
            <p>Gyors ölelések, gyors csókok. Pár perc mulva a fiatal pár minden podgyászával együtt
               fent volt az automobilon. Még felintettek az ablakra, azután a kocsi elindult. Kevy
               István viharosan megölelte Kevy Istvánnét. A csók, - az első, amelyet az esküvő óta
               váltottak - a Báthory-utcától az Andrássy-utig tartott.</p>
            <p>- Nem fázik, szivem? - kérdezte Pista.</p>
            <p>- Nem fázom, továbbá ezentul tegezni fogjuk egymást.</p>
            <p>- Szervusz, - mondta vigan Pista és a kezét nyujtotta.</p>
            <p>- Szervusz, - mondta Böske.</p>
            <p>Kezet fogtak, kacagtak, mint két gyerek. Az autó rohant velük ki a városból. Pista
               elmesélte, hogy Kelecsényi az esküvő után feljött a Báthory-utcába, hogy Kevy Pálnét,
               akivel huszonhat éve nem találkozott, meglátogassa. Kibékültek. Megölelték,
               megcsókolták egymást. És Kelecsényi le fog jönni Iványiba, hogy meglátogassa őket.
               Azt is felajánlotta, hogy ha a Matusek-szülők nem akarnak belenyugodni a
               megváltozhatatlanba, akkor szivesen közvetiteni fog. Azt nagyon helyeselte, hogy a
               fiatal pár automobilon szökik, mert valószinü, hogy Matusek papa, ha hatósági
               közbelépésre ragadtatja el magát, akkor az iványi vasuti vonalra fogja felhivni a
               rendőrség figyelmét, mert természetesnek fogja tartani, hogy a szökevények Iványiba
               szöktek.</p>
            <p>Ahogy az autó kiért a városból, kisütött a nap. Az országut mentén frissen esett hó
               fedte a földeket. A hóra sütő nap tiszta ragyogását ki sem lehetett birni. Be kellett
               hunyni a szemet. És különben is olyan jól esik néha behunyni a szemet...</p>
            <p>Matusek papának kilenc órakor egy boj levelet hozott a hivatalába. A levél
               következőképpen szólott: „Kedves szüleim! Ma reggel nyolc órakor elutazom Bécsbe Kevy
               Pistával, akinek tegnap délután négy óra óta a törvényes felesége vagyok. Ne
               keressenek, ugy sem fognak megtalálni. Egy pár nap mulva érdeklődni fogok levélben,
               hogy beleegyeznek-e az elhatározásomba. Nagyon szeretném, ha igy volna. De ha nem
               igy lesz, én a férjemet, akit halálosan szeretek, soha az életben nem fogom elhagyni.
               Bocsássanak meg, hogy ezt megtettem, de kényszeritettek rá. Kézcsókkal szerető
               leányuk, Böske.”</p>
            <p>- Hol az a boj? - orditotta Matusek papa, mint egy tigris.</p>
            <p>De a boj már nem volt sehol. Matusek papa reszkető kézzel nyult a telefon után, hogy
               felhivja a lakását. Apollónia nem volt otthon. Böskéről pedig azt mondta a szobalány,
               hogy a kisasszony, mint rendesen, elment reggel a főzőiskolába. Gyorsan felhivni a
               telefonon a főzőiskolát. Ott csakugyan azt a választ adták, hogy Böske ma nem jött
               főzni tanulni.</p>
            <p>Matusek papa hazarohant. Tehetetlenül dühöngött az üres lakásban, senkihez sem
               fordulhatott, még Apollónia sem volt otthon. Tiz órakor beállitott mosolyogva és
               öntudatosan Mauserhuber Lajos.</p>
            <p>- Böskéhez jöttem. Tiz órára igérte a választ.</p>
            <p>- Itt is van a válasz, - mondta némi kárörömmel Matusek papa, mert magában mérges
               volt erre a fiura, hogy nem tudott Böskével elbánni. És átadta neki a levelet.
               Mauserhuber Lajos elolvasta a levelet, leült a csodálkozástól és csunyán elkáromkodta
               magát. Ekkor érkezett haza Apollónia. Ő is itthon akart lenni tiz órakor az
               ünnepélyes válasznál.</p>
            <p>- Hát te itthon vagy? Böske hazajött már a főzőiskolából?</p>
            <p>- Nem is fog hazajönni. Igy nevelted te a leányodat, szégyeld magad. Olvasd el ezt a
               levelet.</p>
            <p>Apollónia elolvasta a levelet és elájult. Mikor magához tért, ágyba kellett fektetni.
               A nap folyamán odagyültek betegágya köré a család összes tagjai. Csak Mózer nem, aki
               ki volt tiltva a lakásból. De Mózerné ott volt. Ott volt még Janka néni is, sőt még
               Janka néninek a fia is. Csak Mauserhuber Lajos nem volt ott. Elment a dolgot
               megbeszélni a művésznővel.</p>
            <p>Böske szökése a rokonság körében óriási izgalmat keltett. A rokonok, akik
               valamennyien kisebb-nagyobb támogatást élveztek Matusek papától, sulyosan elitélték a
               megtévedt leány hálátlan és lelketlen eljárását. Délutánra már kiderült, hogy a
               házasságkötés az V. kerületi előljáróságon valóban megtörtént, még pedig hamisitott
               szülői beleegyezés alapján. Mózerné, aki a leghangosabban izgatott Böske ellen,
               folyton azt kiabálta, hogy az ilyen gyermeket azonnal detektivekkel kell
               kinyomoztatni és le kell csukatni. A Janka néni fia próbálta védeni Böskét, de ugy
               lehurrogták, hogy elhallgatott és többet egy szót sem szólt. Janka néni, aki a
               tandijat féltette, felháborodva szidalmazta a fiát ezért a képtelen állásfoglalásért.
               Ugy, hogy estefelé Janka néni fia Matusek papától ünnepélyesen bocsánatot is
               kért.</p>
            <p>Este Mózer a tilalom ellenére odamerészkedett a Honvéd-utcai lakásba. Matusek papa
               nagy könyörgésre megengedte, hogy bejöjjön. Mózer megjelent az Apollónia betegágyánál
               és hosszabb beszédet mondott. Élete főcéljának tekinti, - mondotta - hogy akinek a
               bizalmára eddig nem volt érdemes, annak bizalmára ezután érdemessé tegye magát. Ezért
               felajánlja, hogy az első vonattal Bécsbe utazik, ott a szökevényeket a legnagyobb
               fáradság árán is kinyomozza és Böskét élete kockáztatásával is elszakitja a gaz
               csábitótól, hogy a szülői házba visszavezesse.</p>
            <p>- Tőlem mehetsz, - mondta Matusek papa - de hogy tőlem utiköltséget kapsz, arról ne
               is álmodj.</p>
            <p>Mózer azonban még az éj folyamán a Keleti pályaudvarról telefonált, hogy ő
               kölcsönpénzt szerzett és csak azért is felutazik Bécsbe, most meg fogja mutatni, hogy
               milyen rokon.</p>
            <p>Apollónia hangosan sirt az ágyában. Mivel nem tudott elaludni, az estilapokat
               olvasta. És az egyikben ez a hir ütötte meg a szemét: „Báró Strahl Oszkár képviselő
               ma esküdött örök hűséget Kaczor Amália urasszonnyal, az előkelő társaság ismert
               tagjával.”</p>
            <p>Ettől sirt Apollónia. Valaha ez volt neki dédelgetett álma. A lánya, mint báró Strahl
               Oszkárné. Vagy inkább ő, mint báró Strahl Oszkár anyósa. Vagy ami még kéjesebb álom
               volt: ő, mint egy csomó kis báró Strahlnak a nagymamája. Hová lett mindez? A lánya
               nem hogy báróné nem lett, de még Mauserhuberné sem. Hanem megszökött egy ilyen vidéki
               paraszttal.</p>
            <p>Hát nem minden rosszat megérdemel az a lány, aki ilyen bánatot okoz az
               édesanyjának?</p>
            <p>Egy szobával odébb Matusek papa nem tudott elaludni. Az utóbbi napokban sok sulyos
               dologgal látogatta meg a sors. Gróf Kelecsényi Gusztáv lemondott az összes
               részvénytársaságok elnöki állásáról. A borsodmegyei dolgot ez a sikkasztó gazember
               Mózer teljesen elrontotta. És most a Böske dolga. Milyen remek lett volna megtartani
               Lajossal az eljegyzést és a Mauserhuber-vagyont mindjárt bevonni a nagyszabásu
               vállalkozási tervek közé. Most ennek mind vége, Böske miatt.</p>
            <p>Hát nem minden rosszat megérdemel az a lány, aki ilyen bánatot okoz az édes
               apjának?</p>
            <p>És sok-sok kilométerrel odébb, az iványi kuria egy levendula-szagu szobájában Böske
               nem tudott elaludni. Pista nemrégen ment át aludni Geyza bácsihoz, ő kettesben maradt
               a kurián Piroskával, ezzel az édes, finom, imádandó asszonnyal, akiből annyi jóság,
               gyöngédség és megértés sugárzik feléje, hogy sírnia kell, ha rágondol. Milyen
               kimondhatatlanul édes ez a kuria, milyen leirhatatlanul kedves volt a délutánjuk,
               milyen andalitóan meghitt volt az első vacsorájuk ebben a csodálatos mély csendben.
               Milyen meghatóan boldog ebben a családban mindenki, még a kis Kócos is, aki az érkező
               fiatal hölgyet megszagolta és azonnal szeretetébe fogadta.</p>
            
         </div>
        <div type="chapter">
            <head>XXVI.</head>
            <p>Mózer nem találta meg a szökevényeket Bécsben. Szégyenszemre eredménytelenül jött
               haza két nap mulva. Költségeiről próbált ugyan célzást tenni, de Matusek papa akkorát
               vágott az asztalra, hogy rémülten elhallgatott.</p>
            <p>Gróf Kelecsényi Gusztáv azonban megtalálta a szökevényeket Iványiban. Két napot
               töltött odalent vendégségben. A két nap óráit megfelezte Böske és Pista között.
               Illetőleg eleinte alig beszélt Pistával, folyton Böskével évődött. De azután
               lassanként odafejlődött a dolog Böske kimondhatatlan örömére, hogy másnap már alig
               beszélt Böskével, folyton csak Pistával vitatkozott a gazdaságról.</p>
            <p>Mikor azután elutazott, ugy rendelkezett, hogy őt csak Piroska kisérje ki. A fiatalok
               csak üljenek itthon, gardirozza őket Geyza bácsi.</p>
            <p>Kocsist nem vittek magukkal. Az állomásra Kelecsényi hajtotta a lovakat, vissza majd
               elhajtja őket Piroska. Az öregur nem akart tanut ahhoz, amit Piroskával akart az uton
               diskurálni. Bizony, az érdekes diskurzus volt.</p>
            <p>- Hát én viszem magammal a fiatalok együttes levelét a Matusek-szülőkhöz. Holnap
               délelőtt magam adom át a tótnak, majd beszélek a fejével. Még mást is akarok én ezzel
               a Pista gyerekkel.</p>
            <p>- Mit akar vele, Guszti bácsi?</p>
            <p>- Rá akarom bizni a gazdaságom vezetését. Remekül érti a gazdaságot a fiad, azt meg
               kell hagyni. Hát csak jöjjön át gazdálkodni a feleségével Tállyára. Azt szeretném, ha
               te is velük jönnél. Neked tudok adni egy külön kis házat. Nem jó az, ha együtt lakol
               a fiatalokkal.</p>
            <p>Piroska nem szólt semmit. Nagyon izgatott volt. Madára gondolt. Ahonnan az ura hajdan
               megszöktette. A kastélyra, a tállyai tejgazdaságra, a jegenye-alléra, mindenre...</p>
            <p>- Én, - szólt hosszu hallgatás után Gusztáv gróf - igen öreg ember vagyok. Meg fogok
               egy pár év mulva halni. Akkor azután ott is maradhatnátok.</p>
            <p>- Köszönöm, - sugta halkan Piroska.</p>
            <p>- Mit köszönsz, hiszen a tied.</p>
            <p>Az állomásig többet nem beszéltek. Ahogy a befutó vonatot várták, Piroska egyszer
               csak megkérdezte:</p>
            <p>- Mondja, Guszti bácsi, mi van ezzel a Dixonnal? A fiatalok sokat beszélnek róla,
               azzal heccelik egymást. Hallom, magának jó barátja.</p>
            <p>- Igen, jó barátom. Most hosszu utra indul. Egy álló esztendeig fog utazgatni. Nagyon
               a szivére vette a dolgot Mert ez a Dixon olyan szerelmes ebbe a te kis menyedbe,
               mint egy bolond.</p>
            <p>Jött a vonat. Kelecsényi Gusztáv beszállt és meg sem állott Pestig. Ott másnap délben
               felkereste Matusek papát. Átadta neki a gyerekek levelét. Sok szót nem is
               vesztegetett mellé. Csak éppen annyit közölt, hogy Kevy István neki általános
               örököse. Ha király volna Magyarországon, még a nevét is ráhagyná királyi
               engedelemmel. Ámbár nem bizonyos, hogy Kevy István ebbe belemenne. Név dolgában
               átkozott gőgösek tudnak lenni ezek a hétszilvafások.</p>
            <p>Matusek papa izgatottan rohant haza Apollóniához. Még abban az órában feladtak egy
               táviratot Iványiba. És két hét mulva megtartották az egyházi esküvőt az iványi
               templomban. Nagyon szép esküvő volt. Ott volt mindenki, aki csak számitott valamit a
               környéken. Báró Strahl Oszkár képviselő az első sorban ült a bárónéval együtt.
               Thormáné barna toalettje általános feltünést keltett. Csak az volt a baj, hogy nagyon
               fájt a feje és állandóan aszpirint szedett. Kelecsényi gróf hosszu táviratban
               mentette ki magát.</p>
            <p>Az esküvő utáni ebéden több kinos incidens történt. A helybeli uriasszonyok egy
               megjegyzésért megharagudtak Matuseknéra, a fiatal Kevyné anyjára és összebeszéltek,
               hogy nem fogják tegezni. Matusekné bárkihez fordult tegező nyájassággal, az iványi
               hölgyek vészesen és ridegen lemagázták. Matusekné végül is átvonult sirni a szalonba,
               ahol azt várta, hogy valaki majd jön vigasztalni. De nem vigasztalta senki, bármilyen
               hangosan sirt.</p>
            <p>A másik incidenst Matézer Miska okozta, aki mint heves ellenzéki, lesujtó
               megjegyzéseket tett báró Strahl Oszkár egységespárti politikájára. Ezért Strahl
               báróné komolyan megharagudott és kijelentette, hogy majd kéne még államsegély az
               iványi gőzmalomnak, de amig a malomban ott ül a Matézer Miska öccse, addig nehezen
               fog menni a dolog.</p>
            <p>De a legsulyosabb incidenst Karap Gyuszi okozta, aki megmagyarázhatatlanul mindjárt
               az ebéd elején berugott. Kijelentette, hogy neki soha olyan édes egy jó cimborája,
               mint Kevy Pista, nem volt, ezért a fiatal párt el fogja a nászuton kisérni. Mikor
               csititották, akkor felállott és ugyanezt a kijelentését egy tósztban megismételte.
               Matézer Miska erre csunyán leintette, mire ő sirva fakadt és Matuseknéra mutatva igy
               szólt: „Hát jó, ha nem kellek nekik, akkor itt maradok ezzel a gólemmel
               táncolni.”</p>
            <p>A fiatalok rögtön ebéd után elszöktek. Budapesten át megállás nélkül mentek a
               Rivierára.</p>
            <p>Az olyan történetek, amelyekben a szerelmesek egymáséi lesznek, azzal a képpel
               szoktak végződni, hogy egy férfifej és egy nőfej lassan egymáshoz hajlanak. Különösen
               filmeknél igen népszerü az ilyen befejezés.</p>
            <p>Ez a történet sajnálatosan másként végződik. A vonat robog a fiatalokkal. Késő
               délután van. Ott ülnek a még meg nem vetett hálófülkében. Haragban vannak,
               összevesztek.</p>
            <p>Pista azt mondta, hogy ő minden imájában csak egyre kéri az Istent: ő elsőnek
               fiugyereket akar. Erre Böske hevesen tiltakozott. Ő éppen ellenkezőleg, kis lányért
               imádkozik. Nincs édesebb, mint egy olyan pöttöm kis lány. De fiu, - mondta Pista. De
               lány, - mondta Böske. Ezen összevesztek. Komolyan haragban vannak. „Nem amiért azt
               mondta, hanem a hangért, ahogy mondta.”</p>
            <p>Ott ülnek egy-egy sarokban, egymásnak féloldalt hátat forditva. A világért nem néznek
               egymásra.</p>         
               <p> VÉGE.</p>
            <p>
               <hi xml:id="ftn1">*</hi> Szöveghiány! <hi rend="italic">(az elektronikus változat
                  szerk.)</hi>
            </p>
         </div>
      </body>
  </text>
</TEI>