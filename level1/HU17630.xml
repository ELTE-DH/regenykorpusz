<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU17630" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Bébi és Micóka</title>
            <author>
               <persName>
                  <surname>Szalay</surname>
                  <forename>Fruzina</forename>
               </persName>
               <date from="1864" to="1926">1864-1926</date>
               <idno type="VIAF">121465470</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">15103</measure>
            <measure unit="pages">36</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Bébi és Micóka</title>
               <date>2017-12-14</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/17600/17630/"/>
               <respStmt>
                  <resp>Original Electronic Edition</resp>
                  <name>Halász Istvánné</name>
                  <name>Kelemen Erzsébet</name>
                  <name>Góczán Andrea</name>
               </respStmt>
            </bibl>
            <bibl type="printSource">
               <title>Bébi és Micóka</title>
               <author>Szalay Fruzina</author>
               <pubPlace>Budapest</pubPlace>
               <publisher>Singer - Wolfner</publisher>
               <date>1906</date>
               <ref target="https://www.mek.oszk.hu/16300/16365/"/>
            </bibl>
            <bibl type="firstEdition">
               <title>Bébi és Micóka</title>
               <author>Szalay Fruzina</author>
               <date>1906</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="F"/>
            <ns1:size key="short"/>
            <ns1:canonicity key="low"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-11-15"/>
      </revisionDesc>
   </teiHeader>
   <text>
      <body>
         
         <div type="chapter">
            <head>
             I. Hófehérke.
            </head>
            <p>Hol volt, hol nem volt, volt egyszer egy nagynéni. A nagynéninek nem volt sem
               unokahuga, sem unokaöccse, de ő mégis nagynéni volt, mert annak született. Nem a
               bölcs, a józan, az okos nagynénik közé tartozott, kik soha nem követett jó
               tanácsokkal szokták elhalmozni hugocskáikat, de a balga nagynénik közé, kik azt
               hiszik, hogy az egész földön nincs olyan szép, nincs olyan édes, mint bizonyos kék
               vagy barna szemek s csacsogó, madárbeszédű huncfut szájacskák.</p>
            <p>Hát a nagynéni egyszer az ablakánál állt és kinézett a szép havas, fehér és kék egű
               februári napba. A gólya néni - mondotta magában - azt igérte, mikor elment, hogy még
               tavaszig sem vár és hoz nekem egy ici-pici hugocskát... Milyen kék és napsugártól
               átitatott ma az ég, milyen csodálatosan fehér a hó és milyen csillámlón, mesésen
               aranyszín a napsugár! Gólya néni, olyan kis babuskát szeretnék én, akinek a szeme így
               kéklene rám, mint az ég, a haja napsugárból szőtt arany volna s az arcocskája olyan
               habfehér, mint az a szép bársonyos hamvú hó! - Csakugyan a gólya néni valahol téli
               fagyban, téli napsugárban mégis arra járt s valahogyan csak meghallotta, amit a
               nagynénike gondolt.</p>
            <p>Libbennek, suhannak a kis aranyos bölcső piros selyem-függönyei, megérkezett
               Hófehérke s hófehér az arcocskája, akár künn a bársonyos hó, aranypehely a haja,
               aranyszín, mint az első bohó tavaszi napsugár és a szeme kékebb, mint a vadkatáng
               nevető virága, olyan kék, mint a napfényes téli ég.</p>
            <p>Hófehérke megérkezett és mindenki akarja látni, gőgicsélni vele, hintálni a karján s
               beszélgetni hozzá.</p>
            <p>- Egyetlen szép kis babám - csókolgatja kis anyja.</p>
            <p>- Gyönyörűségem - kiáltja apika.</p>
            <p>- Hófehérkém, Hófehérkém - ujjongat a nagynéni.</p>
            <p>S ahány nagyapa, keresztmama, nénike és bácsika van, mind beszórja Hófehérkét
               szebbnél szebb szavakkal. Nagymama meg csak ringatja karján és néz, néz azokba a kék
               napfényes szemekbe. Mit mindent mesélnek néki azok a szemek!</p>
            <p>Nagymama szemei lágyan elhomályosulnak, megnedvesednek és nagymama hangja édesen
               suttog:</p>
            <p>- Bébi, boldogságom, kis Bébikém!</p>
            <p>Bébi, Bébike! Ez a te igazi neved, Hófehérkém, sok szép neved közül ez az egy lesz
               mindenkor a legédesebb, a legdrágább, mintha e név minden betűjéből napsugár áradna,
               tavaszi virágok csilingelnének, madarak szólnának és szeretet ragyogna, annyi
               végtelen szeretet, mennyit a nagymama csókolt bele...</p>
            <p>És Bébike ringatások, csókok, hízelgések és cirógatások közt elfoglalja helyét az
               életben s egyelőre az egész ház ő körötte forog; - ám ő jó ideig elég közönyösen
               fogad mindent - persze, hogy ezt csak mások látják úgy, a nagymama és édesanya, apa,
               néni meg a dada sokkal jobban megértik Bébit, ők látják, hogy negyednapra már
               mosolyogni tud, szemét nem csak kinyitja, de néz is vele s gömbölyű kis kezét oly
               szépen tudja kirakni a takaróra, a dunyhácskájára, mintha mutogatni akarná. Ám Bébi
               nem sokáig marad selymes takaróból, puha dunyhácskákból készített fészkében. A
               tavaszi napsugár hiába kandikál a kis piros függönyök közé, Bébike nincs ott, Bébike
               ott ül a szép keresztmama karján s eleinte igen ijedt és szerencsétlen
               arcocskával.</p>
            <p>- Nagymama, nagymama, nézd csak, milyen nagy lányunk van már nekünk!</p>
            <p>És libegtetik Bébikét s táncolnak vele a bohó nagy gyerekek.</p>
            <p>Szegény kis Bébi ma még csöppet sem örül fehér csipke ruhájának, széles kék övének,
               sem a gyöngynek, sem aranypelyhes fején a kék szalagnak, sem „nagylányságának”, de
               nem azért született ő húshagyó kedden, hogy hamar meg ne szokja s meg ne kedvelje a
               libegő csipkét, kék szalagot, a gyöngyöt és táncot.</p>
            <p>Pár nap mulva már nem kivánkozik vissza a pelyhes vánkosok közé és csupán este
               húzódik be biztos meleg kis fészkébe. Ám az aranypelyhes kis fejecskék felett is
               mulik az idő s a tavaszból nyár s az őszből tél lesz, havas fehér tél, mikor
               csilingelő szánkók siklanak a keményre fagyott úton s fenyőszag, karácsonyfaillat
               érzik a levegőben.</p>
            <p>Hosszú, hosszú évek után ismét az első karácsony nagymamáéknál, melybe gőgicsélő
               gyerekhang zendül. Hiszen a nagy régi ebédlőben évről-évre sok-sok fényes lángú,
               csillámló karácsonyfa állt, édes és feledhetetlen karácsony-estéket látott évről-évre
               a nagy régi ebédlő, de ma, oh ez más, a karácsonyfa zöld ágai másként ragyognak,
               másként csilingel rajtuk a sok csillogó, szivárványszín csecsebecse, másként libeg a
               tündérhaj s künn mintha a téli éjben libbennének, suhannának a karácsonyi angyalkák
               szárnyai s egy angyalka sem száll el az ablak előtt, hogy be ne nézzen, be ne
               mosolyogjon a karácsonyfára s Bébikére a karácsonyfa alatt. Benéz, bemosolyog
               mindegyik láthatatlan karácsonyi angyal, az ő tekintetüktől, mosolyuktól lett oly
               gyémántos, oly csodálatosan ékes ebben az évben minden ablakunk, ők hintették be
               gyémántszikrás, hattyúprémes jégvirágokkal!</p>
            
         </div>
         <div type="chapter">
            <head>
             II. Rózsapiros.
            </head>
            <p>Bébike ott áll a cukrászboltban. Sok redőjű, szélesen galléros krémszín köpönyegében,
               bolyhosfehér, édesen öreges nagy fejkötőjének csipkefodraiból kivilágló kék szemeivel
               s habsütemény arcocskájával cukrosabb és ennivalóbb a cukrászbolt legszebb
               cukorbabájánál is. Ez időtájt szokássá vált, hogy mindenki gyönyörködve nézzen
               Bébikére. A cukrászbácsi is hát persze gyönyörködve néz rá s elbeszélget vele. Bébike
               szépen felelget. Megmutatja, hogyan nyávog a cica s hogyan kürtölnek reggelente a
               vasútnál, elmondja, mit csinál apika, kismama s a dada.</p>
            <p>- Hát még ki van otthon? - kérdezi a cukrászbácsi.</p>
            <p>- Mász ninc.</p>
            <p>- Nincs? De hiszen a gólya néni nem régen hozott egy szép kis testvérkét!</p>
            <p>- Más ninc, - erősködik Bébike - cak még egy tisz Micóta, de az mindig szij.</p>
            <p>És Micóka otthon volt és mindig sírt.</p>
            <p>Hosszú, szomorú hónapok következtek, alig egy félévvel Micóka megérkezése után.
               Minden arc szomorú s minden szem felhős volt a tépő, gyötrelmes aggódástól. Apika
               naphosszat se szólt s ha oda is ült Bébike kis karszéke mellé az ebédhez, de enni nem
               tudott.</p>
            <p>Néhány hét előtt kismama bágyadozni kezdett, szép rózsás arca lefogyott s kedves,
               szelid szeme körül árnyékok támadtak. A járása is mind lankadtabbá vált s karjai oly
               gyöngékké, hogy alig bírta Micókát hordozni. De kismama vitézül küzdött e lankadás
               ellen, ő, kinek egész élete mások gondozásából állt, nem akarta észrevenni, hogy
               beteg s nem akarta, óh nem akarta, hogy mások aggódjanak miatta. Kismama jó ideig még
               vitézül küzdött, de a betegség erősebb volt s egy nap kismama nem bírt felkelni s
               azon a napon kétségbeejtőn szomorú lett az egész ház. Még Bébike is elcsendesedett,
               olyan nesztelenül tipegett ő is a szobákban.</p>
            <p>Ki ért volna rá, kinek lett volna ereje gőgicsélni, játszani, kedveskedni a kis
               Micókával. Csak rémült, kétségbeesett arcokat látott ezentúl maga körül, nem
               mosolygott, nem hízelgett, nem tréfálgatott már senki, komoly doktor bácsik jártak ki
               s be és senkitől észre nem véve, csodálatosan elkomolyodott a kis Micóka arcocskája
               is.</p>
            <p>A nehéz nappalok s az ólomlábú éjjelek hetekké váltak s a hetek hónapokká. Gyötrelmes
               kínzó hónapokká. És így mult az idő s bár lassan és nehezen, de mégis csak mult.</p>
            <p>Oh áldott nap, százszor áldott nap, melyen a kismama ölelő karoktól támogatva először
               lépte át újra a hálószoba küszöbét, aztán ott pihent a kályha mellett a nagy
               karosszékben vánkosok között, árnyékká fogyva, nagyon, nagyon halaványan, de már
               ismét a régi, édes tekintettel pillantva apikára, nagymamára s Muci nénire.</p>
            <p>Ó és mindenekelőtt Bébit kivánta látni meg Micókát. Látni, ölébe kapni, csókolni s
               szívéhez szorítani őket! Bébi a régi volt, a régi kis csacsogó, fényesszemű Bébi. De
               mi történt Micókával!</p>
            <p>A kismama szívét valami hirtelen, éles fájdalom nyilalta át, mikor Micókára nézett;
               mintha a szörnyű hónapok minden sötétsége, aggodalma, fájdalma, gyötrelme oda vetette
               volna árnyékát, oda rögződött volna a Micóka kis szája köré, két keserű, némán
               panaszkodó vonásban. És Micóka ekkor még nem sírt. Olyan csendes, komoly volt, mintha
               sírni sem tudna.</p>
            <p>És a kismama szíve nagyon fájt és az angyalkák látták s egy éjjel, mikor mindenki
               aludt, egy aranyszárnyú angyalka lerepült a kis Micókához. Megcsókolta kedves
               szemecskéit s úgy suttogott fülébe:</p>
            <p>- Micóka, egyetlen kis Micóka! Mi tudjuk ám miért van az a sok keserűség a te kis
               szájacskád körül. Nagyon sok keserű köny van a te kicsiny szívedben, Micókám, sok
               panaszkodás, sok sírás! Akik így járnak s azt a sok könyet nem sírhatják ki, azoknak
               egész életén szívükben marad, beledermed s örökre, az egész életen át magukkal
               hordják. De mi ezt nem akarjuk, Micókám! Sírj, édes kis Micókám, sírj ki minden
               könnyet, öntudatlan bánatot, néma panaszkodást kismama karjai, kismama csókjai
               között!</p>
            <p>És másnap, mikor kismama újra csókokkal igyekezett letörölni azt a vonást Micóka
               szája körül, egyszerre csak elpityeredett a kicsi száj, nagy könyek tündököltek
               Micóka arcocskáján s Micóka sírni kezdett és sírt, sírt, egyre csak sírt és senki nem
               tudta, miért sír mindig Micóka. És nem használt semmi békéltetés, semmi csitítgatás,
               Micóka csak sírt, napokon át. Mindenki megkisérlette már, hogy kibékítse, de a
               leglágyabban ringató karoknak, a legédesebb gőgicsélésnek, altató nótának sem
               sikerült. Egyszer végre a nagyapa már megsokalta:</p>
            <p>- Mi baja lehet ennek az én szegény kis lelkemnek, hozzátok csak ide, hátha énnálam
               majd elhallgat - és karjaiba kapta a kicsi Micókát nagyapa...</p>
            <p>Nagyapa! Ne lássatok gondolatban hajlott, remegő karú agg nagyapát. Nagyapa szálas
               alakját nem tudta meghajlítani az idő, magas homlokára rótt talán egy-egy barázdát,
               de kék szeme most is ifjúi eréllyel fénylik, a haja talán fehér, de az csak annyi,
               mint a hó az erőteljes, nemes bérci fenyőkön, melynek fehér tél-dísze alatt fiatalon
               maradnak a fák. S nagyapa karján, azon a két erős, biztos karon, mely még soha nem
               szorult támaszra, de annyiszor volt szerető támasz - ime elhallgat Micóka. Elhallgat
               és elszenderedik, kimondhatatlan édesen, szeme körül valami kedves rebbenő mosolygás
               játszik, a mosolygás lesuhan szájacskájára is s arcán kétfelől kivirul két nevető
               piros rózsa.</p>
            <p>S Micóka nem sírt többet. Mint mikor a bőséges langyos tavaszi eső elmossa a tél
               legutolsó zuzmaráját, hófoszlányát, úgy mosták el könyei a szomorúságnak még árnyékát
               is. S milyen boldogság hallani, hogy kacag, hogy pereg a nyelvecskéje, persze úgy,
               hogy a madarakon kívül még csak nagyon kevesen értik.</p>
            <p>Csupán - s azt hiszem, hogy ez is csak azért van, hogy Micóka még édesebb legyen -
               csupán a szemében van néha egy oly édes gyöngéd félénkség, csupán a hangjának van
               olykor oly szivet megindító bársonyossága, mint azoknak, kiket egyszer már bánat
               ért...</p>
            <p>... S hogy miért Rózsapiros a mi Micókánk? Aki először látja, meg sem értheti, mert
               nem arcocskája miatt az ő éppen, de akik ismerik, tudják, hogy ő olyan, mint a
               mesebeli Rózsapiros. Rózsapiros a kedve, rózsapiros a kacagása s ha futkos, mintha
               rózsák fakadnának s ha táncol, mintha rózsák nyilanának; s a szíve az bizonyosan
               olyan, mint egy félig nyilt harmatos piros rózsa.</p>
            <p>A piros rózsa a szeretet virága.</p>
            
         </div>
         <div type="chapter">
            <head>
              III. Angyalkák nyomai.
            </head>
            <p>Túl a keresztes fenyő kerítésen egy nagy darab föld Bébike és Micóka kertje, ott
               locsolhatnak, öntözhetnek, kapálgathatnak, szedhetik a virágot kényökre-kedvökre. S
               nyílik is benn minden; tarka tömegben bársonykák, nagy teljes mályva rózsák,
               szalmavirágok. Tavasszal nagymama nevenapjára innen kerül az első két kis
               ibolyacsokor, anyika virágtartóiba nefelejts, koszorú füzér szőke, barna fejecskékre
               és egy-egy kis bokréta, mit Bébi s Micóka kimondhatlanul fontoskodó arccal nyujtanak
               át különösen kedvelt nénikéknek és bácsikáknak.</p>
            <p>Májusban, ha már a sok napfény át- meg átlangyította a levegőt s nincs mit tartani
               többé a fagytól, megjelen kertjükben a sok üde, fakadó zöld levél, feslő bimbó
               között, néhány furcsa jövevény: kissé fakók, kissé fázósak, szinte soványok eleinte,
               sokat kell fürödniök meleg tavaszi esőkben, sokat kell inogniok életteljes tavaszi
               szellőben, míg levetik a téli köntöst s frissen, zölden hajtani kezdenek. De Bébi és
               Micóka ily fakón is szeretik őket, mert ezek a Muci virágai, a Muci ablakában állnak
               egész télen s mindegyiknek megvan a maga története. Nem illenének oda a pompázó szép
               virágos kertbe, de itt jól érzik magukat s milyen öröm, mikor lassacskán bimbózni,
               nyílani kezdenek. Hogy, hogy nem, egy nap mégis szomorúságra fordult az öröm és az
               így történt:</p>
            <p>Olyan hallgatag megegyezésféle volt a babák és a Muci néni között, a virágok ott
               nőnek, nyilanak is, de ehhez a pár tőhöz nem szabad nyúlni még Bébinek s Micókának
               sem. Nem is nyúltak hozzá, míg csak a viola meg a szegfű nyilni nem kezdett. Ki is
               hitte volna, hogy azon a csonka szürke violabokron olyan havas, olyan illatos sok
               viola teremhet s a csunya kúsza szegfű ágbogon olyan szegfű! Nagy és teljes s a fehér
               selyemszirmokon rózsapiros korona, hogyan is lehetne ilyent látni s le nem tépni
               tüstént!</p>
            <p>Bébike hát le is tépi a legnagyobbakat, a legszebbeket, igaz hogy az ág is vele
               szakad, de az semmit sem tesz, Bébike leharapja s tovább dobja, Micókának már csak
               egy pár félig feslett bimbó jut, de helyette ő meg bokrétába szedi a violát, a fehér
               szirmok csak úgy repülnek, keringélnek a levegőben, mint az ijedt pillangók. Mire
               Muci néni kiér a kertbe, már készen vannak és oh, milyenek a Muci szegény
               virágai!</p>
            <p>- De gyerekek, ennek már fele se barátság - kiált fel elszörnyűködve és elkeseredve
               Muci - nézzétek, valamennyit tönkre tettétek, soha-soha többet nem adom hozzátok a
               virágaimat, kis telhetetlen majmok!</p>
            <p>Bébike nagyra mereszti kék szemeit.</p>
            <p>- Majmok?</p>
            <p>- Soha-soha nem adom többet - ismétli Muci.</p>
            <p>- Nem isz töll - vágja oda Bébike.</p>
            <p>- Megérdemelnéd Bébi, hogy jól meghúzzam a füledet!</p>
            <p>- Megmondom a nadmamámnak, - méltatlankodik Bébike - nem isz töll a vijád, ti isz
               dobom.</p>
            <p>- Ti isz dobom - visszhangozza Micóka.</p>
            <p>És kész a harag. Muci néni keserűen néz a két lázadóra.</p>
            <p>- Hát így szerettek engem? Bébike, Micóka!</p>
            <p>Bébike nem enged, de Micóka szájacskája már-már pityergésre hajlik. De azt már Muci
               néni nem látja. Elfordul s megy.</p>
            <p>- Rosszak vagytok s nem szeretlek benneteket.</p>
            <p>S a tréfásan indult harag komolyan folytatódik és tart hosszú, hosszú ideig, egészen
               az ebédig.</p>
            <p>Bébike és Micóka a verandán ebédelnek, mely az ebédlőből nyílik, hol a nagyok ülnek
               az asztalnál. A szárnyas ajtó tárva s máskor behangzik a nevetés, a csicsergés, de ma
               szokatlanul csendes a két gyerek, de Muci néni is. Ott ül az asztal végén olyan
               nagyon közel a verandához s mereven nézi tányérját, hogy véletlen ki ne tekintsen.
               Bébike háttal ül s meg sem mozdítja dacos fejecskéjét. Ám Micóka minduntalan
               bekukucsál s egyszerre csak rákezdi az ő különös kis hangján, azon a kis hangon, mely
               oly édes és puha, mint a bársony:</p>
            <p>- Kájlin báci, hajatszit Muci, nagyon hajatszit? Szedén tisz Muci!...</p>
            <p>És Muci, ha százesztendős lenne is, mindig hallaná visszhangozni szívében azt az édes
               békéltető, cirógató kis hangot. Persze hogy kirohan a verandára, persze hogy csókolja
               azt a drága kis szájat, szemet, aztán Bébikére kerül a sor.</p>
            <p>- Bébike, hát te nem sajnálod Mucit?</p>
            <p>Bébike szinte neki halaványodik, a szeme is nedves, de akaratos kis száját csak
               összeszorítja. Ki lát ilyenkor egy ilyen kis akaratos, talán sértett, talán fájó
               gyerekszívbe s mi volna legokosabb?! Talán megfogni azt a két gyöngyház fülecskét s
               kissé meg is rázogatni, hogy a durcásság, a dac még idejekorán kirepüljön a szőke
               fejből? vagy pedig...</p>
            <p>De a Muci nénik nem elég okosak, nénike most is csak odahajol és halkan becézgetve
               súgja:</p>
            <p>- Bébikém?</p>
            <p>De már erre két kis kar fonódik nyaka köré s a kis dacos Bébi odaszorítja fehér
               arcocskáját mellére és sír, sír és nagyon kedves dolgokat mondogat. S így szerencsés
               véget ért az első s utolsó harag a babák és Muci néni között.</p>
            <p>S a Muci virágaihoz nem nyúl többé egyik se, a viola s a szegfű békén nyiladozhat,
               míg csak az ősz be nem kényszeríti őket a szobába, mert innen-onnan már itt az
               ősz.</p>
            <p>Kora őszi leheletkönnyű fátyol van a kerten.</p>
            <p>Hajnalban még hószínűen, sűrűn úszott a köd, de a reggeli napfény megcsókolta, a
               gyors hűvös szellő meglebegtette s ide és oda is gyöngy hullott belőle, apró hamvas
               ezüst a fűre s violákra, nagy gyémánt csillogású a fenyő ágakra, tiszafákra, míg
               végre a ködfátyol oly ritka, illanó s alig látható lett, akár az ősz szárnyának első
               rezdülése. Ám a kert máskor meg szokta érezni azt az első rezdülést is, valami
               megváltozik és mássá lesz rajta s mégis ma oly csodálatos tavasziasan nevet; a
               nedves fűből vidám, bohó kis százszorszépek kandikálnak elő, nyári kedve kelt a
               cinegéknek is, a tengelice nótába fog az akácfán s a nagyfejű kis törpe, ott a széles
               legyezőslevelű pálma mellett, mintha még a szokottnál is elégedettebb mosolygásra
               húzná száját:</p>
            <p>- Ah! ah! Hát itt az oka mind e tavaszi vidámságnak!</p>
            <p>Az út nedves porába apró nyomok mélyedtek. Emberi láb nem hagyhat ilyen édes,
               napsugaras, nevetségesen kicsi nyomocskákat. Galambok, mókuskák nem viselnek cipőt,
               angyalkák sem lehettek, hisz azoknak lába sem érinti a földet; ám a fák
               bólogatnak:</p>
            <p>- Angyalkák voltak itt mégis!</p>
            <p>A kertben minden visszhangozza:</p>
            <p>- Angyalkák lábnyomai ezek!</p>
            <p>Ám nemcsak a cinege csörgése, tengelice nótája, százszorszép nyílása hirdetik, hogy
               itt játszottak az angyalkák, amott a sarkon a nagy asztal mellett piros, rózsaszín
               meg tarkabarka ruhadarabkák hevernek, a harmat kicsit megáztatta, a homok kicsit
               belepte, az előbb az öreg János lehullott falevéllel, kitépett gyommal gondosan
               elgereblyézte volna már, de ki ne látná, hogy ezek nem aféle véletlen odahullott
               foszlányok, ki ne látná, hogy minden darabkán angyalkák rózsaszín ujjanyoma
               ragyog.</p>
            <p>Csupa babaruha ez, tegnap még Bébike és Micóka varrogatták nagy hegyes akáctüskékkel.
               Hát ott a gyönyörű begoniáknál az a csöppnyi kis mázos zöld korsó? Máskor a nagyapa
               rendet kedvelő szeme dehogy is tűrte volna meg; de hát Micókáé ez a kis jószág s még
               meg is siratná, ha nem találná meg délután. A karcsú magas fenyő alatt, a szép
               gondozott úton a homok ugyancsak össze van kapargálva, dombok, hegyecskék készültek
               belőle, azok aztán be vannak sorra ültetve piros bogyós ágakkal, letördelt
               őszirózsával. De hát az ékes kertnek van-e ékesebb, virágosabb virágágya ennél?!</p>
            <p>Angyalkák nyomaira találunk mostanában mindenütt, a kertben, az udvaron, a házban.
               Nagyapa szobájában a sok írás, méltóságos komoly vaskos könyvek között egyszerre csak
               felbukkan egy megtépázott képes könyvecske, a nagy A-k és B-ék, a képek csodálatos
               színekben pompáznak lapjain, rózsaszín bajszos cicák, zöldfülű kutyák, Bébike
               pingálta ki őket nagy művészettel és színes ceruzával.</p>
            <p>Nagymama asztalán, pamlagán, karosszékén sűrűn jelennek meg érthetetlenül oda került
               kedves kicsi holmik, bóbás kis fejkötő, parányi meleg keztyű, babakar, ezüst papir,
               megkóstolgatott piros alma s ki tudná még mi minden, s mennyi derű, mennyi napfény
               árad belőlük, annyi, mint az erdőre, az első tavaszi madárhangnál, annyi, mint a
               rétre, az első ibolya nyílásánál!</p>
            
         </div>
         <div type="chapter">
            <head>
             IV. Nagymama kosara.
            </head>
            <p>Nagymama az ő finom fehér kezével naponta tele rakosgat, tele csomagol egy
               kosarat.</p>
            <p>A legelső kosárban még csak tejecske, meg egy pár kis csörgő, meg egy nagy
               gummipapagály volt, de olyan, hogy ha Bébike kis markába szorította, gyönyörűen
               sípolni kezdett; később mikor Micóka is megérkezett, nőtt a kosár s nőtt és
               nagyobbodott a babákkal együtt.</p>
            <p>Őszi időkben, téli hózivatarban, nyári melegben megy a kosár! Jó és rossz napokban
               Bébike és Micóka bizton várhatják, soha el nem marad.</p>
            <p>Eleinte csupán édességek, narancs, füge, puha csemegék rejtőztek benne, de midőn
               négy-öt egérfogacska két kis piros szájban már rágicsálni kezd, kissé megváltozik s
               nagyon megbővül a kosár tartalma. A kosár viszi meg a legelső két babát, a kosárból
               bontakozik elő az első két icipici sarkos kopogós
               cipőcske.</p>
            <p>Alig tavaszodik, künn a szőlőhegyen, a hó olvadástól ázott jószágú fűből bizonyára
               csak azért emelgetik ki oly szokatlan gyorsan a hóvirágok fehér csöngetyűiket, hogy
               mihamarabb a kosárba juthassanak.</p>
            <p>Híre sincs máshol az epernek, de nagymama kosarából már két csiptetőbe szorított
               eperbokréta illata érzik; honnan vehette nagymama, talán az epertündér, a szép
               Fragaria, kiről nagymama oly gyönyörű mesét tud, hozta neki még eperérés előtt?! És
               bizonyos, hogy a legeslegelső érett cseresznyét, mit még a legravaszabb cinke,
               legtorkosabb veréb sem tudott felfedezni a cseresznyefa dús levele között, nagymama
               valahogy megkeresteti, megtaláltatja s úgy zöld levelestől belekerül a kosárba. Hát
               még ősszel, akkor gazdag csak igazán a kosár!</p>
            <p>Mókuskák, ott a szőlőhegyünk lombos gesztenyefáján, csörgő szarkák, rikkantgató,
               hangos Mátyás-madarak, kik átcsaptok a nádasdi erdőből a mi mogyorósunkba, siessetek
               gesztenyét, mogyorót, diót orozni, mert bármily gyorsak vagytok is, nagymama
               leszedeti előletek mindennek legjavát, hogy a kosár azt Bébikéhez és Micókához
               szállíthassa.</p>
            <p>Az őszi barack nem is érne oly hamvasra, a szőlőfürtök nem is mézesednének oly
               édesre, ha nem tudnák, hogy Bébike és Micóka számára érnek.</p>
            <p>Az első hideg hajnalban, az első pereces sípját bizonyára a nagymama hallja meg:
               „Fussatok hamar, az én két boldogságom majd hogy megörül a sós perecnek”.</p>
            <p>Mikuláskor honnan vigyorogna a két legnagyobb, csokoládéval töltött krámpusz, ha nem
               nagymama kosarából s már hetekkel karácsony előtt hogyne érezné Bébike és Micóka,
               hogy jön az édes, fényes karácsony, hiszen nagymama kosarából már egész decemberben
               kicsilingel az arany dió és kiárad a karácsonyi fenyőillat.</p>
            <p>Bébike és Micóka otthon is el vannak árasztva mindazzal, mit szemök-szájuk kívánhat,
               ám én mégis azt hiszem, hogy attól nőnek, erősödnek, a szemük attól csillog, a szájuk
               attól nevet úgy, amit nagymama kosarából csipegetnek, mert valami csodálatos
               varázsszer van nagymama kosarában...</p>
            <p>Megy a kosár!</p>
            <p>Mi van benne?</p>
            <p>Három piros alma, három arany alma és annyi, de annyi szeretet, hogy nem egy kosarat,
               de egy egész világot is megtöltene!</p>
            
         </div>
         <div type="chapter">
            <head>
              V. Játékok. Mesék.
            </head>
            <p>Zöld az erdő, sok az út,</p>
            <p> Most kerülöm a falut,</p>
            <p> Láttam a kis Bébikét,</p>
            <p> Hogy etette a csirkét!</p>
            <p>Dalolja a dada és dobol hozzá az ablakon. Láttam a kis Bébikét! és mindig csak őt?
               Hát a dadának nem kell senki más, csak Bébi? Bizony évekig így volt, a dada csak
               Bébit, az elsőt, a szemefényét szerette. Hiába került karjára Micóka is, ő csak a
               Bébi dadája maradt, pedig az a kis fehér madár már kirepült öléből. Csakhogy a Micóka
               hangját, azt az édes, furcsa, minden r-t és k-t lággyá selypítő, szapora beszédét nem
               lehet ám évekig hallani szeretet nélkül s lassacskán, maga sem tudja hogyan, a dada
               is azon veszi magát észre, hogy bár Bébinek nincs párja kerek e világon, azért
               Micókát sem adná oda semmiért sem.</p>
            <p>Nőnek a gyerekek, dadára régen nincs szükségük, de a dada a háznál marad s habár most
               a konyha az ő birodalma, mert anyuska megtanította őt a sütés és főzés nagy
               tudományára, azért minden délután szakít magának annyi időt, hogy Bébikével és
               Micókával játszhasson.</p>
            <p>Hangos hát most is az ebédlő a dada nótázásától s a gyerekek táncától. Egyideig
               Micóka is velük énekelgeti, hogy hogyan eteti Bébike a csirkét, de végre kérőn fordul
               a dadához:</p>
            <p>- Daduskám, láttam a tisz Micótát!</p>
            <p>A dada rögtön megérti, kezd is énekelni, de aztán megakad, mit is etessen Micóka?
               Megpróbálja a csókát, de azt náluk a faluban nem szokás etetni, csak úgy fogdossák
               kukoricával, zsineggel. A róka is jó volna, de az meg csunya állat, etetni sem kell,
               elviszi az magától is a tyúkot, ha hozzájuthat. No szerencsére megvan! A pókát eteti
               Micóka, a pókát és a pulyka e tősgyökeres somogyi elnevezésével meg van vigasztalva
               Micóka, mert hát az olyan nagyon szépen hangzik hogy: Láttam a kis Micókát, hogy
               eteti a pókát!</p>
            <p>Bébike és Micóka nagyon szeretik a játékokat s a játékszereket. Ennivalóbbat képzelni
               sem lehet, mint Bébit, ha nagymama ölében ülve felsorolgatja, hogy mit kér a
               Jézuskától. Hol anyuska kérdi, hol apuka, hol keresztmama, hol meg Muci néni:</p>
            <p>- Hát Bébi, mit kérsz még?</p>
            <p>Bébi szokása szerint még nagyobbra nyitja nagy kék szemét s még kisebbre csucsorítja
               száját.</p>
            <p>- Ondorát, - ez zongora - tánburát, med egy döme kutyát, meg mo-gyo-rrót.</p>
            <p>És Bébi szerencsésen s általános ujjongatás közt úgy kiropogtatja az r-t, hogy jobban
               sem kell.</p>
            <p>De csodálatos az, hogy mily módon szereti, mily módon örül Micóka játékainak,
               bábuinak, minden kis tulajdonának, nem mint az ilyen, ezer szeretettől
               elkényeztetett, elhalmozott babácskák szoktak, de mint a szegény kis gyerekek, kik
               nagyon ritkán kapnak valamit s alig hiszik el, hogy az az övék. Minden este, mielőtt
               a kis zöld hálós ágyacskájába fektetik, Micóka elénekelgeti magának: „Van egy tisz
               ágyom isz, van egy szép babám isz, van szok játétom isz, van egy tönyvem isz” s nem
               is aludna el, hacsak drága kincseit anyuska oda nem rakná melléje.</p>
            <p>Valamit azonban nem énekelget el Micóka, igaz hogy nem játékszer - legfeljebb anyuska
               meg a Muci tartják annak - de azért megmondja, ha szépen kérik. Kérdezze csak
               valaki:</p>
            <p>- Micóka, miből van a te két kis füled?</p>
            <p>Majd megkapja rá, amit addig nem tudott, hogy:</p>
            <p>- Az egyit papijoszból, a másit üvedből.</p>
            <p>Tavasszal, nyáron át új pajtásaik akadnak Bébikének és Micókának: virágok, bogarak,
               libellák, pillék mind az ő játszótársaik.</p>
            <p>Ó nem! Az a négy kis kacsó sohasem nyult gyöngédtelenül a legrútabb szegény bogárhoz
               sem, oly gyöngéden tudják megfogni a pillét, hogy bársonyos szárnyairól egy
               szivárványszín sem vesz el s vígan, ijedtség nélkül repülhet ismét tova; sőt nagyapa
               sokszor már rázogatja a fejét, ha Bébike és Micóka mentik a cserebogarakat.</p>
            <p>Mert ha úton, rózsatőn vagy a fagyal s orgonabokrok fiatal hajtásain egy-egy csiga
               vagy cserebogár ötlik nagyapa szemébe, úgy annak menthetlenül vége van, azért sietnek
               hát Bébi és Micóka, hogy kötényeikbe takarva a „szedén cejebodajat” vagy csigát
               biztos helyre menthessék, rejthessék kedves játszótársaikat.</p>
            <p>Ám idővel mégis csak hiányát éreznék az igazi, a hozzájuk hasonló játszótársnak s
               ekkor, legjobbkor jelenik meg az első kis lánypajtás, az első kis barátné: a
               Cukros.</p>
            <p>Éljen a Cukros! Ez a pompás kis ördög, ez a mindig csintalan, de sohasem rosszalkodó,
               életteljes, csupa vígság teremtés, olyan bátor, akár egy fiú, olyan víg, akár egy
               madár. Milyen nagyszerű, egészséges játékok folynak most udvaron, kertben!</p>
            <p>Versenyt cseng már a Cukroséval Micóka kacagása s Bébike fehér, ah oly nagyon is
               fehér arcocskáján milyen drága, piros lehelet támad!</p>
            <p>És a mi két kis lányunk nem tud betelleni karikadobással, labdázással, ugrálással,
               futkosással, csupán akkor ülnek csendesen, ha künn eső zuhog s nagymama, anyuska vagy
               Muci néni mesél. Ó a kedves, a bájos, tüneményes mesevilág!</p>
            <p>Rendre felvonulnak a régi ismerősök, a hét törpe, kiknél a hét hegyeken túl a
               Hófehérke lakik, lombos erdő mélyén a farkas megint kérdezgeti a piros bóbitás kis
               lányt, vajjon mit visz kosarában, tejet, vajat, foszlós kalácsot? Hamupipőke is
               átillan a királyfi márványpalotájának lépcsőin s lehull lábáról egyik aranycipőcskéje
               és Csipkerózsa ott szendereg a vár tornyában, a rokka mellett varázslatos álomba
               igézve, míg a vár falát beszövik a szúrós csipkerózsa-bokrok.</p>
            <p>Esős délutánokon, havas alkonyatokon át meg átlibben, át meg átragyog a mesék
               tündérfátyola, két pár bámuló gyerekszem előtt megelevenednek a villik és tündérek,
               az óriások és vasorrú bábák, a tányérszemű kutyák és kigyókirályok, az aranyhajú nádszál hercegnék s az aranysarkantyús
               királyfiak.</p>
            <p>Hát még a három legkedvesebb meséjük: az egyik így szól a két kis gyerekről az erdei
               házikóban, kik lekváros kenyerüket odaadták Jézuskának, a másik szól a
               Gyűszű-virágról, aki nem is volt virág, hanem egy szegény púpos fiúcska, kinek
               természetesen pupját levették a tündérek Szent István éjjelén a tündérdomb mellett, a
               harmadik meg a Jutkáról, a nagy boszorkány macskáról, kit ott lőtt meg Péter gazda a
               mély útban, a „horhóban”, közel a nádasdi erdőhöz s kiért majd hogy életét nem
               vesztette, mert a sok többi macska utána iramodott sikongatva, nyávogva hogy:
               „meglőtték a Jutkát, meglőtték a Jutkát!”...</p>
            <p>Csakhogy a Jutkának, bármily gonosz volt is, minden mese igazság ellenére nem szabad
               elpusztulnia, azt Micóka nem engedi, hiába mondjuk, hogy az nem cica volt, hanem egy
               gonosz boszorkány, Micóka nem békül meg s a Jutkának fel kell elevenedni, mert Micóka
               nagyon-nagyon szereti az állatokat s különösen a cicákat s a Jutkának bizonyosan
               éppen olyan kedves, hegyes fülecskéje, rózsaszínű orra, szép hosszú bajusza volt,
               mint Micóka Ugri cicájának, vagy talán éppen olyan nagy kerek feje s okos villogó
               szeme, mint a Károly bácsi gyönyörű, kényeztetett macskájának, a Cirmosnak.</p>
            
         </div>
         <div type="chapter">
            <head>
              VI. Nagyapa bokrétája.
            </head>
            <p>Most a másik nagyapáról van szó, a másikról, arról, aki nagymama gyermekkori pajtása,
               játszótársa volt, úgy mint évtizedekkel később apa az anyuskáé és Muci nénié. Ott
               születtek mind a ketten abban a kis faluban, hol annyi, de annyi rózsa terem.</p>
            <p>És én nem tudom miért, de most sincs sehol a rózsáknak olyan illata, mint ott, mintha
               nem is csupán a mostani rózsák, de mind, mind a régiek is nyílanának a kis kút körül
               a nagy kert árnyában. Levendula meg gyöpszegfű sem bokrosodik, tudom, sehol úgy, mint
               ott és a szederfák lombján sem nevet úgy át sehol a napsugár.</p>
            <p>Hosszú út vezetett a kis falutól, a csörgő patakoktól Bébikéig és Micókáig, az útra
               sok fényes napsugár, sok szomorú setét felhő árnya esett, de a két út, a nagymamáé és
               a másik nagyapáé mindig egymás mellett futott, összekötve hűséges gyermekkori
               barátság törhetetlen aranyhídjával. Aztán az egyik út mellett szép szál piros rózsa,
               a másik út mellett derék fiatal fa nőtt, első levelüktől, első hajtásuktól kezdve
               ismerték, szerették egymást, az egyik volt apuka, a másik volt anyuska.</p>
            <p>És most visszatérek Bébikéhez s a virágokhoz. Ahol senki virágra nem gondol, szikkadt
               országúton, kiszáradt árok mentén Bébi virágokat talál. Nagymamáék s Bébiék háza közé
               esik egy rétecske, azelőtt kert volt, de új utca nyílott, a házak eltűntek s a még be
               nem épített házhelyeket szép bársonyosra benőtte a fű, pipacs is tarkálik rajta,
               búzavirág is bólongat, rezgők is libegnek.</p>
            <p>Jaj de kedves kis rét is az!</p>
            <p>Távol vidékek legszebb, legbársonyabb zöld rétein járhatnak nagymamáék s Muciék
               nyaraláskor, ám a Muci szíve mindig vissza fáj ahhoz a kis réthez s csak akkor
               boldog igazán, akkor érzi legmelegebben az otthoniét, a hazaérkezés örömét, mikor
               meleg nyárutói estéken annak a rétnek forróságtól száradt füvén halad át karöltve
               anyikával, előttük Bébike és Micóka.</p>
            <p>Más azt hinné, hogy a nyár forrósága megperzselt ott mindent s virág majd csak a
               szeptemberi harmatok után nyíl újra a réten, de ime honnan, honnan sem, Bébike keze
               tele vadvirággal, apró névtelen kis virágok, füvek, mit más le sem szakítana, különös
               bájos lenge bokrétává fűződnek az ő ujjai között. Ő rendezgeti a virágtartókba is a
               csokrokat, bokrétákat s valahogy mindig megismerszik: ezt Bébi szedte, Bébi
               rendezgette. És nagyapa gomblyukába is ő tűz egy-egy különösen szép nagy virágot.</p>
            <p>Szereti azt nagyapa.</p>
            <p>... Bébi születése napja van. Cukorka, sütemény bőven érkezik Bébikéékhez s egyszer
               csak hoznak ám egy szép illatos nagy virágbokrétát, benne egy kis levélke:</p>
            <p>„Édes kis unokámnak - nyiló virágomnak - küldi nagyapa.”</p>
            <p>Bébi, Bébike! Az én szívem sok virágot kiván, az én szemem sok virágot remél látni a
               te útadon. Látok vidám rózsás bimbókat, oly rózsásakat, milyen a hajnalodó ifjúság,
               milyen az első báli ruhában a te arcod lesz, látok más bokrétákat is, mikről nem
               tudjuk, hogy honnan jöttek, de melyek oly illatosak és édesek, mint a kikelet és
               látni vélek végre évek mulva egy felségesen szép hófehér bokrétát is, csodálatos
               narancsvirág-illat árad belőle!</p>
            <p>De mind e virágok nyiltán és jöttén s midőn legbájosabban virulnak is, gondolj Bébike
               nagyapa virágbokrétájára! Érezd mindig azt a sok áldást, mely belőle hozzád száll,
               tartsd és őrizd meg s ne engedd, hogy akár szekrénykédben, akár szívedben por vagy
               feledés érhesse nagyapa bokrétáját!</p>
            
         </div>
         <div type="chapter">
            <head>
              VII. Utazás.
            </head>
            <p>Forró júliusi nap hevében fürdik minden. Hajnalban, reggelente nyári napfénytől
               aranyos zöldben pompázik az erdő, a szőlőhegy s teljes júliusi virágdíszben a kert.
               Olyankor még üdeség van fákon, virágon, de délfelé belemerül az egész természet a
               nagy pompás forróságba és lustálkodva elül a legkisebb szellő is. A máskor oly hűs
               Borostyános terebélyes selyemlevelű bükkfái, lombos hársai is csak tikkadoznak s a
               szőlőnkben még a kis fehér nyires hajlós, mindig lengő, mindig beszédes ágai sem
               mozdulnak, sem susognak, csak a szöcskék zizzennek a perzselt fűben, a nagyfejű
               fekete mezei tücskök muzsikálnak odújuk előtt s a sárga rigók felelgetnek egymásnak
               füttyentve, ujjongatva, hogy érzik már a sok érett gyümölcs jó édes szagát.</p>
            <p>Az országút mentén szőke por vonja be a pipitéreket s a vadkatáng ágbogos szárát s
               szőke por kavarogna benn a város utcáin, csakhogy a por is ellustult s lomhán
               végigfekszik járdákon, utcaközépen.</p>
            <p>Bébikéék udvarát is elfoglalta a nyár. Micóka Ugri cicája lustán heverész s
               nyújtózkodik a nagy szederfa alatt s Bébike kedves fehér csibéje nem szökik ki a
               kertbe kapargálni, de még a túléretten lehulló szederszemek után sem kap, csak
               olyankor csap egyet-egyet szárnyával, ha a Kati meg a Julcsa egy-egy újabb csomaggal
               perdülnek ki a folyosóról az udvarra.</p>
            <p>Az udvaron pedig egy nagy-nagy utazó kosár áll, olyan nagy és terjedelmes, hogy akár
               Bébike és Micóka is beleférnének. De a kosár azért gyorsan telik. Hol a dada hoz még
               valamit, hol anyuska vizsgálja, nem felejtődik-e itthon semmi, be van-e már
               csomagolva a két kis piros napernyő, hát a rózsaszín szalagövek a fehér battiszt
               ruhácskához s nem hiányzik-e vajjon egy kedves képeskönyv vagy játék.</p>
            <p>Bébike és Micóka is segítenek. Bébike feltűrőzködve sürög-forog kis világos, könnyű
               sárga battiszt-ruhácskájában, aranyhaját ma legelőször fonták be s kivánságára a dada
               két hajtűvel takaros kis kontyba tűzte, de Bébi haját lehetetlen simára fésülni,
               mindenféle kis apró, csillámló pelyhek, pajkos, játszi fürtöcskék libbennek,
               göndörödnek homlokára, meg fülei körül.</p>
            <p>Micóka zsebes fehér köténykét kötött elibe s a fejét menyecskésen hátrakötötte piros
               kendővel, mint a dada szokta s csókolni való fontoskodással cipel elő hol egy, hol
               más tárgyat, mit még mind bele szeretne dugdosni a nagy utazókosárba.</p>
            <p>Amikor a babákra kerül a sor, nagy nézeteltérés támad egyik részen anyuska s a dada,
               másik részen Bébike és Micóka között. Anyika és a dada be akarják csomagolni a két
               szőke fürtös kék szemű nagy babát, míg Bébike és Micóka ahhoz ragaszkodnak, hogy a
               két babakisasszony velük együtt s az ő ölükben tegyék meg az utat.</p>
            <p>Mindegyik a babáját s egy-egy kosárkát tele minden jóval akar kézi podgyászként
               magával vinni, végre hosszú tanácskozás, rábeszélés után kiegyeznek.</p>
            <p>A kosárkákat vihetik, ám a babák teljes piperéjükkel, selyempapirba takargatva, az
               úti kosárba vándorolnak. Végre a csomagolás be van fejezve, az úti kosár s kis és
               nagy bőröndök becsomagolva s este lefekvés előtt - mert az elutazás holnap korán
               reggel lesz - anyika a két kicsi kosárkát is megtölti.</p>
            <p>Mi minden kerül azokba! Az egyik nagymama, bár ő most nincs is otthon, valahogy oda
               tudott varázsolni olyan kis kerek omlós mazsolás piskóta csókocskákat, amit Bébike és
               Micóka annyira szeretnek, csokoládé is van benne s gyönyörű nyári körte, a másik
               nagymama meg finom pogácsát küldött s friss, azon meleg kenyeret, mert annak a
               nagymamának kenyere olyan különlegesség, minek nagy híre van. Áldott kenyér az,
               Bébike és Micóka bármerre járhat, párját nem találja, talán kakastejjel süti
               nagymama, aki mint a régi nagyasszonyok, most is maga dagasztja a kenyeret: azért
               olyan dagadós, azért olyan páratlanul ízes, hogy csak anyuka kenyere vetélkedik
               vele.</p>
            <p>A két kislány annyira örül, hogy szinte elaludni sem tudnak, pedig hát nem újság
               nekik az utazás. Roppantul tapasztalt, sokat utazott hölgyecskék ők.</p>
            <p>Mentek ők már messzire is, de még a tengeren is, el egy szép szigetre, ahol a
               narancsot nem a Frank bácsinál kellett venni, hanem ott érett a ház előtt, amelyben
               Micókáék laktak. Jaj, de sokat sírt nagymama akkor, hogy a babák utaztak s a Muci,
               aki ott állt a vasútnál, amíg csak meg nem indult s míg csak tova nem ragadta azt a
               három drága, kitekintő arcot, azt a három kis, könytől nedves integető kendőcskét,
               bizony azt hitte, hogy túlélni sem lehet annyi hosszú, hosszú hetet anyuka, Bébike s
               Micóka nélkül.</p>
            <p>Ám ez most más utazás, nem a távolba, az idegenbe készülnek a babák, csupán néhány
               órányira a szép Balaton mellé. Nagymamáék, Muciék sem mentek a messze hegyek közé: ő
               hozzájuk sietnek most anyukával, hogy a nyaralás jó részét együtt töltsék.</p>
            <p>A rövid ideig tartott elválás alatt meg sűrűn folyt a levelezés nagymamáékkal, Bébike
               és Micóka már leveleket írnak és nem is olyan senkinek sem olvasható, csak
               nagymamának és Mucinak érthető drága kis ákombákomokat, de igazi leveleket.</p>
            <p>„Drága nagymamám - írja Bébike az ő gömbölyű kövér betűivel - drága nagymamám,
               holnapután már mink is ott leszünk és igen nagyon örülünk, tessék megmondani
               nagyapukának, hogy volt ám eső és a dinnyék megnőttek. Anyuka azt izeni, hogy a
               barackot befőzette és ezerszer, milliomszor csókoljuk drága egyetlen nagymamámat és a
               Mucit is, szerető Bébikéje.”</p>
            <p>„Drága Mucim! - írja Micóka kissé ferdén futó, számtalanszor összecsókolt sorokban -
               drága Mucim, holnapután mink is ott leszünk és nagyon örülünk és nagyon sokat
               ugrálunk majd Mucival a vízben és lelocsoljuk egymást, de az anyukát nem szabad,
               ezerszer csókolja nagymamámmal együtt Micókája.”</p>
            <p>Ó legédesebb kis levelek! Milyen örömet hoztatok ti! Valahogy egy kis madár is
               megtudta, mi van belétek írva s azóta ha megpillantja nagymamát meg Mucit a nagy
               vadgesztenyefák alatt, mindig és egész érthetően azt énekelgeti „jön a Bébi, jön a
               Micóka.” És volt-e hajó valaha úgy várva, mint az a szép fehér kürtös gőzhajó, amely
               oly vígan hasítja a kék vizet, mintha csak tudná, hogy anyukát, Bébikét és Micókát
               hozza!</p>
            
         </div>
         <div type="chapter">
            <head>
             VIII. A kis gólyák.
            </head>
            <p>Jaj, de jó volt és de rövid volt az a pár hét! Jaj, de jó volt reggelenként
               nagymamával, anyukával, Mucival lesétálni a lombos kis parkon át a sástól bólongó,
               nádtól benőtt, fényesszárnyú szitakötőktől körülcikázott partig, aztán sietni be-be
               a szép napsütött vízbe! Ugrándozásnak, nevetésnek, táncolgatásnak vége se szakadt;
               különösen Micóka nem fáradt soha bele, még este is, mikor a felfutóval sűrűn benőtt
               verandán Bébike álmos szőke fejecskéjét már anyika ölébe hajtotta s nagy éji pillék
               zúgtak, dönögtek a felfutók széles levelei között s a vadgesztenyefák sötét árnyéka
               rajzolódott a holdvilágos udvarra, Micóka könnyű, kicsiny alakja akkor is ott
               libbent, röpködött a fák alatt, táncolva, énekelgetve, kötélen átugrálva, mert Micóka
               egymagában is nagyszerű jókedvvel tudott játszani.</p>
            <p>De Bébikére és Micókára még máshol is vártak s az ő nyaralásuk a nagymamáékkal
               töltött pár héttel nem ért ám véget; egy napon csak újra megjött a hajó és elvitte
               anyikát, Bébikét és Micókát, aztán hol a vonat röpítette, hol a kocsi vitte őket, míg
               megérkeztek egy kis faluba megint a Balaton mellé, csakhogy annak tulsó partjára.</p>
            <p>Mennyi új mulatság, mennyi új öröm kinálkozott ott ismét, de minden öröm között a
               legnagyobb, hogy Máli néni várta őket s hogy Máli néni alig egy órányira lakik.
               Könnyű oda elkocsizni s könnyű onnan Máli néninek visszalátogatni. De még ha nehéz
               volna is! hát nem jönne-e ha Bébike és Micóka várja!?</p>
            <p>S bizonyos, hogy vidámabb a falu s vidámabb minden a faluban, mikor Máli néni kocsija
               begördül a kapun.</p>
            <p>Vígabb a kora reggeli nyári napsugár, mely diófa ágon, fehér függönyön átsurran s
               keltegeti Bébikét s Micókát:</p>
            <p>- Keljetek fel, itt a Máli néni!</p>
            <p>A kis kakas is felugrik a kapufélfára s vígabban kukorékol, a szürke cica hajnal óta
               mosdik „fülén felül”, mert kedves vendég közeledik, s a szomszédban, a nagy furcsa
               fészekben a gólya is hangosabban, vígabban kelepel. Mert a szomszéd házon, éppen
               Bébikééknek szemközt egy nagy-nagy gólyafészek van és gólya bácsi kora reggel már ott
               álldogál féllábon a verőfényben. Nagyon korán kel, ébren van a legelső
               fecskeszónál.</p>
            <p>Bébike és Micóka nagyon sokat nézegetik Máli nénivel a gólyát. Milyen hosszú piros a
               csőre, milyen szép széles fehér-fekete a szárnya és hogy ki tudja tárni, mint két
               vitorlát s levitorláz velök a Balaton partjára. Ott a nedves zsombékban tanyáznak a
               kövér békák, a fürge csíkok, a hosszú kigyók, gólya bácsi egésznap vadász rájuk s
               viszi a legkövérebb falatot, a pecsenyét annak a két fiókának, melyeket otthon, a
               fészekben, gólyamama őriz.</p>
            <p>Kedves, ügyetlen, nagyfejű, butácska jószágok még a kis gólyák, alig merészkednek a
               fészek ágas-bogas széléig, onnan nyujtogatják, tátogatják hosszú csőreiket.
               Napról-napra lesi, figyeli őket Bébike és Micóka s napról-napra van mit elújságolni
               róluk. Valahányszor Máli néni elé szaladnak, biztos, hogy az első csókok után igy
               kezdik:</p>
            <p>- Máli néni, a kis gólyák!...</p>
            <p>... És Máli néni künn áll a háza előtt az udvaron s készül, mint minden reggel,
               Bébikéhez és Micókához.</p>
            <p>Az udvart harmatos reggeli árny takarja még, délelőtt majd elözönli a napfény s csak
               délután nől újra a ház felől a meleg nyári árnyék. Harmatos az udvar és csupa
               rezeda-violaillat.</p>
            <p>Oh, édes violavirágos, rezedaillatos kis udvar, nyílanak-e rózsáid úgy mint egykor?
               Ott-e még a zöld pad a ház előtt a lehajló ágú szomorú fűzfa mellett, ott-e még a
               fecskefészek a zöld zsalus ablak felett s keringenek-e a fecskék úgy mint
               egykoron?</p>
            <p>Ah igen, minden még a régi! A szivvigasztaló s a ménta is a ház mögött, a ribizli
               bokroktól szegett út a kertben, az öreg diófa is és indáktól befutott, kakukfűtől
               benőtt mély árkában a patak!...</p>
            <p>... És Máli néni ott áll a ház előtt s készülődik Bébikéhez, Micókához és ahogy
               készülődik s még egy piros rózsát, még egy szál violát szakít, egyszerre észreveszi,
               hogy milyen sűrű, hűvös ma a harmat, ott a rózsaágon meg milyen hosszú, fehér pókháló
               száll, libeg; sok úszik ilyen a levegőben, sok akad meg ilyen a nyár vége felé. A
               sudarfán is zizzen most valami s Máli néni elé csak oda perdül egy sárga levél. Hát
               ilyen hamar elmult volna a nyár?</p>
            <p>Máli néni most még jobban siet, olyan lassú is ma a kocsi, alig bírja kivárni, míg
               beér a faluba, be a jól ismert udvarra. De mi történt ottan? Az ajtó előtt áll az a
               bizonyos óriási útikosár, anyika, dada egyik csomagot a másik után rakják bele, most
               a két kis piros napernyőt, most a rózsaszínű szalagövecskéket és Bébike és Micóka
               vígan sürgölődnek, vígan készülődnek hazafelé!</p>
            <p>Máli néni elfordítja a fejét és a szeme oda téved a szomszéd házra, a gólyafészekre,
               de a gólyafészek üres, olyan szomorúan üres s fenn a légben vidám hangos kelepelés
               hallszik; készül a gólyacsalád messze napkeletre. Szárnyaikkal csapdosnak, vígan
               kelepelnek a már szárnyrakapott, könnyen tovaszálló
               kedves kis gólyák. Máli néni szeme hirtelen könybelábad, de már akkor dédelgető, hízelkedő kis karok fonódnak nyaka
               köré:</p>
            <p>- Máli néni, édes Máli néni jőjjön el velünk!</p>
            <p>És Máli néni néz, néz a gólyák után, lám lám, a nagy gólyák hogy elhagyják a régi
               fészket és mennek a két kicsivel...</p>
            
         </div>
         <div type="chapter">
            <head>
               IX. Két kicsi kertről.
            </head>
            <p>Nyári reggel a kertben. Nem az a szellőlibbenés nélküli meleg reggel, melyben már
               érezhető a pompásan ragyogó nap forrósága s mely tele van a nyár pazar, bőséges
               aranyával, nem, a nyár már indulóban van, szedi össze forróságát, napfényét s tova
               készül déli partok felé, sugarakban ringó kék tenger mellé, hol álmosan bólongó
               rozmaringok, bársonyszirmú rózsák inganak a forró levegőben...</p>
            <p>Ám azért mégis ékes és gyönyörűséges ez a reggel, mintha csak három évszak diszítette
               volna fel. A tavasz ráborította üdeségét, a nyár tarka színeit s az ősz behintette
               sűrű csillámló harmattal, beszőtte lenge, megnevezhetetlen kékárnyas párával. Arany
               fénysávok nyulnak el a világos élénkzöld pázsiton s felette vidáman suhannak az
               akácfán síkongató sárgarigók kergetőző árnyai. A ziniákhoz már elért a nap s a tömör
               százszínű virágokon tarka lepkék szállongnak.</p>
            <p>Régi ismerősöm valamennyi. Hányszor lestem azt a plüss szárnyú, piros szalagos fekete
               admirálist, hányszor néztem a pávaszem hamvas kék pettyeit barna vörös szárnya
               sarkán. Ismerem azt a két vígan táncoló sárga pillét is; onnan a vadvirágos
               domboldalról, a szőlőhegyből látogattak ide.</p>
            <p>Viola és rezeda nyílik a ziniák mellett, ah, milyen édes az illatuk és hogyan csillog
               a harmat a lila, sárga s halványrózsaszín violákon! Harmattól hamvas az újra nyílni
               kezdő rózsák levele is, harmat lepi el a remek teljes begóniákat, a lengő égszín
               plumbágokat, s az üvegházi hibiskus pompázó biboros virágját. A fenyősort is csillogó
               gyémántos hálóval vonta be a harmat. A kis lucfenyők nagyot nőttek, legfelső nyulánk
               hajtásuk már felér az almafa s barackfa ágak sűrűn összeboruló sátoráig.</p>
            <p>Rég megszedtük a leves, mézes pirossárga kajszikat, de a körte s almafák még rakva
               vannak gyümölccsel. Olyan ez a hely most, mint egy hosszú lugas; szellős, árnyas lomb
               borul fölibém, melyen átszűrődik a napsugár, finom apró szikrákban a fenyők sűrű
               szövedékjén, nagy arany foltokban fenn a levelek közt.</p>
            <p>Átnézek a hűs, zöld ágakon a veteményes kertbe, túlról valami aranysárga csillant a
               szemembe, ah igen, ott a kerítés meg az én fűzfám mellett kinyíltak a napraforgók s
               nagy, széles arcukkal mintha jó reggelt kivánnának; jól tudják, milyen nagyra tartom
               őket, egy távoli kedves ház tájáról származtak ide... Az a kedves ház most, tudom,
               fürdik a reggeli verőfényben, aranyos, vidám reggeli napsugár száll fényes
               ablakaira, a kis kertben az ablakok előtt rózsák nyílanak s illatuk összevegyül kék
               katángos rétek tiszta üdeségével s az illat száll... száll, hozza friss szárnyú
               reggeli szellő, szinte érzem, elhat ide hozzám! Avagy tán csak innen árad abból a két
               kicsi kertből, mely a ribizke-bokroknál vonul meg?</p>
            <p>Két kicsi kert! De milyen édesség van rajta! A hajnal, mielőtt eltűnik, e két kicsi
               kertre hinti legragyogóbb gyöngyeit, a döngő, zümmögő méhecskék tovább időznek
               virágainál, mint másutt s a langyos esti fuvalom is itt suhan át legszívesebben. S én
               azt hiszem, minden azért van így, mert ez a két kicsi kert nagy szerepet játszik s
               nagy helyet foglal el két édes gyermekszívben s nemcsak az én megvesztegetett
               szemeim, de mind azoké, kik a gyermekeket szeretik, megláthatják, megérezhetik, hogy
               itt a virágokat két pár gömbölyű kezecske ápolja.</p>
            <p>És a szelid, bájos virágok mi mindenre nem tanítják azt a két kis leányt! Halkan,
               észrevétlenül, úgy ahogy csak virágok tudnak, megtanítják őket minden szépnek
               szeretetére, gyöngédségre is tanítanak, mert akik virággal bánnak, azoknak a szíve
               és a keze önkénytelenül hozzászokik a lágysághoz és gyengédséghez, türelemre és várni
               tudásra is tanítanak, mert hiszen ki kell várni türelmesen minden rügy fakadását,
               minden bimbó kinyíltát s gondosságra, munkásságra is szoktatnak a virágok s üde
               egészséget, vidámságot lehelnek.</p>
            <p>Ó a virágoknak csoda erejük van, meg tudják tanítani a könyörületet és még a
               betegápolást is. Ha lázas éjjeken a beteg forró, gyötrődő fejét olyan lágyan,
               gyógyitón, oly nesztelenül érinti meg egy áldott könnyű s mégis oly biztos kéz, ki
               tudja, hogy azok az alig érezhető ujjak nem tanulták-e bűvös, halk, édes
               könnyűségüket az elmult gyermekkorban valamely szegény, lankadt, beteg virág ápolása
               közben.</p>
            <p>Ha látok kedvetlen, sápadt arcú gyermekeket, túlérett, vérszegény, üres szemű kis
               divatbábokat, egyszerre tudom, hogy ők sohasem ültettek virágot a saját kis
               kertjükbe, sohasem lesték repesve a viola nyilását, ruhájuk sohasem lett harmatos,
               cipőjük poros, vézna ujjacskájuk sáros és arcuk, szegény, szintelen kis arcuk, soha
               éltető, egészségtől piros a virágok között.</p>
            <p>Ám itt napsugár ragyog és harmattól, napsugártól csillog a Bébike és Micóka két kicsi
               kertje! Vidáman fonódik a hajnalkák lenge indája, nevetnek a bársonykák, szegfűk,
               rezedák s a többi szép nyári virág mind. Kerek leveleivel integet a sarkantyúka,
               tátogat az oroszlánfej és mintha ma mindannyi sugdosna s kiváncsian, örömtelt
               várakozással nézne a kertajtó felé.</p>
            <p>Mire várhatnak? Mire leshetnek? Ah már tudom! Csikordul a kertajtó, kinyilik, kitárul
               s belibben rajta a világ két legédesebb, legkedvesebb kis napernyője, legédesebb kis
               kalapja, hazajött, megérkezett Bébike és Micóka!</p>
            
         </div>
         <div type="chapter">
            <head>
               X. Nagyapa perselye.
            </head>
            <p>Nagyapának volt egy perselye. A persely ott húzódott meg az öblös, régi szekrény
               egyik zúgában s nagyapa csak akkor vette elő, ha egyedül, egészen egyedül maradt
               szobájában.</p>
            <p>El sem képzelitek, milyen különös tartalmat rejtett a persely. Mindama apró
               kivánságok töltötték meg, melyekről nagyapa lemondott; lemondott olyan jóságos,
               elégedett mosolygással, ahogy csak az ilyen nagyapák tudnak mosolyogni.</p>
            <p>És a persely már szinte beszélgetni tudott; olykor szerény, alázatos koppanás
               hallatszott belőle; „kopp-kopp” - szólt a persely „ezek azok a barna rézkrajcárok,
               melyek majd átváltoznak aranyfonállal átkötött rózsaszín selyempapír-zacskókká,
               telve vanilia- és pörkölt mandola-szaggal, telve mindazzal a nyalánksággal, mit
               Bébike és Micóka úgy szeretnek megtorkoskodni.”</p>
            <p>Máskor hivalkodó, csengő ezüst csilingelés hangzott belőle: „csin-csin! nem soká vár
               már Bébike és Micóka a gyönyörű nagy hajas babákra!”</p>
            <p>És hogy az évek multak és fordultak, sokszor kiürült és sokszor megtelt a persely s
               mind többet többet nyelt el s mind többször beszélt és mind gyakrabban lehetett látni
               nagyapa szép magas alakját valamely boltban, ahogy kedvtelve nézegette, válogatta a
               játékokat és csecsebecséket.</p>
            <p>Egy nap megint megszólalt a persely: „Nagyapa, - mondta - nagyapa, tudod-e mit kiván
               az a bohó kis Bébi?”</p>
            <p>„Hogyne tudnám, - felelte nagyapa - azt a kék szalagos, ezüst csengős nagy
               cukornyulat kivánja onnan a cukrászkirakatból, meg is kapja még ma a galambom, Micóka
               meg a párját.” „Nagyapa, nagyapa, - volt a zümmögő felelet - most az egyszer nem
               találtad el, Bébike nem a nyulacskát kivánja, hanem azt a puha piros plüsskalapot,
               melyet a divatárusnénál látott.”</p>
            <p>Piros plüsskalapot? de hát lehetséges ez! Bébike, az ici-pici Bébi nem ondorát,
               tamburát, nem hajasbabát, nem is cukornyulacskát, hanem piros plüsskalapot kiván?
               Vagy hogy az évek észrevétlen illannak és a kicsi Bébi nem is oly ici-pici már?</p>
            <p>Nagyapa fejét csóválja, de azért Bébike megkapja az óhajtott kalapot. Bébi megkapja a
               kalapot s fel is teszi. És most fogjátok be füleiteket nagymamák, nénikék s te
               leginkább, anyuka, meg ne halljátok, amit mondok. A piros plüsskalap viselője már nem
               oly szép, mint az a kis fehér csipkeruhás angyal volt, kit valamikor keresztmama
               táncoltatott karján, sem mint az az ennivaló fehérbóbitás gyönyörű babuska, kire
               minden ember gyönyörködve nézett. Hirtelen nőtt, túlgyöngéd, sápadt virágocska a mi
               Bébink, halovány arcocskája megkeskenyedett, csupán a szemei olyan mesebelien kékek,
               mint azelőtt.</p>
            <p>Hát Micóka? Micóka lassan nől és édesen kövér kis jószág; arcocskája oly hamvas,
               melegen piros, mint a naptól sütött őszi barack, piros szájacskája csupa jókedv és
               csacsogás s fülecskéiről már nem tudnám megmondani, melyik van „papírosból” és
               melyik van „üvegből”, úgy betakarja a sűrű bársonyos barna haja...</p>
            <p>Repül az idő tovább. Nagyapa ismét szobájában ül szokott helyén, a nagy íróasztalnál;
               künn a nyárutói estét már-már felváltja az éjjel, bólongatnak a fák ágai, lassan
               éjjeli fuvalom csap át a bokrokon; ilyenkor különös világ kezdődik a kertben,
               ilyenkor kezdenek járni, suhanni a tündérkék s mindenféle tüneményes lények s valami
               suhan és közeledik nagyapa ajtajához... Nagyapa felrezzen, ajtaját megkopogtatták,
               szokatlan, soha nem hallott kopogtatás, zengő, csengő, mintha aranyhegyű rózsaszín
               ujjak zörgetnének. „Ki az? - kérdi nagyapa - ki keres ilyen későn?” „Nyisd ki nagyapa
               - csilingel odakünn egy ezüstös hang - nyisd ki az ajtót: én akarok bejönni, én - a
               Szerencse.” Nagyapa elmosolyodik. „Eltévesztetted az utat, jó Szerencse, nem ide
               akartál te jönni, hosszú évek során sokan kopogtattak ajtómon igaz jó barátok - Isten
               áldja meg a nyomukat - hamis barátok is - rég befedte lábuk nyomát a por - nem látom.
               Sokszor nyitotta kilincsemet a Szeretet, néha a Gond, de többször az Öröm, Küzdés,
               Reménység, Csalódás, Siker - mind ismerőseim. Volt idő, hogy fényes arcu vendég jött
               be hozzám zöld koszorukat hozva és volt óra, mikor a gyász hozta el ciprus lombjait.
               Jó és rossz napok követték egymást, csak tégedet nem láttalak soha! - menj útadra,
               eltévesztetted az ajtót!” Ám ekkor hangos követelő csörgés-zörgés hallatszott a
               szekrény mélyében: „Nagyapa, hát te nem is gondolsz Bébikére és Micókára, ereszd be
               kérlek a Szerencsét, ereszd be gyorsan, mielőtt elsiet, hisz éppen jókor jön, úgyis
               akartam mondani valamit, valami sürgőset!” És Bébi s Micóka nevének hallatára nagyapa
               felkelt s bebocsátotta a váratlan vendéget. A Szerencse pedig beszállt és
               megtelepedett s alig telepedett le, már ismét beszélni kezdett a persely: „Bébikének
               és Micókának van két kivánsága, reggel, ha fölébrednek, rögtön arra gondolnak, este,
               ha elalusznak, még álmukban is eszükbe jut.” „Ejnye-ejnye, te persely, - mondta
               nagyapa - hát nem tudtál már előbb szólni és mit kivánnak a lelkeim?”</p>
            <p>„Most igazán nem találhatod el, hogy mit kiván Bébike és Micóka - felelt a persely. -
               Két pár könnyű fehér, táncraperdítő cipőcskét kivánnak s két habos, lenge, csipkés
               fehérruhát, olyant, a minőben, kis bohó leányok táncolni szoktak.”</p>
            <p>A szobában erre nagy nevetés támadt. A kedves régi bútorok, melyek ismerték Bébikét
               és Micókát legelső apró, tipegő lépésüktől kezdve, mind elnevették magukat. A
               szekrények szinte recsegtek, a nagy bőrkarosszékek szinte hahotáztak s nagyapa is
               nevetett, úgy nevetett, hogy még a szemei is könybe lábadtak. Vagy talán nem is
               csupán a nevetéstől lett a szeme nedves? talán nagyapa egyszerre két rózsaszín szárny
               első búcsúzó lendülését hallotta s talán azt látta, hogy a fehér tánccipőcskék, fehér
               habruhák érkezésére indulni, örökre tovasuhanni készül és búcsúzni kezd Bébikétől és
               Micókától a rózsaszín szárnyú, a felhőtelen, a boldog gyermekkor!?...</p>
            
         </div>
         <div type="chapter">
            <head>
              XI. Két pár fehér cipő.
            </head>
            <p>És a két pár könnyű fehér cipőcske elkészül s elkészülnek a lenge, csipkés,
               habosfehér ruhácskák is, mert a táncórák véget értek s befejezésül nagymamáéknál bál
               lesz.</p>
            <p>Kezdetben csak úgy indul az egész, mint valami tréfa, azt hisszük, édes, bohó
               gyermekjáték még. Összejönnek majd úgy, mint azelőtt játszani, hancúrozni,
               ugrálgatni, de lassanként észrevesszük, hogy valami megváltozott, hogy valami más
               készül most, s mikor a nagy nap délutánja elérkezik, valóságos lázas izgatottsággal
               sietünk át a szobákon, a szalonon, mely ma teljesen a gyermekeké, a nagy ebédlőn, hol
               alig maradt más bútor, mint a sorba állított székek, hogy több hely maradjon a
               tánchoz.</p>
            <p>És ime, már is érkeznek a vendégek.</p>
            <p>Legelsők Bébike és Micóka.</p>
            <p>Micóka báli ruhácskájában is a régi édes kicsi Micóka, csakhogy a táncórák alatt
               csodálatosan megfogyott; lehet, hogy csupán a folytonos mozgás okozta, mert Micókánk
               oly túlon-túl szeret táncolni, hogy odahaza is folyton keringél, de anyuska azért nem
               egyszer aggódva simogatja megkeskenyedett arcocskáját s aggódó tekintettel nézi
               kedves kis alakját, mely még röviddel előbb olyan ennivalóan kövérke volt s most oly
               madárkönnyű lett. Bébike még pár pillanatig melegszik köpenyébe, bolyhos kendőjébe
               takarva, aztán hirtelen ledobja mindkettőt - és mi felkiáltunk.</p>
            <p>Bébi átváltozott egy nap alatt, úgy mint zöld bimbójából egy nap alatt kivirít fehér
               selymesen, aranykoronásan - a jázminvirág.</p>
            <p>Hol van Bébi, a sápadt, színtelen kis Bébi? Hófehérke áll előttünk visszatérve a
               mesék országából, magasan, erőteljesen s mégis nyulánkan, hófehér arcán mesés
               rózsaszín lehelet, hófehér homlokán napsugaras aranyfürtök s két nagy szeme olyan,
               mint a napsugártól beragyogott kék ég...</p>
            <p>De már robognak a kocsik s rövid fél óra alatt egy egész tavasz árad szét a szobákban
               s friss feslő virágokkal hint be mindent.</p>
            <p>Rózsaszín, fehér, kedves, üde ruhácskákban itt vannak mind a jól ismert édes kis
               alakok s mégis, mikor Muci néni az ajtóban állva végigjártatja tekintetét a csevegő,
               nevető, bájos csoporton, alig találja meg régi kedvenceit. A kicsinyeket, a
               legkisebbeket igen, a szép szőke Margitka, a kedves kövér Terike nem változtak, ám a
               többi, tegnap még gyermek, ma már serdülő leányka, kis hölgyecskék, kiknek könnyű
               lábacskáiról ma immár lehulltak a gyermekcipők. Drága kis lábacskák, melyek bár
               fehér báli mezben, most öntudatlanul megkezditek az élet útját járni, vajjon minő
               lesz útatok!?...</p>
            <p>Ám Muci néni szívében hirtelen friss vidámság ébred, olyan egészséges, oly bátor,
               erőteljes ennek az új tavasznak virulása! E fürge, gondtalan, táncratermett lábacskák
               mintha képesek lennének bátran és ifjú kedvvel a kötelességek nehéz útjait is
               megjárni. Ezek az édes gyermekkezek, melyek most még friss virágokkal játszanak,
               mintha eléggé acélosak volnának komoly munkákra is. Muci néni egy új kor fuvallatát
               érzi e pillanatban s e bájos leánykák annak legédesebb hírnökei. Egy új korét,
               melyben édes ifjú teremtések félelem nélkül kiveszik részüket ha kell, az élettel
               folytatott küzdelemből, ám nem vesztve el azért harmatos kedvüket, gyöngéd, leányos
               bájukat s mindazt a napsugaras varázst, mellyel az igazi nőiesség az otthont
               bearanyozza...</p>
            <p>Az ebédlőben hangolják már a cigányok a hegedűket s elűzik Muci néni fejéből a komoly
               gondolatokat. Siet mindenki az ebédlőbe, egyelőre csak a nem táncolók, mert benn a
               szalónban kezdenek egymás között foglalkozni, - bizony csak egymás közt, táncos egy
               sincs, kivéve a keresztmama fiát, Miklóst.</p>
            <p>Mikuci már nagy legény s tizennyolc évéhez mérten rendkivül öregnek tartja magát; egy
               pillanatra át is villan csinos fején, hogy ő most imponálni fog a „gyerekeknek” és
               blázirt lesz, aki már a táncba régen beleúnt. De azonnal felülkerekedik aranyos
               kedve, veleszületett pompás szeretetreméltósága és siet ő is a régi játszótársnékhoz,
               hogy a táncrendekbe beírja nevét. Ám Miklós úrfi kicsit elkésett; a táncrendek már
               majdnem tele vannak írva s nincs egy sem, melynek lapján kétszer vagy háromszor, ne
               ékeskedne hátradőlt határozott betűkkel, hogy „Mariska”. Mariska pedig nem más, mint
               a keresztmama szép menyasszony-leánya, ki menyasszony létére is úgy odaillik a kis
               bálozók közé.</p>
            <p>Künn az ebédlőben pedig már elhelyezkedtek a nézők. Legelől a nagymama, Máli néni és
               a nagyapák. Az övék az első hely, ők hadd lássák legelőször, mikor belibben Bébike és
               Micóka. És itt vannak mind a nénikék, mind a bácsikák és minden szem feszült
               várakozásban fordul az ajtó felé!... Felhangzik a Graciána első üteme és egymás kezét
               fogva belibben a Cukros és Bébi, utánuk lenge sorban a Graciána, bájos mozdulatával,
               felemelt karokkal a leánykák lenge sora. Azután megélénkül a zene, gyorsabban
               perdülnek, szállnak, mintha csak szárnyuk volna. Az arcuk is pirosabb, a szemük is
               ragyogóbb, kacagó nevetésük is felcseng; nénikék, mamák szeme felragyog, az öreg
               ebédlő bizonyosan tudja miért!</p>
            <p>Az öreg ebédlő még jól visszaemlékszik arra az időre, mikor a mamák és nénikék
               suhantak így könnyű táncban. Szép idő volt az, de ki kivánná vissza?</p>
            <p>Hiszen akkor még nem volt Bébike és Micóka! Anyika és Muci néni eleinte egészen el
               vannak kápráztatva, de mikor az első elragadtatásból felocsudnak, szemükbe ötlik mily
               egyformán bájos, mégis, mily különböző, egymástól elütő az előttük ellibbenő leánykák
               tánca s eszükbe jut egy nagy poéta mondása: „Semmi nem jellemzi úgy az embert, mint a
               tánca!” És csakugyan - súgja anyika Muci néninek - mintha mindegyiknek belső lénye,
               érzése, gondolata nyilvánulna mostan!</p>
            <p>- Szeretem a Cukros táncát, - mondja Muci néni - szeretem, amint eliramlik mellettem
               ez a kedves, pompás szélvészkisasszony. Olyan a tánca, mint nagy, bátor szemének
               nézése meg a piros, nyitott szájának nevetése: természetes, nyilt. Jut is az eszébe,
               hogy szépen vagy kecsesen lépeget-e, ő fiatal, boldog, szinte kicsattog belőle a
               jókedv; hát táncol, perdül s olyan szép és kecses, szabad nemtörődömségében, akár a
               vadvirág, mit a szél ingat.</p>
            <p>És szeretem az Irmuska leányosan szende s mégis magyarosan deli lendülését is; s amíg
               összhangzó nesztelen mozdulatait nézem, látni vélem, otthonában milyen édes kis házi
               tündér lehet ő. Azt hiszem, életében még sohasem volt haragos vagy ingerült és áldás
               lehet a betegszobában. Nesztelen, könnyű kezecskéi, tudom, sohasem koccantanak,
               zörrentenek meg semmit.</p>
            <p>Elluskát se jó, se rossz napokban nem fogja elhagyni ragyogó jókedve s az segít majd
               neki áttáncolni száz akadályon, miket az élet elénk gördít, az segít majd legyőzni
               száz nehézséget, mint ahogy ma játszva legyőzte azt, mi otthon, egy pillanatra
               aggasztotta.</p>
            <p>Mert Elluska kissé szepegett a bál előtt.</p>
            <p>„Jaj apuskám, - mondogatta - hogyan táncolok én majd, annyira készültem a vizsgára,
               hogy nem tanulhattam meg sem a Gracianát, sem a Krakoviánkát, sem a Pas des
               pâtineurs-t.”</p>
            <p>„Nem féltelek én téged, - felelt az apja - nem azért vagy te Bogáthy-lány, hogy
               valamit ne tudj táncolni; majd ha ott leszel, nevetsz egyet, aztán járod.”</p>
            <p>És Elluska nevetett egyet az ő páratlan nevetésével s járta olyan szépen, mintha
               egész életében mást se tett volna.</p>
            <p>Hát Giza, a szép barna Giza? Micókát kivéve, talán egy sem szeret úgy táncolni, mint
               ő s mégis, még a tánc öröme, nevetése közt sem változik finom ajkai körül az a
               határozott vonás, fényes, sötét szemében az a komoly, mély tekintet.</p>
            <p>Ez a kis lány csupa érzés, akarat!</p>
            <p>És most villanva, könnyen, mint a fecske, Micóka suhan el anyika és Muci néni
               előtt.</p>
            <p>„Micókám, édes kis Micókám!” S mindketten szeretnék karjaikat kitárni, oly igazán
               festődik a Micóka gyönyörű táncában egész édes lénye.</p>
            <p>Olyan igaz, olyan egyenes, olyan bársonyosan édes minden mozdulata s olyan vidám,
               mint a rózsanyilás, s mégis egy kicsit oly félénk is, mint az elrebbenő madár.</p>
            <p>És most Bébike jön. Kivál mind közül rózsaleheletes hab arca, mely még a tánc
               forgatagában sem lett egy árnyalattal pirosabb. Muci néni előre hajol és úgy követi
               szemeivel Bébi sugáralakját, gyönyörködve s valami hirtelen támadt csodálkozással.
               Nem egy gyönyörködő tekintet szállt ma Bébike felé; ám a csodálkozás Bébike táncának
               szól, mert ő az egyetlen, kinek tánca nem árúl el semmit.</p>
            <p>Míg a vidám tánczene hangzik s vígan gondtalanul repülnek a párok, Bébike könnyen,
               nyugodtan, kissé hanyagon lebben tovább, bájos arcocskáján egy vonás sem mozdul s
               kéksugaras tekintete mintha messze távolságokba kalandozna... és a tánca nem árul el
               semmit.</p>
            <p>Ó anyika, Muci néni s ti mind, kik Bébit szeretitek vagy szeretni fogjátok,
               vigyázzatok!</p>
            <p>Bébike, a kis Bébi, kinek egész élete csak napsugár, csacsogás volt, nem-e talány
               előttetek? Nincs-e lelkében ezerféle szín, gondolat, egymásnak ellentmondó hang,
               tulajdonság, érzés, gyengédség, mely a lehelettől is megsértődik s akaratosan
               visszavonul, büszkeség, mely túlérzékeny, ám dacos s nem olyan-e szíve, mint egy
               százhúrú hangszer? Ilyen hangszerrel vigyázva kell bánni!...</p>
            <p>Hangzik a zene, foly a tánc, egyik-másik a leánykák közül már le-le ül pihenni, csak
               Micóka nem. Járná ő három éjjel, három nap, pedig nem egyszer néz aggódva rá
               nagymama, hol meg anyikának tűnik fel, milyen kicsi, milyen törékeny Micóka.</p>
            <p>Talán jobb is volna, ha már elhagyná a táncot. De ki kivánhatná ezt Micókától, mikor
               a cigányok rákezdik éppen most a legropogósabb, legragyogóbb kedvű, legtáncrahivóbb
               csárdást!</p>
            
         </div>
         <div type="chapter">
            <head>
               XII. Az új kabát.
            </head>
            <p>Szép őszi idő. A csípős őszi szél bár át-átcsap az utcán s megrázogatja, csörteti azt
               a nehány nagy, barna, guzzsadt levelet, mely a vadgesztenyefák ágain még megmaradt,
               de az ég mélységesen kék, a nap is süt s a tiszta, hűvös novemberi levegőbe vígan
               kanyarog a sültgesztenyék jószagú kékes füstje. Kati néni süti már a nagy, sárgára
               kipattanó, édes gesztenyéket a templom előtt s Kati nénitől szokta a nagymama venni a
               sültgesztenyét s ma arra várja Bébikét és Micókát. S Bébi s Micóka jönnek.
               Behallatszik szobámba a kedves ismert ajtónyitás, a gyors, apró lépések drága zaja.
               Sietek, de hogyan sietek hát elibök, hogy már belépéskor láthassam, elfogjam őket!
               Bébike a karomba repül; de milyen szép is ma megint ez a Bébike! Olyan nagy, kék
               szemekkel nevet reám, mintha minden szép kékség, amit eddig láttam, az égé, a
               vadkatángoké, a csillámló tavaké, a távolba vesző hegyeké, mind-mind beleolvadt volna
               az ő két kék szemébe s milyen gyengéden rózsás az arca s hogy repkednek könnyű
               aranyfürtjei fehér homlokán és milyen pompásan illik arcához, szőke hajához ez a
               kedves, ez a bolyhos, ezüstszinű új őszi kabátka!</p>
            <p>„Mucim, - kiáltja - Mucim, ugy-e szép? s jó meleg ám, ebben ne féltsen, hogy meghűlök
               és milyen gyönyörű idő van, mintha csak az én kabátom kedvéért volna és ebéd után
               rögtön elmegyek ám Máli nénivel sétálni, talán a Cukros is jön és...”</p>
            <p>Halk mély sóhajtás s aztán csendes, alig hallható, eltitkolt, visszafojtott sírás üti
               meg a fülemet. Igy csak Micóka tud sírni, ilyen forrón, csendesen, egész szívből.</p>
            <p>„Micókám, kis Micókám, mi bajod van?” - és rohanok hozzá.</p>
            <p>Micóka szeme ázik a könytől s kis, sovány vállai remegnek a visszafojtott zokogástól.
               Egy pillanatra elfordul, hogy ne lássam, de aztán kis feje csak odaborul vállamra.
               „Nekem nincs!”... Neki nincs! de hát lehetséges ez? Hitetlenül nézek anyika felé s ő
               végre kimagyarázza, hogy dehogy nincs, csakhogy pár napig, esetleg egy hétig várni
               kell rá, mert a Micóka kis madártermetére készen az egész városban sem volt kapható
               épp olyan kabát, mint a Bébié.</p>
            <p>Pár napig! De milyen hosszúnak látszik az a pár nap Micókának! Ó csak Bébi tenné meg,
               csak most az egyszer tenné meg, hogy ne menne addig sétálni az új kabátban, míg a
               Micóka kis kabátja el nem készül, mert hiszen Micóka hogyan menjen el az ő tavalyi -
               bizony már kinőtt - kabátkájában, pedig milyen jó volna ma délután sétálni a Máli
               nénivel, olyan szép az idő s a főutcán annyi a tarka, csillogó kirakat! A Cukros is
               bizonyára velük megy, talán az Oroszihoz is bemennek cukros gesztenyét enni.</p>
            <p>Ó ha Bébike csak most az egyszer még rávenné a tavalyi kabátját! de nem teszi meg,
               Micóka biztosan tudja - és Bébi csakugyan nem mutat semmi hajlandóságot az
               ilyesmire.</p>
            <p>„Ha Micókának volna készen a kabátja, én bizonyosan nem szólnék - mondja - s vagy rám
               venném a régit, vagy szépen itthon maradnék. Mit használ neki, hogyha elrontja az én
               délutánomat is és máskor ilyen eszébe se jutott volna, de ma olyan különös...”</p>
            <p>És nem használ semmi rábeszélés. Bébike akaratos kis fejét hátraszegve, nem
               enged.</p>
            <p>Az ebéd kedvtelenül telik el. Mindenki szokatlanúl nyomott hangulatban ül a helyén,
               még az örökké tréfáló Lajos bácsi is szomorúan nézegeti kis kedvencének kisírt
               szemeit; kérdezné is, de anyika hirtelen int, hogy ne kérdezze Micókát, így aztán
               csak még szeretetteljesebb, becézgetőbb hangon beszél hozzá mint máskor, csakhogy a
               becéző hangra mindúntalan egy-egy nagy könycsepp fut össze a Micóka szempilláin, úgy
               hogy ebéd végeztén anyika már nem bírja tovább. Alig várja az asztalbontást s akkor
               előveszi Bébit. „Bébike, - mondja szokatlanúl komolyan
               - máskor nem szólnék s nem rontanám kedvedet, tudod, hogy nem szeretek köztetek
               bíráskodni, de látod, az utóbbi időben Micóka oly gyenge és érzékeny lett; hát tudnál
               te mulatni, mikor ő, szegény, itthon maradna? Várj egy pár napig, addig nem engedem,
               hogy rád vedd az új kabátot.”</p>
            <p>Mi minden küzd Bébiben! Vajjon elment volna-e szabad akaratából sétálni? de most
               indulatos, akaratos kis szíve csak azt érzi, hogy neki, Bébinek, az anyika
               kényeztetett, dédelgetett Bébijének más valakit elébe tesznek, hogy az ő öröme, az ő
               kedve nem számít s hogy nem jószántából, de kényszerülve le kell mondania arról, mire
               annyira örült...</p>
            <p>Szó nélkül, de egészen az ajakáig elhalványodva fordul meg s indul befelé a
               szobába.</p>
            <p>„Bébi!...”</p>
            <p>„Jól van anyika, meglehet a Micóka kedve, nem veszem rám, de itthon maradok” s azzal
               már bent is van a szobában s hátat fordítva a szobának és az egész világnak,
               odaszorítja dacos, halavány arcocskáját az ablak üvegéhez. Nem tekint vissza, mikor
               anyika bejön s újra kimegy s így nem is látja anyika drága, édes arcán azt a
               fájdalmas vonást, nem tekint vissza, mikor lábujjhegyen besurran Muci néni s én
               megállhatok ott a másik ablaknál s észrevétlenül szemlélhetem őt.</p>
            <p>Tudom miért bámul ki oly állhatatosan az utcára. Nincs ott semmi nézni való... de az
               én szép Bébim szemeiben haragos, keserű könyek égnek, könyek, melyeknek nem szabad
               lehullani és látatlanul kell felszáradniok.</p>
            <p>Csördül, kitárul az ajtó s bepördül a Cukros és Giza.</p>
            <p>„Gyönyörű idő van, - kiáltja a Cukros - gyerünk”. De aztán megütődve néz Bébire.</p>
            <p>„Hát Szépség, neked mi bajod van!? talán csak nem sírsz?”</p>
            <p>Még csak ez kellett! Bébike felcsattan.</p>
            <p>„Jut is eszembe sírni és most hagyj békén Cukros és menj sétálni Micókával!”</p>
            <p>„Tyű!... itt beütött! - mondja Cukros. - No nekem úgyis még zeneórára kell mennem,
               mire visszajövök, majd meggondolod magad, addig is szerbusz...” és a Cukros menekül,
               de Giza még ottmarad s gyöngéden átkarolva Bébit, igyekszik őt az ablaktól elvonni.
               Ám Bébi eltolja őt magától.</p>
            <p>„Menj Gizus, majd később kimegyek hozzátok, most csak hagyjatok...” s Gizus látja,
               hogy valóban egyedül akar Bébi maradni és nesztelenül kisurran ő is.</p>
            <p>Csend.</p>
            <p>Aztán újra nyílik az ajtó, Micóka jön most. Lassan, tétovázva megy a karszék felé hol
               a Bébi új kabátja pompázik, szó nélkül karjára veszi s Bébihez fordul.</p>
            <p>„Mit akarsz?!” - harsan fel a Bébi hangja, olyan nyersen, oly indulattól remegve,
               hogy szinte összerendülök még én is.</p>
            <p>Most már megfordul Bébi.</p>
            <p>Látom az arcát, két szemöldöke összerándulva, ajkai egybeharapva s máskor napsugaras
               kék szemeiből, melyek most tele vannak könnyel, oly fenyegető láng csap fel, hogy
               szinte eláll a szívem verése.</p>
            <p>Hány örök barátság szövődik egy leheletnyi, alig meghatározható pillanat alatt; hány
               örök elidegenülést okoz néha egy szemvillanás, egy futó mosoly, a hangnak egy
               félreértett rezdülése!</p>
            <p>Ha most Micóka kimegy a szobából, úgy hogy Bébi tekintete ilyen módon kiséri, ki
               tudja: e semmi, e gyerekes összetűzés nem-e lesz és marad az első porszem, mely
               lassan, de biztosan válaszfallá nő közöttük.</p>
            <p>De Micóka megáll... olyan kicsinyen, soványan, ah, oly törékenyen áll ott.</p>
            <p>„Bébi” - mondja s hangja bársonyosabb mint bármikor és szinte remeg a szeretettől -
               „Bébike, hidd el én nem szóltam semmit anyikának és... és... meg akarom kérni, hogy
               te rád vehesd az új kabátodat és nem bánom ám, ha elmégysz Máli nénivel meg a
               lányokkal sétálni, csak ne szomorkodj Bébike...”</p>
            <p>Nézem Bébit és látom, amint haragos könyeit hirtelen arcára pergeti valami
               megenyhült, belső melegség. Meglágyul az ajka is, gőgös fejecskéje, meghajol s látom,
               hogy arca, egészen fel az aranyfürtöcskékig, elpirul...</p>
            
         </div>
         <div type="chapter">
            <head>
               XIII. Micóka beteg.
            </head>
            <p>A kis bolyhos szürke kabátot anyika nagyon hamar kisürgette s Micóka pár nap múlva
               már ráveheti, örül is neki, sétálgat is benne, de nem úgy örül, ahogy Micóka szokott
               s nem úgy megy a nagymamához, hogy Micóka szokott. Mikor az utcán végigmennek, ahol
               ime már az első múló fagytól nedves délben a járda, anyika mind fokozottabb
               aggodalommal tekint hátra.</p>
            <p>Mi az, hogy Micóka, ki mindig elől röpködött, most mindúntalan el-el marad s olyan
               fáradtan lépeget? De Micóka nem panaszkodik, bárhogy is kérdi anyika, bárhogy is
               faggatja a doktor bácsi, felelete mindig egy: „csak te ne félj, anyuskám, semmim sem
               fáj, nincs semmi bajom, igazán nincs...”</p>
            <p>De az asztalnál mind szótlanabbul üldögél s az étel, mit tányérára kivesz, mintha
               nőne, ahelyett, hogy fogyna. Micóka legalább azt hiszi, erőltetve nyel egy-egy
               falatot, de milyen rossz az íze és milyen nehéz lenyelni és milyen nehéz felkelni a
               pamlagról, hová mind gyakrabban ledűl és a feje is milyen nehéz és olyan álmos, pedig
               éjjel nem igen tud aludni, csak a szemét húnyja be és a lélegzetét fojtja vissza, ha
               hallja, hogy anyika lábujjhegyen jön a két kis ágyhoz. Ám anyikát nem lehet
               megcsalni, megérezné ő száz mértföldről is, ha Micókának vagy Bébikének baja van.</p>
            <p>Igy jön el Micóka nevenapja. Kedves kis ünnep az egész háznak, vidám szokott ezen a
               napon mindenki lenni, a kis lánypajtások, barátnék s legvígabb Micóka. Össze is jön
               már kora délután az egész hangos, nevető társaság, megérkezik a Muca néni is.
               Nagymama nem jöhet, mert a nedves időben meghűlt s világért sem engedik kimenni, de ő
               meg elküldi csókjait és sok édes cukros meglepetést. Micóka egy pillanatra felvidul,
               mégis kóstol pár cukros gyümölcsöt, de aztán újra oly libbetten ül a helyén, mint egy
               kis szárnyát lecsüggesztő, borzolt tollú pacsirta. És anyika s a Muca néni gyötrődve
               nézik, hogy a többi vidám, kacagó, rózsás arcú kis lánypajtás között milyen
               árnyékszerűen kicsiny helyet foglal el Micóka! És a szemei milyen különös lázba
               borultak s a homlokán, kis kezén, mi lehet az a pár furcsa vörös pattanás?</p>
            <p>Más tán észre sem venné, hisz még alig látható, de anyika szeme rémülve tapad
               oda.</p>
            <p>„Fuss az orvosért, kéretem, jöjjön azonnal” - mondja künn a szobaleánynak.</p>
            <p>És az orvos jön és egyszerre szétrebbenti az egész leányka-sereget. Micókának
               kanyarója van.</p>
            <p>Gyorsan el, haza mindenki s lemosdani otthon karbolos vízzel, Bébike be az apa
               írószobájába és ott fog aludni is, ha ugyan az még használ.</p>
            <p>A kislányok szétrepülnek, csak Terike nem akar elmenni. Hát nem osztott-e ő meg
               mindent szeretett kis pajtásával; ő nem megy s ittmarad egész éjjel Micókánál és a
               néninél. Anyika minden rábeszélésére s majdnem erőszakra van szükség, míg végre
               eltávolíthatják s így is minden tilalom dacára napokon át megjelenik hűséges, aggódó
               arcocskája hol az ajtónál, hol az ablaknál.</p>
            <p>Napokon és napokon át! Ó és milyen napok! Micóka ott fekszik kicsiny ágyacskájában,
               láztól lángoló arccal, lihegő nyitott kis szájjal s anyika ott gyötrődik mellette,
               lesi lélegzetét, tekintetét, éjjel, nappal el nem mozdul onnan s Micóka ha feltekint,
               mindig anyika édes arcát látja. Ó bárcsak türelmetlenkedne Micóka s ne volna oly jó
               és csöndes; anyika szíve majd megreped, ha elgyöngült, égő kis kezével meg-megfogja
               az ő aggodalomtól jéghideg kezét s forró kis szájához szorítja.</p>
            <p>Bébi nem maradt apa írószobájában s másnap reggel már a doktor bácsi sem tiltja
               Micókától; hadd maradjon, ha hajlandósága van, úgy is feltétlenül meg fogja kapni a
               kanyarót és Bébi nem hagyja el a szobát; oly nesztelenül tesz, vesz, hogy hallani sem
               lehet, csak pár nap mulva kezd bágyadozni ő is.</p>
            <p>Hogy a baj teljes legyen, nagymamáékhoz is beköszönt a betegség. A nedves őszi időben
               valóságos rohammal támadta meg az influenza-járvány a várost s gyorsan érte el
               nagyapát és nagymamát. Hála Isten, veszély nincs, de roppantul vigyázni kell, hogy
               még a levegő se érje őket s így csak a Muca látogathat el Micókához.</p>
            <p>Milyen szomorú, ködös és őszies a kis rét most! Muca néni elfordítja a fejét, hogy ne
               lássa, mint kergeti rajta az őszi szél a sárga leveleket s hogyan nehezkedik szinte
               rá a szürke őszi levegő. És milyen szomorúan égnek a korán beköszöntő estében a
               gyorsan kigyúló villanylángok, mintha mindjárt belevesznének, belefulladnának a
               hamvas párákba. És benn az ebédlőben apika ül és a szeme könyes.</p>
            <p>Végre egyszer mégis könnyebben lélekzik fel Muca néni, mikor a kedves rácskapun
               befordúl. Lám, csípős dér és hideg éjjelek dacára a kerítésre felfutó rózsa még nem
               akar elaludni s ott a violák a ház előtt még mind nyilnak, ezek várnak valamire s nem
               tudják addig megkezdeni a téli szendergést, míg két kedves gyermekszem ki nem nevet
               rájuk az ablakon. S a virágok nem csalódnak, mikor Muci néni belép a kis szobába s
               lábujjhegyen megy az aranyos zöld ágyacska felé, az első amit lát, egy napsugár kis
               mama arcán. A szegény, drága kimerült arcon egy napsugara az örömnek.</p>
            <p>Micóka láza csökkent s másnap már Micókának étvágya van, persze, hogy ennie nem
               szabad, de ó milyen örömujjongással járja be a házat az a hír, hogy Micókának étvágya
               van.</p>
            <p>Futó rózsák és ti, violák, csak még egy kicsit rázzátok le magatokról az
               álmosságot.</p>
            <p>Alig egy hét és Micóka kis világos barchent-pongyolában anyikától ölelve és támogatva
               el tud már menni az ágytól az ablakig. De milyen nagy lett a mi Micókánk! És
               arcocskája, az édes, bár bizony nagyon sápadt, de, - ó boldogság - már is eltünt róla
               az a fáradt, beteges vonás s kedves piros szájacskája körül már is ott játszik az a
               drága pajzánság, az a rózsás nevetés, mely oly nagyon hiányzott s mely a háznak
               verőfénye volt. S a futó rózsák ága meglibben: „tudtuk mi ezt, mi tudtuk”; - s a
               violák lassan súgják egymásnak: „Micóka ott áll az ablaknál, Micóka meggyógyult s mi
               most mehetünk aludni, csak ő érte késtünk annyi ideig, hiszen a tél már a küszöbön
               van, viszontlátásra Micóka, édes kicsi Micóka!”</p>
            
         </div>
         <div type="chapter">
            <head>
              XIV. Bébi hercegnő.
            </head>
            <p>Alig kelt fel Micóka és már Bébi feküdt le. Nem oly hosszú, nem oly veszélyes s nem
               oly angyali türelemmel viselt betegség volt ez, mint Micókáé, de hirtelenebbül,
               szinte hevesebben jött s mintha három nap alatt Bébikének mindazt végig kellett volna
               szenvednie, amin Micóka sokkal lassabban, sokkal veszélyesebben esett át, s úgy
               látszott, mintha Bébi jobban szenvedne. Ott feküdt hópárnácskáin, szétomló
               aranyhajjal, rövid ideig nagyon halavány s aztán tüzesre gyúlt arccal és sírt. Igen,
               a nagy Bébi sírt, mint egy kis baba s a kő is megindult volna ettől a sírástól.</p>
            <p>Bébike gyönyörűen tudott sírni! Nem kiáltva, nem hangosan zokogva, szép kis arcán
               egyetlen vonás sem húzódott el, sőt hóvirág-fehér orrocskája sem pirosodott ki. Mint
               a gyöngy, úgy pergett a köny két nagy, kék szeméből és Bébike három napig bőségesen
               ontotta ezeket a gyöngyöket.</p>
            <p>A házban minden élő lény azon törte fejét, hogyan szerezhetne az édes, szegény, síró
               kis angyalnak könnyebbséget, Bébi pedig kijelentette a vigasztaló, becéző szavakra,
               hogy ha neki ezt a szenvedést még csak egy napig is tűrnie kell, akkor már úgyis
               mindegy, mert ő azt úgy sem bírja ki s úgyis meghal.</p>
            <p>De hát azt az egy napot szegény, édes kis Bébinek mégis csak el kellett tűrnie;
               szerencsére ezzel a nappal meg is tört a baj s Bébike, amily hirtelen megbetegedett,
               oly gyorsan épült fel, de a szobát elhagynia természetesen még hosszú hetekig sem
               volt szabad s a táncórákról, melyek immár újra megkezdődtek, végképp le kellett
               mondania.</p>
            <p>Bébike lábbadozott s ez időben történt, - s én igazán nem tudom megmondani, mint
               esett meg - hogy az egész háznépen erőt vett az az érzés, mintha Bébikét kárpótolni
               kellene, mintha még a szokotton felül külön kényeztetéssel, kedveskedéssel
               tartoznának neki.</p>
            <p>Mindenféle apró előjogai támadtak s mindenki kész örömmel engedett kívánságainak.</p>
            <p>Szinte természetessé vált, hogy Bébike kissé későbben keljen fel s készüljön el
               öltözködésével, mint a többiek; s ki szólt volna ellene, ha este hét órakor már
               bevonult szobácskájába s a lefekvéshez készült. Ez a készülődés csodálatosan hosszú
               ideig tartott. Bébike kimondhatatlan kényelmességgel fésülgette, bontogatta szőke
               haját, aztán egy jó negyedórát szánt fogacskáinak, azután körmei kerültek sorra,
               majd arcát locsolgatta jó friss vízzel.</p>
            <p>Apika, mikor véget-hosszat nem ér a locsolás, fésülködés, néha zsörtöl egy kicsit:
               „Csodálatos új szokásokat kezd ez a mi szép lányunk; ha így folytatja, valóságos kis
               Muci lesz belőle!” - s apika hangja, mely korholó akar lenni, olyan szeretetteljesen
               cseng, mintha egyszerre Bébinek is, Mucinak is valami nagyon kedveset mondana.</p>
            <p>„Hiszen nagyon helyes és egészséges, hogy Bébi lefekvés előtt teljes toilettet
               csinál, - mosolyog anyika - csakhogy mind ennek százszor gyorsabban kellene
               megtörténnie. A legszebb kalács is megsülne addig, míg az én Bébikém elkészül a
               lefekvéssel!”</p>
            <p>„De mikor olyan álmos vagyok, anyikám, meg oly lusták a kezeim így este” -
               kényeskedik bájosan Bébi s oly ennivaló kedvességgel hajtja fejét anyika vállára,
               hogy természetesen össze-vissza kell csókolni.</p>
            <p>Jó idő mulva álmos hang hallatszik ki az ebédlőbe:</p>
            <p>„Micókám, egy kis vacsorát, jaj de éhes vagyok!”</p>
            <p>A vacsora még nincs feltálalva, de ki várakoztatná Bébi hercegnőt és ki bánná azt, ha
               ő előre kap mindenből.</p>
            <p>Micóka kisurran a konyhába. Terike, kivel valami szép malomjátékot játszottak, szinte
               segédkezik s a legjobb falatokat tányérra szedve beviszik Bébikének. Ott elhelyezik a
               kis aranyoszöld éjjeli szekrényen s Bébi az ágyban félig felkönyökölve csipeget
               belőle. Még apika sem szól semmit ellene, hiszen az orvos is folyton azt hajtja: Bébi
               túlságosan nől, aludjék és egyék, amikor csak kedve tartja, s Bébi alszik és eszik és
               édesen ellustul.</p>
            <p>Micóka gyorsan a ház vidám pacsirtája lett ismét, újra hangzik mindenütt az ő gyors,
               kedves beszéde s pajzán, drága nevetése. Újra oly fürgén fut és illan a szobákon át s
               miután a táncórákon részt nem vehet, hát táncol odahaza és ragadja magával, akit
               éppen megkaphat. S keresi Bébike kedvét ő is. A szép nagy körte, amit Micókának küld
               a nagymama, Bébike esteli tányérkájára vándorol, a két gyönyörű, félig feslett rózsa
               - nagyapa üvegházából - Bébike blúzán ékeskedik s a Muci kérdő tekintetére Micóka
               zavartan, majdnem mentegetődzve mondja:</p>
            <p>„Mucim, egy kevés lett volna, hogy Bébi feltűzze, igazán én kínáltam neki, nem ő
               kérte, igazán nem.”</p>
            <p>S anyika és Muci, mikor ránéznek Bébire, kinek arca a két bársonyos virág mellett,
               mint egy harmadik rózsa mosolyog, már nem is szólnak semmit, csak olykor-olykor jut
               egyiknek vagy a másiknak eszébe: „Édes kis Bébim, kényeztetett, becézgetett kis
               királyleányom, hiszen, ha mi téged így vihetnénk rózsaleveleken, rózsafelhőn az egész
               életen át, akkor minden jó volna, de mi lesz belőled túlfinom, túlérzékeny, dacos és
               gyöngéd, kiszámíthatlan s mégis oly édes, különös kis Bébim, ha egyszer az élet rád
               teszi nehéz kezét!”</p>
            
         </div>
         <div type="chapter">
            <head>
              XV. Az első fájdalom.
            </head>
            <p>A tél vége felé járt már s az olvadó hó bársonyosságát vesztve vonult meg itt-ott az
               árkokban s az udvarok, kertek, árnyas északi sarkaiban. Akkor egyszerre hidegre vált
               az idő, mintha a tél távozta előtt még utoljára visszafordult volna.</p>
            <p>Bébike és Micóka kis mamájukkal Irma néniékhez indultak. Nagy társaság volt odahíva
               ozsonnára s Bébike, Micóka s anyika kellemes, jókedvvel gondoltak a kedélyes órákra,
               mit majd ott töltenek. Útközben valami apró bevásárolni való jutott anyika eszébe s
               miután éppen a boltok közelében voltak, be is mentek mindhárman az egyikbe.</p>
            <p>A boltban nagyon meleg volt, erősen fült a nagy szénkályha s a kirakat széles ablakán
               cseppekbe futott a pára. Anyika ki is küldte azonnal Bébikét és Micókát, nehogy
               kimelegedjenek; maga is sietett a bevásárlással s aztán kilépett kis leányaihoz, kik
               már türelmetlenül várták. Éles hideg volt künn a levegő s Bébinek feltűnt, hogy kis
               mamája egy pillanatra megáll, megtámaszkodik s olyan nagyon elsápad.</p>
            <p>„Anyikám bajod van?” - és Bébi aggódva hajol hozzá, de kismama már mosolyog.</p>
            <p>„Semmi, semmi, kis angyalom, már elmult, csak siessünk, mert különben későn érünk
               Irmáékhoz.”</p>
            <p>Bébike és Micóka már együtt találja az egész szokott, kedves társaságot; ott van
               nagymama is, meg a Muci, meg keresztanyáék is és a szobák oly jó melegek, világosak,
               kedélyesek s mindenki oly jól érzi magát, hogy szinte még a levegő is megtelik a
               jókedv nyájas zamatával.</p>
            <p>Bébike és Micóka pajtásaikkal a „lányok” szobájába mennek, honnan aztán csak úgy
               csattog ki a nevetés, dalolás. Kismama leül, beszélget ő is, senki sem veszi észre,
               hogy néha el-elhalványul s olyan különös mozdulattal emeli kezét szemeihez, mintha
               valamit letörölni, elhárítani akarna onnan. Végre csendesen felkel s úgy, hogy a
               többiek észre ne vegyék, lassan átmegy a másik szobába.</p>
            <p>„Bébi!”</p>
            <p>Bébike egyszerre félbehagyja a játékot s honnan érzi meg, hogy most nesztelenül,
               észrevétlenül kell neki átsuhanni a másik szobába?</p>
            <p>Pillanat alatt ott van.</p>
            <p>Anyika ott áll, de drága arca olyan sápadt s a hangja olyan különös, minőnek Bébi még
               nem hallotta.</p>
            <p>„Bébikém jöjj ide!”</p>
            <p>„Anyikám!”</p>
            <p>Ó milyen aggodalom, milyen mélységes aggodalom és szeretet a Bébi hangjában s kék
               szeme telve ijedt szeretettel.</p>
            <p>„Bébikém, - mondja kismama, még mindig azon a halk, idegen hangon - ne ijedj meg,
               édes kis angyalom, szükségem van arra, hogy erős légy és ne szólj senkinek. Szólítsd
               majd Micókát is, csak ne vegye észre senki, különösen szegény nagymama meg Muci...
               Bébikém, nem tudom, mi történt a szememmel... én nem látok!”</p>
            <p>Elhallgat és megálló szívvel várja Bébi ijedt sikoltását, zokogását. De Bébi nem
               kiált fel, nem is reszket, csak az arca vál falfehérré, csak karjai ölelik
               szorosabban, erősebben anyikát, mintha a védő ölelés elháríthatna minden bajt. Aztán
               kiinti Micókát, csak ő tudja, hogyan sikerül az oly gyorsan, oly perc alatt s
               észrevétlenül.</p>
            <p>Nagymama kocsija még szerencsére künn vár, Bébike gyorsan besegíti anyját és melléje
               ül. Micóka hősiesen küzd a rémülettel és a sírással, de könyei csak újra-újra
               előtörnek s a zokogás fojtogatja torkát. Bébi nem sír, csak kis anya kezeit fogja,
               az édes, most jeges kezeket, olyan erősen, melengetőn, bíztatón, hogy kis anya ujjai
               lassanként felmelegednek és szíve még a nehéz csapás alatt is boldogan érzi, hogy nem
               jöhet oly baj vagy fájdalom, melyet e két bátor, erős, szerető kis kéz szorítása meg
               ne enyhítene.</p>
            <p>„Bébike, Micókám, vigyázzatok, ó csak arra vigyázzatok, hogy apika meg ne ijedjen; ó
               Istenem, mit fog ő érezni!”</p>
            <p>S kis anya ime már ismét elfeledi, hogy ő maga is szenved, csak másokért
               aggódik...</p>
            <p>Nem, nem! Ó hála Isten, a legrosszabb nem következett be s kis anya drága szemeiről,
               nehéz, rettegéssel telt napok után, mégis csak lecsókolták a homályt s azok a drága
               csillagok, a kis otthon szelid csillagai, édes fényükkel ezután is bevilágítják az
               életet. De vigyázni kell a kedves, gyenge szemekre, ezután már mindig vigyázni kell
               reájok. Kis anyának nem szabad soha többé a háztartás számtalan s neki oly kedves,
               megszokott dolgaival törődni. Takarításnál ő nem ellenőrizheti többé a szobaleányt,
               mert a por ártana, a konyhában a főzésnél a szakácsnőt, mert ártana a nagy meleg s a
               sülő, főlő ételek forró gőze. Most már itt az ideje, hogy anyika ne törődjön semmivel
               s hogy most őt dédelgessék, kényeztessék.</p>
            <p>Csakhogy ebben a tekintetben nehéz ám bírni anyikával; hiába nagymama minden
               rábeszélése, az orvos tilalma, most az egyszer még a Muci is hiába könyörög, míg
               végre apika találja el a módját: „Ha még egyszer, angyalom, a konyhába mégy, nem
               eszem többet itthon főtt vagy sült ételt, hozatunk a vendéglőből s lesz, ahogy lesz,
               a takaréktűzhelyet pedig, azt a te szép takaréktűzhelyedet egy napon majd sehol sem
               fogod találni.”</p>
            <p>Apika oly kérőleg fenyegetődzik, hogy kis anya lemond kis birodalmának
               kormánypálcájáról, ámde teljesen kétségbeesik... Mi történik most majd, ki készíti
               ezután apika kedvenc ételeit, ki a finom nyalánkságokat, az aranysárga s rubintpiros
               gyümölcsízeket s kocsonyákat? Kinek adja át a kenyérsütés nagy titkát és ki dagasztja
               majd azt a híres kalácsot, amit senki a világon nem tud úgy készíteni, mint anyika és
               amit a Muci úgy szeret! Aztán a szobák és az egész ház gondozása, pincétől -
               padlásig! Anyika szinte látja, mint fordul ki minden a sarkából s mint váltja fel a
               szokott csínyt és rendet az elhanyagoltság és rendetlenség. Ki is segíthetne? Egy
               pillanatra megvillan fejében, bizony ha Micóka nem volna még olyan édesen gyermekes
               és Bébike nem volna olyan kis kényes, kényeztetett ködhercegnő!</p>
            <p>Anyika, édes anyika, a szeretet csodálatos dolgokat tud művelni! Lám, a te kis
               Micókád, ha nem veszti is el boldog, gyermekes, pacsirtakedvét, üde pajzánságát,
               táncát, nevetését, apikának komoly, hasznavehető kis pénzügyminisztere is tud lenni;
               apa nem egyszer bízza rá a pénzes-szekrény kulcsait s a kulcsokat Micóka dehogy
               feledné egyszer is elő, sőt néha-néha még a számadásoknál is segédkezik s könnyű,
               táncos lábacskája most épp oly vígan s oly fürgén perdül ki, hol a konyhába, hol
               éléskamrába, hol a szoba tisztogatásához, mint ahogy azelőtt csupán a táncra
               perdült. Nevetése, hangja hol a konyhába, sokszor a konyhából, de még a padlásról is
               hallatszik, úgy tesz, vesz, olyan kedvvel, olyan vígan, mintha játszana, de az
               eredmény az már nem játék, az szép, hasznos, komoly; kis anya utasításai, tanácsai
               nyomán Micóka bámulatos gyorsan beletanul a felügyelésbe, ellenőrzésbe s kezdi
               megtanulni még a főzés nagy művészetét is.</p>
            <p>Hát Bébi, a kényes, lusta kis Bébi?</p>
            <p>Mikor Cukros egy nap mint a forgószél berohan Bébikéékhez, Bébit sehol sem találja;
               végre sok keresés után, bár reménytelenül, de mégis felcsattantja a konyha ajtaját is
               és azután valósággal kővé vál, Bébi hercegnő ott áll fehér köténykében, feltűrt
               ujjakkal, a nagy munkától kipirulva a dagasztó teknő előtt, a teknőben gyönyörű sárga
               kalácstészta dagadoz és Bébi dagasztja, dagasztja oly pompásan, oly műértően azt a
               híres kalácsot, mint ahogyan addig csak anyika tudta.</p>
            <p>... Nem tudom, a hold, mely ezüstös arcával éjjel benézett anyikáék hálószobájába,
               nem-e bámult épp úgy mint a Cukros? mert ime, mit látott a hold!</p>
            <p>Lábujjhegyen, óvatosan Bébike suhan a szobába, az egyik karján kis paplanja, a
               másikon egy pokróc, kezében kis vánkos, aztán olyan zajtalanul, hogy még anyika sem
               hallja meg, odamegy az ágyhoz.</p>
            <p>Anyika édes szemeinek még nagyon jót tesz, ha sósborszeszes vízzel borogatják, ott is
               a sósborszeszes tálacska az éjjeli szekrényen meg a puha gyolcs ruhácska is; de
               anyika bizony elfeledte szemére borítani s elaludt, pedig a borogatást néhányszor
               éjjelente ismételni is kell. Bébi halkan leteszi a pokrócot a földre, ráteszi a
               vánkost s oly könnyű kézzel, hogy anyika álmából fel sem ébred, borogatást tesz
               szemére s ő maga lefekszik a hevenyészett ágyra. Bizony van mit bámulni a holdnak; a
               kis lusta, aludni szerető Bébi, a kis kényes Bébi ott a földön fekszik, ahelyett,
               hogy puha, kényelmes kis fészkében nyújtózkodna!</p>
            <p>Anyika boldogan mosolyog álmában. Bébike is szendereg már és a hold gyönyörű ezüst
               sugarat fon aranyhaja, fehér homloka köré, olyan csillogó, ékes holdsugár-koronát,
               mely szebb minden koronánál, mit valaha hercegnő viselt!</p>
            
         </div>
         <div type="chapter">
            <head>
              XVI. Micóka.
            </head>
            <p>Hát igazatok van és én nem mondhatok ellent; erre a mi szép, őzkarcsú, libbenőjárású,
               barna kislányunkra nem illik már a Micóka név, kinőtt belőle, mint ahogy régóta
               kinőtt a zöld hálós, aranyvirágos ágyacskájából, az ennivalón nénikés, bidres-bodros
               téli főkötőkből, a puha gyermekcipőcskékből s mint ahogy innen-onnan ki fog nőni a
               kislányos rövid ruhából is. A főkötő helyét kedvesen hetyke kis sapka foglalta el,
               oly jól illik az a friss, pajzán nevetéshez, a puha cipőcskéket gombos topán váltotta
               fel és ideje, hogy kicseréljük a Micóka nevet is.</p>
            <p>Összeül a tanács s mindenki ajánl valamit. Nagymama legjobban szeretné anyika nevét,
               de ez ellen Muci néni tiltakozik, ő az anyika nevét még Micókának sem tudná mondani.
               Apa már néhányszor megpróbálta „Ernáz”-ni kicsi lányát, mert hát őt tulajdonképen
               „Erná”-ra is keresztelték, de sehogyse ment; valaki felveti a „Zaza” nevet, de
               lezúgják; hogyan is illene ez az erőltetett szó a mi természetes, vidám, könnyen
               síró, könnyen nevető pacsirtánkra!</p>
            <p>„Én már tudom” - mondja Miklós, ki tudvalevőleg hadilábon áll Micókával - én már
               tudom, mi legyen a neve; hívjuk „Kaján”-nak! Mostanában, mikor a lányokat „Mesé”-nek
               „Pintyőké”-nek „Cicá”-nak s más ilyesminek hívják, azt hiszem, „Kaján” nagyon
               elcsúszik s ami fő, találó is.”</p>
            <p>Miklós gyors futással menekül, mert Micóka ujjacskája már nagyon közel jár
               füléhez.</p>
            <p>„No csak azt szeretném, - mondja keresztanya - ha az én nagybácsim hallhatott volna
               bennünket, hiszen ő már az én gyermekkoromban mindig azt mondta édesanyámnak: Tudod
               húgom, amióta a muskátlit Pelargoniá-nak, a lányokat meg Melániá-nak hívják, vége is
               van a régi jó világnak! Mit szólna, ha nehány mostani bálitudósítást olvasna! De hát
               nem tehetünk róla, önkénytelenül szólítjuk babuskáinkat apró, becézgető neveken,
               csakhogy ezeknek van valami melegségük, mely megkülönbözteti azoktól a divathóbortos
               nevektől.”</p>
            <p>De hát hogyan hívjuk Micókát? s foly a tanácskozás tovább, míg végre keresztmamáék
               Mariskája szól: olyan édes kis dolgot olvastam a minap s mennyire megszerettem a
               hősnőjét: Elly-t, úgy tudom, Micókának egyik neve Erzsike, miért nem hívhatnánk őt
               Ellynek! Mondhatna-e Mariska olyat, mi Bébinek és Micókának ne tetszene!? Ujjongva
               fogadják hát indítványát és tetszik az „Elly” mindenkinek, talán csak leginkább
               azért, mert Mariska oly kedvesen tudja mondani...</p>
            <p>Légy hát ezután Elly, majd lassankint rászokunk s elmarad a Micóka. - Csak én nem
               tudok megválni tőle, elteszem, elrakosgatom, úgy mint anyika a fehércsipkés,
               kékszalagos keresztelő-vánkost, nagymama a megtépázott, telerajzolt régi
               képeskönyveket s a törött kis lapátot, mellyel Bébike úgy szeretett játszani,
               elteszem, elrakosgatom, gyermekkorotok drága, szivárványos emlékeivel együtt - a
               szívem közepébe.</p>
            <p>Elly - most már Elly - hirtelen hozzám fordul, nem tudom, talán valami árnyat, valami
               csöppnyi busongást látott-e meg az arcomon, de két karját a nyakam köré fonja és a
               szemembe néz, milyen leírhatatlan édes tekintettel! Tekintete tele van a régi
               túláradó szeretettel s még valamivel, mit megnevezni sem lehet, mit sohasem láttam
               másutt, csak a Micóka szemeiben s fülembe csendül hangja a szeretett, lágy gyermekes
               cirogató selypítéssel.</p>
            <p>Micóka, édes kis Micókám, hiába minden, nem lesz te belőled sem Erna, sem Elly -
               kárba vesz a sok szép név, hallom a hangodon, látom szemeidben: Micóka maradsz te, a
               mi szívünk drága, édes, kicsi Micókája!</p>
            
         </div>
         <div type="chapter">
            <head>
              XVII. Bébike.
            </head>
            <p>Májusi ragyogás és madárdal odakünt. Az ajtó kitárul s Bébike repül be hozzám. Az
               arca oly harmatos, szeme oly napsugaras, hogy azt gondolom, ő a májusi virágzásnak
               legszebb virága.</p>
            <p>„Szerettem volna, ha a mai reggelt látja úgy, ahogy én láttam, - kezdi Bébi - fenn
               voltam a padláson, Mucim és kinyitottam az ablakot és kihajoltam. A levegő az arcomba
               csapott...”</p>
            <p>És Bébi beszél tovább úgy, mint azelőtt soha nem hallottam beszélni. A tengerről
               beszél és a Balatonról s a reggeli levegőről s én ime, elragadtatott hangja nyomán,
               megérzem a tenger kora reggeli csapongó leheletét, látom a Balatont fehér gyöngyös
               hajnali habfodraival s érzem az alvó kert illatát. Aztán az erdőről beszél Bébi.
               Apika kivitte délelőtt magával s ő most épp onnan jön... És én követem s betekintek
               vele az erdő ifjú májusi zöldjébe a nedves levelek közé, hová aranyos napszálak
               vetődnek. A hársakhoz, melyek magas és szellős sátrat vonnak a mély erdei út fölé,
               hol a vadindás bokrok tövében gyöngyvirág nyílik...</p>
            <p>Bébi elhallgat s én elnézem őt. Fehér homlokán az a különös derengés, gyermekajkai
               körül az a rajongó vonás, kék szemeiben az a felcsapó láng, - én ne tudnám, mindez
               mit jelent? S egyszerre a mult ködéből felmerül egy másik gyermekleány arca; különös
               derengés van a homlokán, rajongó vonás az ajkai körül, felcsapó láng a
               szemében...</p>
            <p>Rettenve kelek fel, mintha egy titokzatos, nekem oly jól ismert jel lobbanna Bébi
               felett. Szeretnék odamenni hozzá és védőn és intőn kiáltani: „Nem Bébi, nem!” Ne
               hajolj te ki hajnali órán, ne szívd úgy magadba a hajnal bűbájjal telt levegőjét, azt
               a levegőt, mely elhozza füleidbe a tenger csodálatos vágyakat ébresztő távoli
               mormolását, a Balaton üde, nedves lélekzetét s az ébredő virágok beszédét, azt a
               levegőt, mely tele van a végtelenség mámorával s mely elfeledteti velünk, hogy hazánk
               a föld; az édes, virágos, meleg, nyájas anyaföld, mely, ha egyszer szárnyra keltünk,
               örökre elvész lábaink alól.</p>
            <p>Nem Bébi, nem! Ne menj te többé, májusi ragyogásban, az erdőbe, hol aranyszálak
               vetődnek a fák lombjai közé s a vadindás bokrok tövében gyöngyvirágok nyílnak. Te ne
               menj oda, mert nem azért mégysz, hogy gondatlan gyermekkézzel gyöngyvirágot szedj s
               virágos ágat tűzz aranyhajadba, te azért mégysz oda, Bébi, mert szívedbe suhant az
               erdő igézete, mert megérted a madarak rejtelmes nyelvét s az erdőmélyi szellemek, kik
               némák és láthatatlanok másnak, te előtted nem rejtőznek el. Szeretnék oda állani,
               mint egy élő tilalomfa, az erdő gyönyörű ösvényére: Bébi, nem engedlek erre az
               ösvényre lépni, tudod-e, hová vezet? A mesék tündérvilágába érsz rajta s ha
               odatévedsz, látni fogod a gyermekkor regéinek csodáit. Erdei tündérek suhannak
               körüled s aranyhárfáikon soha nem hallott dal pendül, a fehér villik lenge koszorúját
               is látod az ezüstös hold fényében, a fűzfák között s a tóból, jöttödre, kiszállanak a
               tengermélyszemű vizileányok s mesélnek és énekelnek s vízgyöngyöket szórnak hajadra.
               És a köd imbolygó, halavány leányai is jönnek és átkarolnak s hószínű ködös
               varázsfátyolt ajándékoznak neked.</p>
            <p>Ám a vizileányok éneke után az emberek beszéde nehézkes és rideg lesz, nem is tudod
               jól érteni többé. Az aranyos napfényből visszavágyódsz majd, kimondhatatlan
               vágyódással az erdei világ titokzatos holdfényébe, a ködös varázsfátyol minden szála
               láthatatlanul odaköt ahhoz a tündérvilághoz s szíved mélyén szűntelenül ott zeng majd
               a tündérek hárfáinak zengése, véghetetlen édesen, de véghetetlen fájdalommal is.
               Maradj a mi kicsi Bébikénk, bohóskodj, táncolj, duzzogj, nevess s ha útad az erdőbe
               visz, csupán hűvösségét, kellemes árnyát, jó szagát érezd, nyájas, könnyű földi
               örömmel, igyál a források kinálkozó friss vizéből, de ne tekints a vízbe oly
               elmélyedt, kérdő szemmel, nézd a csillagokat s bohó, édes ábránddal gondold, hogy égi
               virágok, vagy gondold, mint okos, jól tanuló kis leányokhoz illik, hogy azok millió
               még ki nem fürkészett csodát rejtő égitestek, - de ne beszélj hozzájok...</p>
            <p>... Ám én tudom, ha mindezt elmondanám és Bébi hitetlenül nagyra nyitott szemekkel
               reám is hallgatna, mind hiába volna!</p>
            <p>Eljön az óra, hogy Bébikéhez elhatol hatalmasan és legyőzhetetlenül a tündérvilág
               hívó szózata, talán majd olyan rózsaszín hajnalon, mikor Bébi kinyitja az ablakot és
               arcát megcsapja a harmatos levegő, talán majd akkor, ha a májusi napsugár arannyal
               hinti be az erdő útját, vagy tán az első ábrándos bánat idején, de tudom, hogy előbb
               vagy utóbb Bébi meg fogja hallani és visszatartózhatatlanul megy a hívó hang után,
               megy az erdő bűvös ösvényén arra felé, hol a vizileányok éneke hallszik s az erdei
               tündérek holdfényes kezében aranyhárfa pendül...</p>
            
         </div>
      </body>   
   </text>
</TEI>