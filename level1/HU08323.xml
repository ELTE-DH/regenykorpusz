<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU08323" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Zrínyi Miklós a költő</title>
				<author>
					<persName>
						<surname>Jósika</surname>
						<forename>Miklós</forename>
					</persName>
					<date from="1794" to="1865">1794-1865</date>
					<idno type="VIAF">19720475</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">71347</measure>
				<measure unit="pages">165</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Zrínyi Miklós a költő</title>
					<date>2010-05-27</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/08300/08323"/>
					<respStmt>
						<resp>Original Electronic Edition</resp>
						<name>Kiss András</name>
						<name>Szever Pál</name>
					</respStmt>
				</bibl>
				<bibl type="printSource">
					<title>Zrínyi Miklós a költő</title>
					<author>Jósika Miklós</author>
					<pubPlace>Budapest</pubPlace>
					<publisher>Fővárosi Könyvkiadó</publisher>
					<date>1929</date>
					<ref target="https://mek.oszk.hu/08300/08323"/>
				</bibl>
				<bibl type="firstEdition">
					<title>Zrínyi Miklós a költő</title>
					<author>Jósika Miklós</author>
					<date>1857</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T1"/>
			</ns1:eltec>
		</xenoData>
		<revisionDesc>
			<change when="2021-08-02"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ KÖTET</head>
				<div type="chapter">
					<head>BEVEZETÉS.</head>
					<p>Volt egy kor, melyben ez a szép, dicső ország három részre szaggatva siratta
                        elődei bűneit és viszálykodásait. Szíve a töröké volt, Budavár falai felett
                        karcsú minarettek nyúltak fel, és Mátyás pompás lakának romjain a basa
                        lobogója lengett. Felét a magyar megyéknek, részben vagy egészben, basák
                        kormányozták; a többibe is beharapódzott a pogány vaskar.</p>
					<p>Az a dicső nemzet, amely mikor keletről kijött, egytől-egyig nemes volt, az
                        utolsó vad, ronda s buta törököt nagyságolta, a basák előtt keresztbe tette
                        kezét s ha nejét, viruló leányát rabolta el a félhold kényurasága, ahelyett,
                        hogy a rablónak tőrt merítene szívébe, vagy fejét hasítaná ketté, a maga s
                        jobbágyai marháit adta el, vagy őseinek ékszereit olvasztotta össze, s így
                        váltotta ki őket. Az erdélyi fejedelmi széken a háborgó Rákócziak ültek, a
                        nagy Bethlen Gábor, kinek barátságát az akkor élők legnagyobbika, Gusztáv
                        Adolf kereste, s ki a leggazdagabb fejedelmek egyike volt, nem hagyta
                        szellemét örökségül a gazdag hagyatékkal a gyáva Brandenburgi Katalinra, ki
                        egy Bethlen Gábor után egy Csáki Istvánt tudott szeretni! A magyar király s
                        a török padisa közt választva, mindkettőt szép szavakkal áltatva s mindkettő
                        ellen fent karddal, a magyar nem ismerte az öröm pirosságát, a remény
                        zöldjét.</p>
					<p>A legtöbben atyáikat, fiaikat, nő- és férfirokonaikat siratták, kik vagy a
                        csatatéren vesztek el, vagy kínos rabságban tatár-sátrak alatt sínylettek.
                        Messzi tereken a föld puszta volt, a falvakat romok födték s fedetlen, égő
                        üszköktől borítva, pusztulást, rablást mutattak. Csak a várak, városok
                        mutattak épebb, de törökösen szennyes tekintetet. Még ott is, ahol a török
                        handzsár nem aratott, eltűnt a régi fény. A magyar úr kincseit ládákban,
                        továbbvitelre készen, vagy mély rejtekben tartotta. Csak olykor, midőn
                        pillanatnyi fegyverszünet idején lakomákat s menyegzőket tartottak, nyiltak
                        fel a kincstárak s mintegy rövid tündérálomban, ömlött szét az úrilakokon
                        némi külszíne a hajdani fénynek, melyet újra a költözködés rendetlen
                        pusztasága váltott fel.</p>
					<p>Mindenütt időrongált, napsütötte, beesett s halvány arcokat látott a szem;
                        mindenütt fegyvert és védelmi készületet.</p>
					<p>A magyar szokásaiban naponta nyersebb, ridegebb, ingerültebb lett. Mátyás
                        kora óta ez a hanyatlás alig ért rövid szüneteket. A gyermek már kardot
                        emelt, az iskolák várakká váltak, a tanítók várnagyokká. Lopva az időt a
                        tanulásra, sajátítottak el a legtehetősebbek némi ismereteket a latin
                        nyelvben, a szentírásban s a régi krónikákban. A nő örökös rettegésben
                        jégkérget öltött szívére, a szerelem égi érzése ritkán mutatkozott, s a
                        leglelkesebb nők a körülmények vassúlya alatt, mint kesergő özvegyek,
                        szerelem, vonzódás, néha ismeretség nélkül, más férjnek adták kezüket, hogy
                        megvédje őket. A törökök nőrablásai az erkölcsiség szemérmes színezetét
                        elölték; a gyermek fülét már olyan események szennyezték, melyek
                        megfertőzték képzeletét. Tudták, mit tesz az, azok említésére pirulni, kiket
                        a természet tisztelni, szeretni késztet. De, ha volt, ki e vész korában
                        szívét szent tisztaságában megőrizhette, kinek mennyei keblében tiszta volt
                        minden, akkor szeretett egész üdvével, egész lángjával ifjú lelkének. Akkor
                        szégyen és halál közt tanult a hölgy választani, s lelkének röpte
                        mondhatatlan nemes és fellengő volt. Férfilélekkel védte az ilyen nő várának
                        sáncait, a lobogóval kezében szégyenítette meg a bérszolgák gyáva seregét,
                        s az első török előtt, ha vára falain mutatkozott, verte a tőrt saját
                        szívébe.</p>
					<p>De másrészt a haszonvágynak, irígységnek s kajánságnak tág mező nyilt. Rokon
                        tette áruba rokonát, örökös örült legközelebbi rokona vesztének. A nővért,
                        ki török háremekben siratta vagy nevette sorsát, testvére nem sajnálta, mert
                        így nem kellett vele osztoznia s gazdag ara lett.</p>
					<p>A nyelvet elhanyagolták. Kinek lett volna ideje azt művelni? Összevegyült
                        török, német s főleg a latin szavakkal, s a magyar négy, öt nyelvet
                        darabolt, míg tisztán s nemesen kifejezni magát egyiken sem tudta. De ha
                        ilyen volt az általános kép, ha ez a szép, gazdag ország, mint a leégett ház
                        tárul előttünk, e kor nagy emberek bölcsője volt. Ezekben, mint magban,
                        melyet a sors a jövő ivadéknak fönntartott, központosult az erő, az akarat,
                        a tett - de fájdalom! - kevés sikerrel. A német és török udvar közt kellett
                        választani. Mind a két hatalom ígért, fenyegetett s ellenségesen állt a
                        magyarral szemközt. Soha tisztán nem bízva indulatában s erejében többnyire
                        mint eszközt használta. A legfeltűnőbb szellemek, kiknek a jelenkor régen
                        igazságot szolgáltatott, alárendelt szerepet játszottak. Idegen vezérek
                        gyávaságán s tudatlan, irígy makacsságán szenvedett hajótörést a
                        legszentebb, legtisztább akarat.</p>
					<p>Minden hadviselést szűkkeblű, a csatákat a zöld asztalnál rendező hatalmasok
                        ingatagsága késleltetett. Mindent akkor kezdtek, mikor végezni kellett
                        volna, mindent akkor végeztek, míg folytatni lett volna üdvös.</p>
					<p>A történelem élő tanúja annak, hogy a török még győzedelmeiben is mindig
                        vesztőfél volt. Számláljuk össze az elveszett törököket és magyarokat, e
                        véres, félakaratú, félerejű csatákban: egy holt magyarra öt török esik s
                        mégis meddig rombolt a török pusztítása e hazában, kit egy szilárd ésszel és
                        erővel rendezett hadviselés Sztambulban összetiport volna.</p>
					<p>*</p>
					<p>Magasan, nemesen és tisztán tűnik fel e kor nagy emberei közt egy férfiú,
                        mind lelkének ereje, mind kedélyének nemes fellengése által, s ez Zrinyi
                        Miklós, e néven hetedik, - Zrinyi Györgynek s Szécsi Katalinnak fia, s a
                        szigeti Zrinyi Miklós unokája.</p>
					<p>E férfi életéből emelünk ki itt néhány évet s ha a szerző e színeket
                        halványan önti vásznára, ha ecsete nem elég erős, legyen a hiba teljes
                        mértékben az övé, nem azé a férfiúé, ki, ha nem a legnagyobb, bizonyosan a
                        szeretetre legméltóbb volt hőseink között.</p>
				</div>
				<div type="chapter">
					<head>A VIZTÖLCSÉR.</head>
					<p>Sors bona nihil aliud.</p>
					<p> Zrinyi jelmondása.</p>
					<p> „Föl a vitorlákkal - minden ember a hajó orrára - ott a víztölcsér!” - így
                        kiáltott egy magas viharrongált arcú férfi, az erős építésű, de
                        középnagyságú hajó hídján, mely a háborgós Adria hullámain szárnyalt Velence
                        felé. A vihar ereje kiverte irányából, s most a dalmát szigetek közelében a
                        habok labdája volt.</p>
					<p>A nap felhőrésen tekintett át a hullámokra. Aranysugarai világtölcsért
                        borítottak a hajóra, mely tarka népével s szárnyaló vitorláival, letört
                        virághoz hasonlított, mit a vihar kénye pusztuló partokról ölelt fel. Orrán
                        durvamívű faragásban Szent Márk szárnyas oroszlánja látszott. Falai feketék,
                        bordái aránytalan tömörséget mutatnak, s annyira meg vannak vaspántokkal
                        terhelve, hogy sokkal mélyebbre ágyalja magát a vízbe, mint az ilyen hajók
                        szokták.</p>
					<p>Az ég most fekete egyházhoz hasonlít. Tág süvegében kriptái homály, de nem
                        csend tanyázik. Néha lángfolyamok rohannak boltjain keresztül, mint hullámzó
                        tűzzuhatagok, vakító világgal öntve el az iszonyú látókört. Mintha
                        lávafolyamon úsznék a hajó, árbócai a rajtok csüggő, dolgozó hajósokkal,
                        mint éjféli rémek rajzolódnak a pillanatnyi fényben. Dühösen sípol a szél, s
                        olyan idegrázó és bús ez a pokoli zene, hogy a legbátrabb hajóst is
                        őrjöngővé teszi.</p>
					<p>A kapitány szavára összevonták a vitorlákat. De a parancs következménye
                        bizonyította, milyen messze volt még a tengerészet mai tökéletességétől.
                        Igaz, Velence első tengeri hatalom volt akkor a világon, híres gyáraiban a
                        legjobb hajók készültek. De jobb hajóit s ügyesebb embereit háborúban
                        használta s így a fennmaradt selejtesebb hajókra kapitányok sem a legjobbak
                        jutottak. A hajót most nem ragadta ugyan annyira a szél, mint az elébb, de
                        valami megfoghatatlan erő vonta, mint az északi sark a delejtűt.</p>
					<p>A kapitány közelében egy sötéthajú férfi állt, keleti szabású öltözetben. Ez
                        szólalt meg most:</p>
					<p>- Signor! eresztesse ki kegyelmed a nagy vitorlát. Örvény szélén kanyargunk.
                        Látja kegyelmed, miként sodródik a hajó a hullámokkal ellenkező
                        irányban!</p>
					<p>- Csak késő ne legyen! - morgott a kormányos. A középárbóc tetejéről
                        legördült a vitorla és öblét hólyaggá dagasztotta a vihar. A hajó majdnem
                        oldalvást feküdt a habokban. Az árbócok csikorogtak. De hatalmasabb erő
                        szegült kifeszült szárnyai ellenében, mert a hajó, bár lassabban, szél ellen
                        folytatta útját.</p>
					<p>- A víztölcsér örvénybe kapott! - ordított a nép kétségbeesetten s mintegy
                        leigézve, abbahagyta a munkát.</p>
					<p>Borzasztó szünet volt több másodpercig. Hasonló a siralomház utolsó
                        pillanataihoz, mikor a poroszló a kivégzés óráját jelenti.</p>
					<p>A tengert fehér habréteg borította, mely itt-ott, mikor a hullámok hátukat
                        emelték ki, zöld hasadásokat mutatott. Valami nagyszerű volt e roppant
                        hegyomlásokban, melyek növekedő morajjal gördültek elő, zúgásukat a vihar
                        halálénekébe vegyítve. Néha újabb hullámokkal ütköztek össze s harsány
                        loccsanással szakadtak ketté, vagy söpörtek végig a hajó fedélzetén, mely
                        nyomásuk alatt minden eresztékeiben csikorgott.</p>
					<p>- A víztölcsér! - riadt fel a nép e borzasztó szünet után, - végünk van!</p>
					<p>A villám átnyargalt az égen s lángsörénye a dagadó vízhalmok tetején égett,
                        mint az északi fény, mely az égboltról a tengerbe ágyalja magát. Egyszerre
                        símulni kezdtek a habok s a hajó tág gyűrű szélén siklott el. Úgy tetszett,
                        mintha a tengerben udvar nyilnék, magas vízhegyek között, közepén a hajlongó
                        víztorony surranása zúgott. Mint gót egyház oszlopa, nyúlt a mélykék
                        vízbálvány a haboktól a fellegekig. Izmos nyele hol dagadva, hol apadva,
                        mint a nadály kanyargott a tengerbe merült hegyes végével s mintegy
                        gyönyörűségében fulladozva, szivattyúzta odvába a víztömeget. Karcsú
                        delfinek emelték ki hátukat a habokból s mindig szűkebb-szűkebb körben
                        úsztak, míg a tölcsér ellenállhatatlanul lökte őket a magasba s onnan az
                        örvénybe zuhant vissza nehéz testük.</p>
					<p>A legszélsőbb vízgyűrűben látjuk a hajót. A borzasztó lejtés megkezdődött,
                        koronként a kétségbeesés ordítása hangzott.</p>
					<p>- A nőkhöz, a nőkhöz! - harsant fel egyszerre. - Bort, bort ide, minden a
                        miénk! - A rend felbomlott a biztos halál küszöbén. A népet az iszonyú
                        őrjöngés fogta el, amely a végveszélyt szokta megelőzni.</p>
					<p>Két férfi állt csendesen a rémület közepette. Arcukon reménytelen bátorság és
                        csak egy akarat: meghalni, mint férfiakhoz illik. A hajó lassan haladt, de
                        percenkint, bár még észrevehetetlenül, gyorsult haladása. A hajósnép egy
                        része arcra hullott és Istent hívta segítségül. Nem dolgozott már senki. A
                        kapitány s a keletiesen öltözött férfi hasztalanul igyekezett a rendet
                        helyreállítani, intő parancsukra halál-hahota felelt.</p>
					<p>- Nincs itt kapitány, nincs itt parancsnok! - ordított a nép, - emberek
                        vagyunk mindnyájan és félóra múlva meghalunk. - Néhányan a hordók fenekét
                        verték ki s a szétömlő bort itták fel a padozatról. Mások a hídhágcsón
                        rohantak a kapitány erkélye felé, bőszülten kiáltozva: ...a nőket, a nőket
                        ide!</p>
					<p>- Megálljatok! - szólt a kapitány, de egy hajóslegény mellbe ragadta s a
                        hídra sújtva parancsnokát, kantát kapott fel, a hordóba merítette s ivott,
                        azután egyet kanyargott sarkán s hanyatt esett a deszkázaton.</p>
					<p>*</p>
					<p>A hajó beszegezett ablakú erkélye sötétjében két hölgy volt, hangjukról
                        ítélve, különböző korúak.</p>
					<p>- Violetta! - szólt az egyik hang s szavát önkénytelen sikoltás fejezte
                        be.</p>
					<p>Elhaló szelídséggel felelt a másik:</p>
					<p>- Anyám, miféle új baj megint?</p>
					<p>- Valami rámesett, a kapitány pénzesládája talán, iszonyúan szenvedek.</p>
					<p>- Nem hallod az ordítást? - rebegte az ifjabb. - Semmit sem látok, a lámpa
                        kialudt, a hajó nem emelkedik, mintha csendesednék a vihar.</p>
					<p>- A nőket, a nőket! - hangzott kívülről.</p>
					<p>- Mi az? - riadt fel Violetta.</p>
					<p>- Minket keres a nép, - felelte baljóslatúan a másik. - Violetta! - folytatta
                        erőt véve magán, - a nép, a nép! Ó, te nem érted ordításukat. Óránk ütött,
                        nincs más védelmünk, csak a halál.</p>
					<p>- Nem értlek, anyám - szólt a leány közelebb vonulva.</p>
					<p>- Adja az ég, hogy meg ne érts soha! - Forrón szorította magához leányát. -
                        Ma reggel a kapitány tőre a kerevet felett függött, - susogta - lábam nem
                        bir, jer, hol a kezed? - mondta, Violetta felé nyujtva kezét, kit a nagy
                        vitorla kibontásakor az oldalt hanyatló hajó távol vetett tőle. - Jó, itt
                        vagyok, szorulj az erkély falához, itt a kerevet. - Fölemelkedett, mindenütt
                        kereste a tört a sötétben, de sikertelenül. - Violetta, gyermekem, kezed
                        hideg és merev, mint a jég. Kedvesem, nem hallod-e anyádat? ébredj
                        aléltságodból, mert veszve vagy. - Homlokát dörzsölte leányának.</p>
					<p>- A nőket, a nőket! - hangzott most közelebb s a lépések dübörgése a
                        hágcsón.</p>
					<p>- Az ajtót bezártam, - rebegte a nő, mindenképp igyekezett felrázni leányát
                        ájulásából.</p>
					<p>- Félre! - hallatszott most egy ismerős hang; s úgy tetszett, mintha az
                        erkély ajtaja feszülne. - Pisztolyom földre teríti az elsőt, aki idelép! -
                        Ezt nehéz zuhanás követte. Valaki a recsegő ajtónak vetette hátát.</p>
					<p>- Mandeletto! - volt a felelet s újabb zuhanás. A villám a hágcsó résén
                        keresztül pillanatra megvilágította a támadók kísérteti arcát. Ketten
                        hanyatt-homlok estek le a hágcsóról, míg a többi rajtuk átgázolva, hullott
                        inkább, mint rohant az erkély ajtajáig. Az elsőt, ki a kilincsre tette a
                        kezét, erős férfikar ragadta mellbe s verte a földhöz, a másiknak hatalmas
                        lökés érte oldalát, hátra sújtva esett társai közé.</p>
					<p>- Ki van itt? - ordítottak, a feltartóztató hangját hallva, ki a homályban
                        két pisztollyal övében s tőrrel a kezében, mint az oroszlán, védte az
                        ajtót.</p>
					<p>- Az idegen kutya! - kiáltott az egyik lesujtott, - szúrjátok le.</p>
					<p>Az erkélyről sikoltás hangzott.</p>
					<p>- Ne féljenek kegyetek, - szólt biztatva az erkély ajtaját hátával fedő
                        férfi, - a halál sértetlen öleli át - ne féljenek!</p>
					<p>- Isten segítse meg! - rebegte benn egy elhaló hang.</p>
					<p>Uj zuhanás történt.</p>
					<p>- Félre, félre! - kiáltottak a hajósok, - lehúz az örvény. Helyet a
                        nőkhöz!</p>
					<p>Iszonyú küzdés éledt újra az erkély előtt. A vívók csak egyenkint tolakodtak
                        alá a hágcsó fokain, vadul küzdve az elsőségért. Ezért sikerülhetett a
                        lejárást védő férfinak őket feltartóztatni.</p>
					<p>- Kést, tőrt! - hangzott egyszerre több oldalról. Míg e bőszült csata a hajó
                        odvában folyt, a dühös szél, mely itt az örvény kanyarodását kísérte, félig
                        meghajtotta az árbócokat. A nép a hajóhídon az őrültség dühével szaladt,
                        ivott, imádkozott, átkozódott Az első kört a víztölcsér örvényének tág
                        udvarában már megtette a hajó, a második hullámgyűrű sodorta most szűkebb
                        körébe: a haladás gyorsasága percről-percre nőtt s a fenyegető víztorony
                        kanyargó óriási orrmányával egész rettentőségében állt előttük, felhőjével s
                        villámfürteivel.</p>
					<p>Lent a hölgyeket védő férfi két kézzel ragadta meg az egyik támadót, akit a
                        mögötte tolakodók egyrésze hátrarángatott, míg a felsőbbek egész súlyukkal
                        taszították előre. Iszonyú csattanás hangzott. A villám fakó lángjával
                        pillanatra elöntötte a vívók arcát, egy pillanatra csend lett. Egyszerre egy
                        hang hallatszott:</p>
					<p>- Eresszetek előre, itt a kés!</p>
					<p>- Emberek, - kiáltott fel hirtelen ötlettel az erkélyt védő férfi. - Nem
                        halunk meg, fel a fedélzetre valamennyien! A víztölcsér elég közel van már,
                        szegezzétek neki az ágyúkat és meghasad. Fel az ágyúkhoz!</p>
					<p>- Az ágyúkhoz! - riadtak fel egyszerre mindnyájan. A bőszült keblekbe
                        reménysugár szállt. Igen! E zordon nép remélt a halál csarnokában. A nők, a
                        bor, az átok s a rettegés feledve volt. Mindenki az ágyúkhoz rohant s azok
                        mély dörgése nemsokára, mint tompa kongás hangzott el a vihar moraja
                        közt.</p>
					<p>- Hölgyeim, megmenekültek! - szólt a férfi, aki most egyedül maradt hátra. -
                        Míg azok odafenn az ágyúkat töltik és sütögetik, addig az örvény
                        mindnyájunkat magához ölel.</p>
					<p>Az erkélyen csend volt, deszkázatán keresztül semmi felelet nem sóhajtott,
                        fönn az ég haragja mennykövek hangján szólt.</p>
					<p>A hajó második körútját megtette. Már nem lejtett többé, száguldott, mint a
                        mén, melyet farkasok serege üldöz. Most harmadik kanyarodásában volt, néhány
                        ölnyire a haláltól. Villámgyorsasága elfojtotta a hajó elejére gyűlt nép
                        lélegzetét. Kábultan szédültek többen az ágyúk alá. Ezek egyike szétpattant
                        a gyors, vigyázatlan töltéstől és borzasztó romlást okozott maga körül. A
                        kapitány s az a férfi, aki a hölgyeket védte, álltak rendületlen
                        lélekjelenléttel; a víztölcsérre szegzett szemmel, melynek növekedő zúgása
                        hallásukat vette el. Még elhangzott egy-egy ágyúlövés, - de a remény
                        elhalt.</p>
					<p>- Mire való ez a játék? - kérdezte bajtársától a kapitány.</p>
					<p>- Játék nekünk, - felelt az, - de jótét azoknak, akiknek enyhíti a halált. -
                        Ezzel égnek emelte szemét, és nyugat felé fordítva arcát, ihletve szólt:</p>
					<p>- Isten, rémségeid között add legjobb áldásodat hazámnak.</p>
					<p>Egyszerre világosság lett. Végtelen ropogás hallatszott s a villám az árbóc
                        sudarán futott végig, tüzes hálót gyújtva kötélzetéből. Az utolsó szegfőt
                        látni lehetett a hajó bordáiban; úgy tetszett, mintha az ég és tenger
                        felgyulladtak volna. A villámok szakadatlan csattogása szünetet nem hagyott,
                        egy sötét felleg közeledett viharszárnyon a víztölcsérhez, mint sárkány
                        torkából, szórta a villámokat s midőn a sötét bálvány koronájához ért, egy
                        tömeggé szakadt vele. A hajó iszonyú nyargalásában egyszerre megállt, mintha
                        szirtkarok közt feneklenék. Iszonyú légnyomás nehezedett a hajó hídjára és
                        aléltan vetette hanyatt a hajó népét. A viharmadarak visítva emelkedtek föl
                        a hullámok tetejéről. A hajó egyszerre szédítő gyorsasággal kezdett
                        forogni, mint kerék a tengelye körül. Szívrepesztő ordítás harsogott a vihar
                        zúgása közé. Úgy látszott, hogy csak egy ember él még, erősebb idegzetű a
                        többinél, s aki megszokta szembenézni a halállal, melyet iszonyúságának
                        fönségében így még nem látott soha: a keleti ruhájú férfi.</p>
					<p>A víztorony ingadozott, az ég szakadt ketté s a roppant vízbálvány tömegestől
                        omlott össze, olyan robajjal, melytől még ez a férfi is elvesztette
                        eszméletét. A hajó eltünt, minden egy hullám, egy vízár, minden sötét, mint
                        a kárhozat.</p>
					<p>Fönn a fellegek tág rést hagytak, mint azurővet csillámló gyémántokkal, mert
                        a hosszú küzdés alatt, míg az elemek csatáztak, a nap Amerika térségeire
                        szállt át. A fellegek oszlani kezdtek; a tenger magasan hullámzott még, de
                        dühét már kiöntötte, s mint a haragvó kedélynek, mely békülni vágyik, ütőere
                        csendesebben vert. Nagy habszörnyetegek úsztak a hullámokon, a szél zúgása
                        bús sípolássá vált s a távol látóhatáron az éj egész pompájában
                        kiterjesztette csillagszárnyait.</p>
					<p>Hol a hajó? Hol vad népe? - Hát ezernyi indulat, félelem és bátorság, remény
                        és kétségbeesés, üdv és kárhozat, - minden oda van? - Elenyészett-e a nép,
                        melynek vágyait talán a világ összes kincsei nem elégíthették ki, mely az
                        elemekkel, sőt Istenével dacolt, - elfújva a lég köréből, mint a tarka
                        lepke, melyet a vihar első csöppjei megsemmisítenek? Ott terül el a tág,
                        mérhetetlen vízszőnyeg kinyögve haragját. A hold engesztelően harmatozza
                        ezüstjét, a zöld vízbércek csendesen gördülnek elő s a vihar szárnyasai
                        messze elverve tanyáiktól, magasan keringenek, - de amennyire a szem hat, a
                        hajó nincs sehol. Talán a magas hullámok völgyeiben hever, vagy az örvény
                        sírjában?</p>
					<p>- Ott a hajó! - egy hullám, magas, mint a hegy, hozza hátán. Kötélzete szerte
                        csüng, kormánya leszakadt, egy hang nem rebeg rajta, minden kihalt!</p>
					<p>Csendesen lejt, a széltelen lég nem ragadja többé; csak a mindig halkabban
                        emelkedő hullámok tolják maguk előtt cél s irány nélkül.</p>
					<p>Az égen újra fellegek tornyosultak. A csillagokat gyászlepel borította.
                        Minden fekete volt és néma, csak a habok locsanása zúgott a csendes halotti
                        hajó bordáin.</p>
					<p>A hajóhídon halk nyögés hallatszik; az erkély hágcsójának sötét nyílásából
                        egy fő emelkedik. Hosszú fürtök folynak le vállán s arca halovány, mint a
                        sírból kelőé.</p>
					<p>Csak a két nagy fekete szem, mely a messze látóhatár szélein száguldó
                        villámra bámul, gyaníttat életet a hideg szoborban.</p>
					<p>- Élek! - rebegte, őrülten tekintve szét s tapogatózva maga körül, - élek! -
                        Ez a kéz az enyém - élet ez, vagy feltámadás a halál után? - Halotti nyögés
                        hangzik fülembe, arcom körül síri szellő reng. Istenem! - riadt fel, -
                        egyedül maradtam volna, hosszú, kínos halálra szánva?</p>
					<p>Most új alak bontakozott ki a kötélzet hálóiból. Halvány arcát mély, hosszú
                        lélegzettel emelte fel. Dús haja fürtjeit megrázta, mint álmából fölvert
                        oroszlán s néhány kínos fordulat után deli férfialak rajzolódott bele, mint
                        fekete árnykép a kékes derületbe. Maga körül tekintett félelmetlenül, bár
                        meglepetve. Azután mintegy rögtön felfogva helyzetét, egy gondolat kapta
                        meg, mely kábultságának mámorán keresztül hatott.</p>
					<p>Mintegy új eszméletre gyulva rohant az erkély hágcsója felé, ajkáról suttogva
                        a Violetta név lebbent el.</p>
					<p>- Ki szólít itt? - rebegte a hölgy, - ki él itt? Nem vagyok egyedül?
                        Kegyelmed az lovag? - Keblére feszítette kezét növekedő eszmélettel. -
                        Milyen fekete minden - végtelen éjszaka - mi történt velem? - Iszonyú
                        zuhanás kábított el, - folytatta összeborzadva - a támadók ordítása, a dühös
                        vihar s az irtózatos ropogás. A hölgy fehér keze maga elé nyult s érezte,
                        amint azt egy hideg kéz ragadja meg.</p>
					<p>- Kegyed él, Violetta! Igen! - folytatta szenvedéllyel. - Ó! jer, maradj, ne
                        hárítsd el a karomat, Violetta, téged a halál jegyzett el nekem. Elveszlek,
                        mintha a föld határain egyedül volnál, mint az első asszonyt az első férfi a
                        teremtés hajnalán.</p>
					<p>- Ó signor! - rebegte a hölgy, pillanatnyi odaolvadás után kibontakozva
                        karjai közül s egészen visszatért eszmélettel - siessünk anyámhoz!</p>
					<p>E pillanatban úgy tetszett, mintha a hajó bordáin halk reszketés hullámzanék
                        át. Halvány, gyorsan ellebbenő fény világította meg a két szerelmet és
                        reményt sugárzó arcot. - Aztán egy ágyú szólalt meg.</p>
					<p>Violetta megrázkódott.</p>
					<p>Egy másik s harmadik lövés hangzott.</p>
					<p>- Siessünk anyámhoz! - kiáltott Violetta, megragadva a férfi kezét s vonta
                        maga után.</p>
					<p>- Itt lőnek, vagy tűz van s az ágyúk maguktól sülnek el. Nincs veszteni idő -
                        kiáltott a férfi fölsegítve Violettát.</p>
					<p>Pillanatnyi szünet állt be. Az éj feketébb, mint volt. Azon nyílás közelében,
                        melyen Violetta és társa haladtak lefelé, egyszerre csörömpölés
                        hangzott.</p>
					<p>- Ki él itt? - kiáltott a kapitány éles szava. Imitt-amott a hajó födelén
                        mozgást lehetett hallani. - Fel-fel mindenki! - hangzott újra a kapitány
                        szava, - ti borbafult semmirekellők. Fel - corpo di sant Antonio! Azt hittem
                        az örvény nyelt el, s hajómon vagyok.</p>
					<p>- Élek én is, capitano, - mondta a férfi, ki Violettát kísérte, a hágcsó
                        aljához érve. - De olyan sötét van, hogy semmit sem látok, világosság
                        kellene mindenekfölött.</p>
					<p>- Három ágyút sütöttem el, - felelte a kapitány - három töltött pisztollyal,
                        melyek szerencsére meg nem áztak. Az ármányos víztölcsér hanyatt-homlok
                        sodort le a hágcsón s egy áruládához csapott. Brr! minden tagom reszket,
                        megkísérlem meggyujtani az egyik lámpát.</p>
					<p>Violetta szorosan símult a férfi mellére.</p>
					<p>- Itt az ajtó, - mondta - siessünk anyámhoz!</p>
					<p>Az erkélyben arasznyi víz volt. Violetta anyja eszmélet nélkül hevert a
                        padlón s a leánynak hosszas dörzsölgetése hozta életre, miután a férfi
                        felvitte őt a hajó hídjára. Eközben a kapitánynak sikerült meggyujtani az
                        egyik lámpát. A mértékfölötti italtól s fáradságtól alélt nép az ágyúk
                        hangjára s a kapitány ismételt kiáltásaira végre ébredezett. Az öreg
                        kormányos, aki őrhelyén rogyott össze, legelébb tért magához. Kábultan és
                        morogva kereste kezeivel a kormánykereket s meglelve annak falazatlan
                        küllőit, bosszankodva nézte a romlást, mely további fáradságát sikertelenné
                        tette.</p>
					<p>- Tartsunk szemlét a hajón, gróf úr! - szólt a kapitány a hölgyeknél álló
                        férfihoz. Azonnal körüljárták a hajót, mely a rendetlenség és rombolás
                        borzasztó képét mutatta. Néhány mámoros alakot lehetett elővánszorogni
                        látni, kiknek eszmélete csak apránkint tért vissza a hűs hajnali szellőtől,
                        mely a habok éleit fodrokká törte s a fellegek rétegeit kezdte
                        szétbontani.</p>
					<p>- Késeket! - kiáltott egyszerre a grófnak szólított férfi. A hajó a letört
                        árbócot kötélzetén vonta maga után. Ettől kellett a hajót mindenekelőtt
                        megszabadítaniok. A kapitány, a kormányos, a gróf s még néhányan az árbócot
                        tartó köteleket kezdték szeldelni. Mikor az utolsó vágás megtörtént, a
                        fékeitől szabadult bálvány egyet kanyarodott lenn a habok közt s iszonyúan a
                        hajó oldalához csapódva, elmaradt s vízsátorral borította el a dolgozókat,
                        de a hajó pillanatnyi hanyatlás után, mintegy könnyebbülve terhétől, egyenes
                        állást vett.</p>
					<p>- Hajnalodik! - szólt a kapitány. - Mindenekelőtt a szivattyúkhoz! Ki-ki
                        ahogy tud, fiaim! Munka közt tér meg az erő. - A gróf eközben a hölgyeket a
                        lehető legszárazabb helyre telepítette s a kapitány után sietett, aki
                        darabig gondolkozva állt. Arcán büszkeség tükröződött. - Szent Márkra! conte
                        Zrinyi, - kiáltott fel, - derék jármű ez! Nem hiszem, hogy az egész velencei
                        hajógyárban készült volna még csak egy is, amely ilyen mosdás után szerte
                        nem repedne, mint egy béka.</p>
					<p>*</p>
					<p>Mikor a hajó Fiuméból elindult, népe mindössze negyvenkét emberből állt.
                        Zrinyi kísérőit s a két hölgyet egy nő s négy férfi cselédet is beszámítva.
                        Most azonban a kapitány összesen csak huszonkilencet talált. Zrinyinek hű
                        vadásza is az elveszettek között volt. Nagyobb részük szembetűnő sikerrel
                        kezelte most a szivattyúkat; a többiek az árbóc kipótlásához fogtak. Egy
                        tartalék fasudart az összecsapzott kötélzet mentett meg az elsöpréstől, ezt
                        emelték fel árbóc helyett és nehéz vaskapcsokkal adtak neki némi erősséget.
                        Az itt-ott heverő vitorlafoszlányokat s függőágyakat összevarrták.
                        Legnehezebb volt a kormányt kipótolni, de ez is sikerült valamennyire. Mikor
                        a kelő hajnal rózsaterítőjét a habokra borította, a vendégárbóc tetején
                        égett a nap első sugara s két összefoltozott, de eléggé szélfogó vitorla
                        dagadozott a reggeli légáramban.</p>
					<p>Láttatok-e napot feljönni a tengeren? Keskeny vérvonal, mint lángoló rézív
                        rajzolódik le a látókör szélén. Óriási kígyónak mondanád, - mely a habzó
                        elemet átfogta. Az égen opálpárázat emelkedik. Most bíbor vegyül a habok
                        fodrai közé, melyek, mintha szikrákat szórnának - az ég kigyul s szelíd
                        rózsaszín önti át haragját. Roppant karaj, sötétvörös és sugártalan,
                        emelkedik a hullámokból s előtte tág, véres út nyílik egyetlen hosszú
                        tűzfolyamként harapódzva végig a habokon. Lassan hófehér lánggá olvad össze
                        minden, vakító fény terjed s a napsugár ernyője elönti az egész
                        szemhatárt.</p>
					<p>A kapitány mégegyszer körültekintett. Úgy tetszett, mintha ő parancsolni,
                        népe engedelmeskedni tanulna újra. Mint álbarátaitól elhagyott király
                        megingott trónja romjainál, büszkén emelte fel homlokát. Megvetéssel
                        tekintett szét a nemrégiben még bőszült nép közt, amely most mint korbácsolt
                        eb, hódolt meghunyászkodva visszanyert hatalma előtt.</p>
					<p>A kapitány az ágyúra ült. Éles sípja hangzott s a következő percben félkör
                        állt Zrinyi és a kapitány körül. Ez térdére könyökölve, mogorva hidegen
                        nézett végig emberein.</p>
					<p>A zord nép szennyes, átázott öltözetében, mint megannyi sírjukból kelt
                        kísértet bámult vezérére. Gépies csend volt, mintha nyomorult rabszolgák
                        lennének a hullámok közt felnőtt tritonok.</p>
					<p>Végre félbeszakította a kapitány a csendet.</p>
					<p>- Egy Judás van köztetek! - szólt, nagy szénfekete szemét lángra gyúlva
                        futtatva át a körön. Úgy tetszett, mintha a hajósok egymást méregetnék
                        tekintetükkel, hogy az árulót kiszemeljék. Néhányan az akkori babonás hit
                        szerint, azt gondolták, hogy a kapitány a történteket varázslatnak hiszi s
                        a bűnöst akarja kérdőre vonni. De az rövid szünet után folytatta:</p>
					<p>- Angelo! te engem mellbe ragadtál. - Egy zömök, szélesvállú fickóhoz
                        fordult, kinek barna arcán alázatos tartása ellenére, rejthetetlen makacsság
                        és dac mutatkozott. - Tudod-e, milyen büntetést szabott a tízek tanácsa
                        ilyen vétkes vakmerőségre?</p>
					<p>- A halált, capitano! - felelte rögtön, egykedvűséget igyekezvén mutatni
                        Angelo, - én nem várok egyebet.</p>
					<p>- A legelszántabb fickók egyike voltál, munkabíró, gyors és hű. Sajnálom,
                        hogy meg kell halnod. Van-e nőd, vagy gyermeked, akinek hátralevő béredet
                        kiadjam?</p>
					<p>- Senkim sincsen, signor. Ha kegyelmed utánam nem vetteti a cápák számára,
                        úgy ossza szét pajtásaim között. Én meg egy jó serleg bort kérek az útra s
                        ezzel végrendeletem kész.</p>
					<p>A futó öröm rögtöni átvillanását kivéve, melyet Angelo végrendelete idézett
                        föl, a legélesebb vizsgáló szem sem találta volna a megütközés vagy szánalom
                        legkisebb nyomát is a hajósok vonásain. Az akkor ezerszerte veszélyesebb
                        tengerész-életben a halál eszméje megszokottá vált s oly mindennapi dolog is
                        volt a velencei köztársaságban minden ellenszegülésért a halál, hogy ebben
                        senki különöset nem látott.</p>
					<p>- Kössétek be szemét! - mondta a kapitány s tarka kendőjét lekerítve
                        nyakáról, a közelebb állók egyikének nyujtotta azt.</p>
					<p>- Egy szót még, signor, - szólt az elítélt előre lépve, - én oly sokszor
                        tekintettem a halál szemébe, hogy most, mikor a vérengző fickó ilyen közel
                        van hozzám, szeretnék még egyszer kacérkodni vele. Azért, capitano, hadd
                        maradjon beköttetlenül a szemem.</p>
					<p>- Ahogy akarod, mio bravo, - felelt a kapitány szembetűnő tetszéssel, -
                        kötelet elő!</p>
					<p>Zrinyi eddig némán tekintette a jelenetet, most a kapitányhoz fordult.</p>
					<p>- Én - szólt - a köztársaság hajóján a legutolsó hajóslegénnyel osztozom a
                        munkában s talán kis részben segítettem Velencének e derék járművét s
                        legelszántabb parancsnokainak egyikét megmenteni. Nekem kegyelmedhez egy
                        kérésem van, kapitány. Igéri-e teljesítését?</p>
					<p>- Ha pénzbe nem kerül, - felelt meglepetve a kapitány - s kötelességem ellen
                        nincsen, örömmel, per dio!</p>
					<p>- Ennek az embernek az életét kérem.</p>
					<p>Angelo kissé összerázkódott, a deli magyar hősre tekintett, hitetlenül rázta
                        fejét, szája körül pillanatra fájdalmas gúnymosoly vonult el.</p>
					<p>- A törvény világos és én felelős vagyok végrehajtásáért - szólt a kapitány
                        erőltetett udvariassággal. - Ez az engedékenység talán hivatalomba, vagy
                        életembe kerülne. Bármi kevesen vagyunk itt, - tette hozzá félsuttogva, - a
                        tízek szemének sugara köztünk van, én nem segíthetek, - fejezte be
                        nyomatékkal.</p>
					<p>- Ez az ember ittas volt, - mondta Zrinyi.</p>
					<p>- Ez nem mentség: ivás sorján túl, feltörött hordókból rablás, a bűn súlyát
                        nehezíti.</p>
					<p>- Ez a fickó azt sem tudta, hogy kapitányát ragadja mellbe, - folytatta az
                        ifjú bán.</p>
					<p>- Neki a szivattyú markolatát, vagy a kötélzetet kellett volna kezelni, nem
                        pedig a dolgozók tömegét apasztani, egynek földhöz sujtásával.</p>
					<p>- Senkisem dolgozott már akkor, az őrjöngés mindenkit megragadott, egy
                        bűnhödjék mindenkiért?</p>
					<p>- Ez az egy tette kezét parancsnokára, a rendetlenség, a rossz példa
                        következménye lehetett s ez a főbűnös harmadik vétke. Bocsánat, signor
                        conte, ez az ember meg fog halni.</p>
					<p>Zrinyi néhány percig gondolkozott, végre kissé ingerülten kiáltott fel.</p>
					<p>- A hajónak két nappal ezelőtt kellett volna Velencébe érkezni. A hajósnépet,
                        mint tudom, csak erre az útra fogadták fel. Elindulásunkkor én ezt a fickót
                        szolgálatomba fogadtam s őt tegnap óta cselédemnek tekintem. Halálának
                        mindenesetre ellentmondok addig, míg a tízek tanácsa jogomról nem
                        határoz.</p>
					<p>- Igaz-e ez, Angelo? - szólt a kapitány, önkénytelen mosollyal Zrinyire
                        tekintve s azután a kérdezett felé fordítva szilárd tekintetét.</p>
					<p>Angelo darabig hallgatott, azután feszülve tekintett Zrinyire s mintegy
                        kétkedve felelt:</p>
					<p>- Igaz.</p>
					<p>- Úgy kegyelmed, gróf úr, - mondta a kapitány az előbbi kétes mosollyal, -
                        nekem e rendetlen cselédért elégtétellel tartozik.</p>
					<p>- Úgy van, - szólt Zrinyi - s mit kíván kegyelmed?</p>
					<p>- Udvariasságból, - mondta a kapitány vidáman, - semmit sem kívánnék, de
                        mivel kegyelmedet minden további kellemetlenségtől föl akarom menteni,
                        gróf úr, huszonnégy kötélcsapást fog adatni e fickó hátára a bűntett
                        helyszínén. Ezenkívül a végrendeletet szóról-szóra teljesíteni fogjuk s
                        hátralevő bérét a legénység közt osztjuk föl. Végre kegyelmed egy hordó
                        finom bort fizet, melyet egészségére iszunk meg, ha majd a
                        legengedetlenebbek, akiket egytől-egyig ismerek, az érdemlett, szigorú
                        büntetést kiállták.</p>
					<p>Zrinyi Angelora tekintett, kinek arcán sem jóváhagyás, sem ellenkezés nem
                        mutatkozott.</p>
					<p>- Angelo, - mondta - te nálam rosszul kezdted szolgálatodat s különös
                        köszönettel tartozom derék volt kapitányodnak, hogy ilyen olcsó áron
                        megválthatlak. Ezennel, míg partot érünk, rendelkezése alá adlak.</p>
					<p>- Uram, - mondta Angelo vigyorogva, - részeg voltam, mint egy tömlő.</p>
					<p>- Elég, - fejezte be Zrinyi.</p>
					<p>A büntetést azonnal, minden további előzmény nélkül, szigorúan, irgalmatlanul
                        végrehajtották. Angelo megrázta magát s miután pajtásai közül a legtöbbet
                        hasonló ünnepélyességgel megkötelezték, a fickó új gazdájához lépett.</p>
					<p>- Megmarad amellett, amit mondott, gróf úr? - kérdezte daccal.</p>
					<p>- Igen, - felelte Zrinyi, - te szolgám vagy.</p>
					<p>- Per dio! - mondta a legény, míg arcán különös jó indulat villant át, -
                        kegyelmed olyan fickót fogadott szolgálatába, ki ha szükség, a tűz...</p>
					<p>- Aki parancsaimat teljesíti, - szakította félbe ura.</p>
					<p>- Si signor!</p>
				</div>
				<div type="chapter">
					<head>ARANYLÁNC ÉS ÓLOMFEDÉL.</head>
					<p>Május 4-ike volt, 1645-ben. A hajnal az Adria öléből emelte ki fátyolát, s
                        rubin fürtjeit megrázva, végigmosolygott a hullámokon. A velencei lagunák
                        tükre, mint a labradorkő, a nap minden színét játszotta s az ég mélyen kék
                        boltozata alatt a tengerek királynőjének, a szűz Veneziának nagyszerű
                        márványpalotái és tornyai rajzolódtak, a doge palotája, a gyönyörű Piasetta
                        két oszlopával s a jobbra hosszan elnyuló Ríva degli Schiavoni, melynek
                        oldalai még akkor boltozatlan csatornába fürödtek. Balra egész árbócerdő
                        vonta fel ezerszínű lobogóit, míg a lépcsőzött partok irányában
                        szakadatlanul váltakoztak a karcsú fekete gondolák. Az egész kikötő
                        forradalom pezsgését mutatta, s az élénk nép szüntelen morajjal özönlött
                        mindig táguló csoportozatokba.</p>
					<p>A kikötő szélénél az a rongált hajó vetett horgonyt, mellyel megismerkedtünk.
                        Első tekintetre tanúskodott az iszonyú viharról, mely a velenceieknek s
                        törököknek még sok más hajójukba került.</p>
					<p>Nemsokára néhányan sajkára ereszkedtek a hajóból. Több keleti öltözetű férfi
                        s az előttünk ismeretes két hölgy is köztük volt.</p>
					<p>Mikor a sajka parthoz közeledett, a hölgyek pillanatra összeroskadtak. A
                        parton egy köpenybe burkolt férfi állt, mélyen homlokába vont barettel, ki
                        nyilván a hölgyekre várakozott és vidáman üdvözölte őket:</p>
					<p>- Egy hete már, signorák, hogy érkezésüket lesem, üdvözlöm kegyeteket.</p>
					<p>Violettának, aki kissé hátra maradt, alig volt ideje, hogy Zrinyinek
                        odasugja: „Ez az ember itt gonosz szellemem!”</p>
					<p>- Ah! signor Malipieri! - mondta az idősebb nő és mindenkép igyekezett
                        elfojtani felindulását - férjem egészséges-e?</p>
					<p>- Mind azok vagyunk, - felelt Malipieri, - signor Rinaldo s Manuel a
                        signoriában vannak, ahonnan ellopództam s nemsokára vissza kell térnem.</p>
					<p>- Uraim, - mondta az idősebb nő, - kegyelmeteket meg kell egymással
                        ismertetnem: signor Ariel Malipieri, a doge első titoknoka, gróf Zrinyi
                        Miklós, horvátországi bán, kinek egyrészt köszönhetjük, hogy Velencét
                        látjuk.</p>
					<p>A férfiak pár udvarias szót váltottak.</p>
					<p>- Remélem uraim, - szólt a nő Malipieri kíséretét elfogadva, - hogy ma este
                        látom kegyelmeteket.</p>
					<p>Zrinyi és Violetta még egy mindent mondó tekintetet váltottak s a hölgyek
                        eltávoztak.</p>
					<p>Zrinyi darabig gondolkozva nézett utánuk, felsóhajtott, azután intett
                        cselédeinek, akik őt néhány szolgálatra kész teherhordóval a nagy csatorna
                        felé kisérték. Megnevezte komornyikjának azt a vendéglőt, hová szállni
                        akart s Angelo azonnal előresietett, hogy azt neki megmutassa.</p>
					<p>- Ha minden kész, - folytatta Angelóhoz fordulva, - keress föl a Pisani
                        palotában, hol signor Ramieronál megtalálsz.</p>
					<p>- Jól van, signor, - mondta Angelo szenvedélyes készséggel.</p>
					<p>Zrinyi gondolkozva állt a nagy csatorna szélén a hullámzó sajkára bámulva.
                        Két férfi közeledett vörös felsőruhában s hosszú fehér bottal kezükben.</p>
					<p>- Kegyelmed idegen? - szólt az egyik, sötét szakállas arcát fürkészve
                        fordítva Zrinyi felé.</p>
					<p>- Az, - felelte Zrinyi kérdő tekintettel.</p>
					<p>- Honnan?</p>
					<p>- Magyarországból, - mondta Zrinyi önkénytelenül elmosolyodva.</p>
					<p>- Neve?</p>
					<p>- Mindezt, jó barátom, a szállásomon, mely a Vörös-keresztnél van,
                        megtudhatja kegyelmed.</p>
					<p>- Per dio, signor! - minden idegen arcról, mely hatáskörünkben bár egy
                        pillanatig mutatkozik, felelősek vagyunk, - mondta a fiatalabb,
                        előretolakodva.</p>
					<p>- Szerencsét kívánok kegyelmeteknek, - felelte Zrinyi vidáman, - jeles
                        emlékezőtehetségükhöz. Nevem Szigeti s a most ideérkezett horvátországi bán
                        kíséretéhez tartozom.</p>
					<p>Ezzel hátat fordított a tolakodóknak s a Márk tere felé vette útját. A
                        nagyszerű tér, az abból kihajló Piazettával együtt, tömve volt forrongó
                        néppel. Az előbbiekhez hasonló öltözetű férfiak igyekeztek a rendet a
                        signoria előtt fenntartani, hol a zsongás a leghangosabb volt, s hová Zrinyi
                        szándékozott.</p>
					<p>Márk tere e napon ritka jelenet tanúja volt. Nem igen távol a Campanile
                        négyszögű tornyától a hullámzó néptömeg közt egy elválasztott kört látunk,
                        melyet vertaranyból készült lánc választ el a tömegtől. Ez a lánc olyan
                        nehéz volt, hogy ötven ember alig birta. Az elkülönített tér közepén kerek
                        asztalt látunk arany pénzhalmokkal. Előtte egy férfi ül egyszerű fekete
                        öltözetben, fekete nyakfodorral, s könnyű velencei palástban. Vonásai
                        hivatali fontosságra mutatnak. Az aranysorompó egyik oldalához rendőrök
                        sorfala közt fiatal férfinép járult egyenként. Nevüket két írnok jegyzi fel
                        az asztal túlsó oldalán, míg ama fontos személy aranyrakásból pénzt oszt el
                        közöttük.</p>
					<p>Több érdekes csoport alakult a zsibongásban. Hol élesebb, hol halkabb
                        vitatkozás hangzott fel, itt-ott hahota, másutt rosszaló morgás, vagy
                        harsány felkiáltás jellemezte e tárgyalás menetét.</p>
					<p>Az egyik csoport különösen feltűnő. Ebben most kilenc-tíz, részint koros,
                        részint serdülő férfi állt együtt. A tollas barettek fénylő agráfjai, a
                        drágamívű egyenes kardok, az ízléses fekete selyem, vagy bársony öltözetek,
                        s a tiszteletteljes távolság, melyben az emberek őket körülvették, arra
                        vallottak, hogy a legfelsőbb körökhöz tartoznak.</p>
					<p>Egy alig tizenkilenc éves szép és lelkes arcú ifjú érkezett most a
                        csoporthoz.</p>
					<p>- Nos, Manuel Zeno, a Signoriából jössz? - szólította meg egy magas, vállas
                        férfi kissé kétértelmű kifejezéssel nyugtatva apró fekete szemeit az
                        érkezőn.</p>
					<p>- Sőt, oda szándékozom, - felelte sugárzó arccal. - Én és még tizenkilencen
                        még ma helyet foglalunk a hon atyái közt.</p>
					<p>Egy kis barna ember, akit legfeljebb öltözete különböztetett meg bármelyik
                        gondolieritől. Manuel vállára tette a kezét és félreismerhetetlen
                        irigységgel szólt kellemetlen szoprán hangján: - Corpo della Madonna! Ez már
                        aztán valami! Emlékszem Manuel Zeno, mikor egy hatalmas fejedelem egykor
                        rossz néven vette a köztársaságtól, hogy ifjú, szakálltalan követet küldött
                        hozzá, ez azt felelte: ha az ész a szakállal növekednék, a tanács egy
                        becsületes öreg cápát küldött volna követül felségedhez. Most hála a kétszáz
                        velencei aranynak, amennyiért Candia elfoglalása óta be lehet jutni a
                        tanácsba, külföldön a kecskék minden hitelüket elvesztik.</p>
					<p>- Üdvözlöm kegyelmedet, signor! - szólt mély hangon egy tekintélyes
                        személyiség, kinek arcán az akkor velencei nobilik közmondásos kevély
                        megvetése ült. - Üdvözlöm kétszáz zecchimós tanácsos úr. Kegyelmed majd
                        utasításokat ad, hol tisztítják legszebben a fehér gallérfodrokat.</p>
					<p>- Igaz, Contarini, - jegyezte meg egy huszonöt-huszonhatéves férfi, suhogó
                        fekete palástját mellén összefogva és Manuel felé fordítva római arcélét, -
                        még megérjük, hogy a Tízek, s a nemes tanács annyira megporhanyulnak, hogy a
                        kis Fioretta a hon atyái közt fog ülni a Signoriában.</p>
					<p>A csoportban élénk nevetés hangzott, Manuel Zeno keresztbe font karokkal
                        hallgatta a közbeszólók ízetlen elméskedését.</p>
					<p>- Igaz! - szólt, - jaj akkor Velence szabadságának, mikor az ifjú gúnyt arat,
                        ha munkás részt akar venni a közügyekben. Szent Márkra mondom! örömestebb
                        vívtam volna Kandia partján bátyád helyett Morosini, mint hogy itt aranyon
                        váltsam meg azt a kiváltságot, amely velem született: hogy szóval és tettel
                        honfi legyek.</p>
					<p>Az idősebbek arcán némi gúny mutatkozott.</p>
					<p>- Most még néhány szót a kandiai ügyről és Juszuf basa álnokságáról, -
                        folytatta Manuel, - ki a tanácsot a Tízek sötét ítélőszékét és az egész
                        Velencei Köztársaságot megcsalta, mint a gyermeket. Nézzétek, urak ezt az
                        asztalt itt aranyrakásaival. Velence kincse, Velence szelleme e kérkedően
                        kifeszített aranyláncban, a hevenyészett hivatalokban és begyült pénzben
                        áll. Hol van a Chiozza-i hősök szíve, hol az őserő, mely a homokzátonyokra
                        márványpalotákat varázsolt s mint Tyrus egykor, a hullámok királynője lett
                        és az Adriát arájául jegyezte el! - Én, a kétszáz aranyas tanácsos, ki e
                        nyomorult összeget a szárnyas oroszlán torkába vetettem, én mondom, szégyen
                        ez! Lám, urak, a fiatalság keményszájú mén, s nem egyszer hozta zavarba az
                        ellenséget sorai közé ragadva lovagját. Ilyen féktelen erő ragad engem is, s
                        ez az oka, hogy a szólás szabadságát megvásároltam. Legyek én a híd, melyen
                        ti okosabbak tovább haladhassatok, - én kimondom, - ezzel az ifjú a nép felé
                        fordult s magasra emelte tollas barettjét: - Velenceiek! Tíz zsarnok ül a
                        nyakunkon. Szenvedjük-e ezt tovább? Le a tizekkel! Halljátok-e velenceiek:
                        le a tizekkel!</p>
					<p>Akik az imént még elméskedésük tárgyává tűzték az ifjú Manuelt, most
                        elhalványodtak és páni rettegésben húzódtak hátrább. A körülálló nép
                        ordított: Le a tizekkel!</p>
					<p>E pillanatban néhány sbirri tolakodott a csoporthoz, s körülfogták Zenot. - A
                        Tizek nevében! - szólt az egyik - kegyelmed követ bennünket.</p>
					<p>- Nincsenek tizek többé! - ordította a nép a legnagyobb ingerültséggel.
                        Néhány perc alatt a sbirreket leverték, s a közelálló Zenot majdnem ölben
                        vitték a Signoria felé. Az aranylánc körét a hirtelen előrohanó katonaság
                        fonta körül, hosszú lándzsáit a nép felé szegezve.</p>
					<p>Két Cornaro testvér, akik az előbbi csoportban voltak, sietve vonult a Márk
                        terének túlsó oldalára.</p>
					<p>- Mit gondolsz, Francesco, - szólt az idősebb megvetően, - szükséges lesz-e e
                        bambinot a csatornába vettetni?</p>
					<p>- Úgy látom, - felelte a másik, - a legjobb úton van, hogy megkíméljen
                        bennünket e költségtől.</p>
					<p>Ezzel hirtelen eltüntek a néptömeg közt.</p>
					<p>Míg a felizgatott nép nagy zsivajjal tolongott a Piazetta felé, addig a doge
                        palotának a Riva degli Schiavoni felőli szögleténél más csoportozat
                        képződött. Mintegy öt-hat alsóbbrendű férfi beszélgetett élénk hadonázással
                        és tarka hallgatóság vette őket körül.</p>
					<p>- Cospetto! ha nem tudnám, Battista, hogy csak részeg fővel szoktál
                        füllenteni, azt mondanám, hogy álmodtál.</p>
					<p>- Hihetetlen! - kiáltott fel egy egészséges képű, kövér férfi, nagy széles
                        arcát Battista felé fordítva, - te magad láttad?</p>
					<p>- Miről van szó? - kérdezte egy éltesebb ember a sbirritől, aki nemrég
                        furakodott a beszélők közé és élénk figyelemmel fülelt minden szóra.</p>
					<p>- Mesebeszéd, - felelte ez, - a fickó, gondolom, részeg volt, azt állítja,
                        hogy az ólomfedelek alól egy rab menekült ki.</p>
					<p>- Ugyan, - mondta a kérdező, - hisz ez lehetetlen!</p>
					<p>Battista eközben élénken folytatta: - Az az ember a tegnapi iszonyú zivatart
                        használta fel, de a hold néhány percre áttört a felhőkön és igen világosan
                        megmutatta őt. Félig meztelenül állt a szédítő magasságban és a vihar hosszú
                        ősz fürtéivel és szakállával játszott, mint a lobogóval.</p>
					<p>- Azután? - kérdezte a belső csoportban egy ifjabb ember.</p>
					<p>- Azután - felelt Battista, - lehajolt, csendesen végigmászott a fedélen,
                        lábával a rézcsatornába ereszkedett s amikor első bámulatomból magamhoz
                        térve rákiáltottam, már el is tünt a szomszéd fedél egyik nyílásában.</p>
					<p>- És te ezt elhallgattad, gazfickó? - vágott közbe a sbirri, utat törve
                        magának a beszélőkig.</p>
					<p>- Elhallgattam? Corpo di Bacco!? - felelte gorombán, de önkénytelenül
                        kalapjához kapva a szóló. - Azonnal zajt ütöttem s mindjárt üldözőbe is
                        vették. Néhány perc múlva egy őrtiszt kíséretében mintegy tizenketten
                        kikutattuk a palota minden zugát, de emberünkre nem találtunk.</p>
					<p>- Részeg voltál semmirekellő!</p>
					<p>- Hallgassa csak végig kegyelmed, - kezdte újra bosszúsan Battista, - a
                        sikertelen kutatás után fellármáztuk a börtönőröket, lámpákkal rendre
                        megvizsgáltuk a rekeszeket, rátaláltunk az üres kalitra, melynek
                        emberderéknyi résén át igen csinosan arcunkba fújt a vihar.</p>
					<p>- De hogy lehetséges ez? - szólt a kövér ember, aki legelőbb szólt.</p>
					<p>- Az egyik börtönőr megfejtette a dolgot, - felelte Battista, önelégülten
                        tekintve a sbirrire. - Nyilván sikerült neki valami szeget elrejteni. Egy
                        évi csendes magaviselet után kérésére papirost és irónt adtak neki
                        mulatságul, apró képeket rajzolgatott és ezeket rágott kenyérrel
                        ráragasztotta a résekre, amelyeket a szeggel vakart kifogyhatatlan
                        szorgalommal az ólomfedél lapjain.</p>
					<p>- Ó, a derék ember! mennyi béketűrés! - kiáltott fel valaki a körülállók
                        közül.</p>
					<p>- Tizenöt évbe telt, - mondta Battista, - míg a körülvájt lapot
                        elválaszthatta a fedéltől. Ennyi év a halál kalitkájában megfoghatatlan! Ezt
                        az embert a szabadulás reménye tartotta életben.</p>
					<p>- De hová lehetett? - szólt a magas, száraz olasz, - én még most is mesének
                        tartom az egészet.</p>
					<p>- Okosan, - felelt Battista, - hihetőbb is, hogy azt a rést, amelyet akárki
                        megláthat az ólomfedélen, a szú rágta ki.</p>
					<p>- Miféle zaj ez a Signoria előtt? Gyerünk! - A csoport azon néptömeg felé
                        rohant, mely a Márk terének felső részét és az egész Piazzettát elfoglalta s
                        hol az ifjú Manuel Zeno éppen ebben a pillanatban tünt el a magas csúcsívek
                        boltozata alatt.</p>
				</div>
				<div type="chapter">
					<head>A DOGE PALOTA.</head>
					<p>A Signora széles lépcsőjét mindkét felől számtalan henyélő foglalta el. Az
                        ifjú Manuel Zeno gyorsan haladt, míg a pompás tanácsterem boltívei alá ért.
                        Szent félelem fogta itt körül. A faragásokkal ékes, merész ívek alatt nagy
                        történeti festmények mutatták a velencei polgári élet és szabadság
                        fénykorának nagyszerű jeleneteit. A tágas teremnek mintegy ötödrészét erős
                        sorompó zárta el a kiterjedt négyszögtől, melynek öblében egy perzsa
                        szőnyegekkel borított széles, hosszú asztal vonult el, felső végénél két
                        szónoki szék emelkedett szabadon.</p>
					<p>A nagy asztal mellett ülő férfiak arcára a színes ablakok tarka fényt
                        derítettek. Mögöttük többnyire fiatalabbak álltak, a velencei nobilik
                        egyszerű, de ízléses fekete selyem öltözetében.</p>
					<p>Az elnöki székben a nyolcvan évnél idősebb, hófehér szakállú Francesco Erizzo
                        ült. Nemes arcán rettenthetetlen bátorság és símaság vegyült, mely a
                        velencei köztársaság felsőbb köreit annyira megkülönböztette minden akkor
                        élőtől. Alkibiadesi kényelemszeretet, iszonyú tetterő kifejezése volt az,
                        amely bizonyította, hogy e tenger szülöttei béke idején majdnem szibarita
                        fényben s puhaságban éltek, asztalaik csemegékkel, termeik a legizlésesebb
                        bútorokkal, szőnyegekkel és tükrökkel voltak rakva, Róma legfényesebb
                        korára emlékeztetett minden. De mint az álarcot farsang után, úgy a fénynek
                        s kényelemnek ezt a külső kérgét a hon veszedelmének első sejtésekor
                        messzire tudták vetni maguktól s néhány pillanat alatt őserőben és spártai
                        edzettségben léptek fel.</p>
					<p>Erizzo mellett Jacopo Marcello, a doge tanács tagja ült. Mellette a
                        pátriárka: Francesco Morosini tünt fel hosszú fekete fürtéivel s az érseki
                        talliummal. A tisztes egyházi férfi vonásain szelídség és hazafiúi buzgalom
                        tükröződött.</p>
					<p>Ezekkel szemközt ült Rinaldo Zeno, a legérdekesebb arcok egyike az egész
                        teremben. Római arcának kifejezése szilárd és hideg. Mintegy ötven éves
                        lehetett s arcán két szembetűnő forradás látszott.</p>
					<p>Az ifjú Zeno áthatolt a sűrűn ellepett korlátokon és ezek közelében állt meg.
                        Egy idős férfin akadt meg a tekintete. Egyszerű velencei öltözetén hosszú
                        ősz szakálla habzott, mint a téli zuzmara haldokló tölgyeken. Ez Orso
                        Cornaro volt, mellette Caesar Grimaldi állt, a Cornaro párt legelszántabb
                        barátja.</p>
					<p>- Ezek a Cornarok - mondta magában Manuel Zeno, - igen közel szorultak a
                        szónoki székhez. Szent Márkra esküszöm! szavam felrázza mámorából a Zeno
                        pártot.</p>
					<p>E pillanatban a szónoki erkélyt az idősebb Foscarini foglalta el. Karcsú,
                        szép álak, az élet tavaszában. - Velenceiek! - kezdte beszédét, - a
                        köztársaságot a török hajóhad nemcsak jogaiban sértette meg, hanem
                        gyalázatosan meg is csalta! Elég gondatlanok, hogy ne mondjam, gyávák
                        voltunk: a Kapudán basának, midőn Tina fölött időzött, háromszáz hajóval
                        eleséget és vizet vitettünk. Tudják kegyelmetek, hogy Kandia közelébe
                        érkezvén, tinai kormányzóként elfogatta és kiszállt, de azt nem tudják, hogy
                        a sziget nyugati részén Blasio Juliani, minthogy erősségét meg nem védhette,
                        krátert nyitott maga alatt s lőpora őt s a vívók egy részét a levegőbe
                        röpítette.</p>
					<p>A meglepetés harsány kiáltása reszketett át a termen.</p>
					<p>- A veszedelem küszöbünk előtt áll, - folytatta élénken a szóló, -
                        kincstárunk üres, a tanácsnoki hivatal áruba bocsátása csak negyvenezer
                        arannyal gazdagított. Szent Márk ügyvédsége huszonötezer aranyért megvehető
                        s ez csak egy milliót öntött a kincstárba, melynek nagyobb részét e
                        pillanatban osztják szét az újoncok között a Márk-téren. Ezek cseppek a
                        szükség tengerében. Signorok! szabjunk árat a patriciátusnak, mint a
                        chiozzai háború idején.</p>
					<p>E pillanatban többen harsány kiáltások között rohanták meg a szószéket. Négy
                        hang tört át egyenként az iszonyú zsivajon, mindegyike százezer zecchinot
                        igért. A zaj az ajánlatokra nőttön nőtt. - Le a kúfárkodó patriciusokkal! Le
                        a lélekárulással a szónoki székről! - E pillanatban Foscarini mellett egy
                        messziről hajított tőr surrant el.</p>
					<p>- Gyilkosok barlangja ez? - riadt fel a szóló kardjához kapva. - Most Michele
                        Angelo állt fel. - Helyet, helyet, - ordított az egész Zeno párt, melynek
                        néhány tagja Angelot majdnem ölben vitte az erkélyre. Mint a vihar, mely a
                        rengeteg sudarai közé mélyed, a zaj csak hosszú idő után csillapult.</p>
					<p>Az agg doge csendesen emelkedett fel üléséből, reszkető karját kiterjesztve
                        igyekezett helyreállítani a csendet. Sok időbe telt, míg Angelo szóhoz
                        jutott. - Hogyan? - kiáltott fel indulatosan, - annyira sülyedtünk-e már,
                        hogy a dicső Velence sorsa négyszázezer aranytól függjön?! Illik-e a bölcs
                        tanácshoz, hogy a hiúságnak tágabb mezőt nyujtson a veszély, mint a
                        szerencse idejében? Miként fogja becsülni a nép a hatalmat azok kezében,
                        akiket pénzük emel arra a magasságra, mely e szent falak közt csak a polgári
                        erény s érdem díja volt? Pénz kell nektek, velenceiek? Adjátok el a
                        gyermekeiteket, de ne a nemességet. Keljetek fel tömegben, fosszátok ki
                        palotáitokat, hölgyeitek ékszereit hordjátok a hon oltárára, adjatok el
                        mindent, de ne a nemességet! - Hosszú, tomboló helyeslés vegyült a beszélő
                        szavai közé. A Cornaro párt kardjait zörgette, a Zenok tollas barettjeiket
                        emelték magasra.</p>
					<p>Jacopo Marcello a közfelindulás zajában tört utat magának a szószékig. -
                        Velenceiek! - szólt az első szünetet használva, - ne hamarkodjátok el
                        határozataitokat. Foscarini indítványa nincs ellentétben alkotmányos
                        szabadságunkkal. Mi adta Velencének a chiozzai háborúban a diadalt? Urak!
                        nemde a pálya, melyet a hon bölcs atyái a vetélkedésnek nyitottak? Akkor is
                        megnyerhető volt a patriciátus. Vesszen-e Kandia s e gazdag sziget a barbár
                        török martaléka legyen-e egy előítéletért? Hányan vannak itt a sorompók
                        mögött, kik a honnak több szolgálatot tettek, mint sok hevenyészett
                        tanácsos! A rómaiakat példaként felidézni szokássá vált e teremben. Lám
                        urak, ama büszke nép egész nemzeteket ajándékozott meg a polgári joggal s
                        trónjára nem egyszer barbár népek közvitézeit emelte. Segítség kell, gyors
                        és nagy, s aki e segítséget nyujtja, érdemet szerez. - Sértő kacaj, zavart
                        kiáltások, s tombolások szakították félbe a beszélőt. Miután többször
                        igyekezett szóhoz jutni, bőszült felindulással hagyta ott a szónoki széket,
                        csak a Cornaro párt helyeselt.</p>
					<p>Most Rinaldo Zeno emelkedett fel üléséből, s haladt csendesen az erkély felé.
                        Mint a vészedzett pilóta érkezésekor bizalom ébred a hajósok lelkében, úgy
                        egyszerre önkéntelen varázs némította el az ajkakat és a szemben álló
                        csoportokban tisztelet és tartózkodó gyűlölség mutatkozott.</p>
					<p>- Valamint ama római, minden beszédét azzal végezte: - Carthaginem delendam
                        censeo, - úgy én azzal kezdem: le a Tizek ítélőszékével! - Jegesztő
                        meglepetés tükröződött minden arcon. Lehellet fennakadni látszott és minden
                        szem a kevély szólóra irányult, aki majdnem síri csendben folytatta: - A
                        puszta zátonyok lakója, a szegény lagunák halásza, ki csak tőrrel s evezővel
                        rendelkezett, erősebb volt, mint Velence most e tízszeres járom alatt,
                        melyet kéjhölgyek, s banditák szabadságnak csúfolnak.</p>
					<p>- Le a Tizekkel! - hangzott a terem baloldalán, s a sorompók felett.</p>
					<p>- Rendre, rendre! - kiáltott az egész Cornaro párt.</p>
					<p>- Csend és hallgatás! - kiáltott fel Cornaro Zeno.</p>
					<p>- Foscarini s Marcello a velencei nemességet bocsátják áruba s itt ama jó
                        urak, - folytatta büszkén a Cornaro párt felé nyujtva karját, - kik
                        hitelezőik kegyét féltik s néhány nyelvficamító nevet szeretnének jó
                        nyereség mellett az aranykönyvbe csempészni, azok a jó urak, mondom,
                        helybenhagyólag tombolnak. - A Cornaro párt feje, az agg Orso ekkor dühösen
                        előre lépett. - Csend urak! - folytatta Rinaldo, - cáfoljatok meg, de
                        merjetek végighallgatni! Nem az itt a hiba, ha a patriciátushoz utat
                        nyitunk, a hiba ott van, hogy a nemességnek százezer zecchino az ára. A
                        chiozzai háború idején a tanács annak a harminc egyénnek igérte a
                        patriciátust, kik a honért a legtöbb áldozatot fogják hozni. Itt a
                        különbség, urak! Ez nemes, nagyszerű. Velencének dicső vetélkedésre nyitott
                        sorompót, s a háború végezte után történt a választás. Az a harminc dicső
                        név ragyogóvá tette az aranykönyv lapjait. Értitek-e? Most a közrémület veti
                        oda, mint árut, amit akkor mint jutalmat osztottak szét diadal után. Olyan
                        szegény-e már Velence, hogy Michale Angelo lelket emelő indítványa
                        részvétlenül hangozzék el? Tettek kellenek itt. Én százezer zecchinot
                        fizetek ma a kincstárnak. - E nyilatkozatot egyrészről élénk éljenzés
                        jutalmazta. A Cornaro párt mogorván hallgatott.</p>
					<p>Ekkor lépett elő az ifjú Manuel Zeno s váltotta fel Rinaldot a szószéken. -
                        Engedd, atyám, - mondta, - hogy ajánlatodat a magaméból szaporíthassam, s
                        mielőtt itt véleményemet kimondanám, tettel járuljak a közjóhoz. Tíz
                        tanácsszék ára, kétezer zecchino rendelkezéstekre áll, urak! Egy-két percnyi
                        helybenhagyó zúgás követte a mondottakat.</p>
					<p>Rinaldo tekintete, mellyel első nejétől szülött fiát a szónoki székbe
                        kísérte, inkább meglepetést, mint helybenhagyást fejezett ki. Ajka körül
                        gúnyos mosoly villant, azután csendesen, mint mindig, helyére ült. Néhány
                        idősebb nobili feddő tekintettel nézett Manuelre.</p>
					<p>- Ki ez? - kérdezte a nemrég érkezett Zrinyi, akinek magas, izmos alakja s
                        költői lelkes arca annyira kivált a többi közül.</p>
					<p>- Egy kétszáz zecchinos bölcs, - felelte a kérdezett megvetően. - Halljuk
                        milyen csodát fedez fel a hon javára.</p>
					<p>- Velenceiek! - szólt Manuel, - kétszáz aranyon vásároltam meg tizenkilenc
                        éves koromban azt a szent és dicső jogot, melyet csak érdem adhat. - A
                        Cornaro párton kacagás hangzott fel. Manuel hirtelen feléjük fordult. - Ami
                        ebben szégyen, nem az enyém. Őseim e termekben szóltak, csatáinkban vívtak,
                        győzelmeinkben dicsőültek, szent árnyékuk megbocsát a gyermeknek, aki a
                        potom árt azzal óhajtja nemesíteni, hogy hű lélekkel szolgálja a hazát. S
                        most a dologra: Velence, Adria királynője elaggott, mint a félelem, gyermek
                        lett, mint a habozás. Velence idegeneket fogad bérbe, kik érte vívjanak. Hol
                        a fészke mindama gonoszságnak, mely erőnket lebilincseli? Honnan árad, mint
                        Pandora szelencéjéből a kárhozat, a megvesztegetés, a népáltatás, mindaz a
                        rossz, mely a szép egészet pártokra hasította? Szégyen rátok Tízek
                        ítélőszéke! Szégyen, hogy gyermek ujjal mer rátok mutatni! - Zugjatok,
                        zugjatok! Igen, e sötét törvényszék, mely a békés polgárt éjfélkor
                        barlangjába hurcolja, s éjfélkor átküldi a sóhajok hídján, honnan vissza még
                        nem jött senki, - igen e tízszeres zsarnokság eljátszotta szerepét.</p>
					<p>A Cornaro párt szemei lángsugarakként szegeződtek az ifjúra. Az öreg
                        nobilikon iszonyat látszott, míg a Zeno párt, a termet ellepő fiatalság a
                        sorompó körül zúgást hallatott, melyről nehéz volt elhatározni, rosszalló-e
                        vagy helybenhagyó. - Szent Márkra mondom, - folytatta Manuel, - ideje, hogy
                        Velence felriadjon álmából s a hályog leessék szeméről. Ám essem én
                        áldozatul, mit bánom? Tizenhat éve mult, hogy atyám először emelte fel
                        szavát a Tizek ellen, őt, ki a Tizek egyike volt akkor, néhány bandita
                        kilenc szúrással akarta elnémítani. Jól tudom, mit várhatok. Ott áll, mint
                        intőjel a szégyenoszlop, melyet Cornaro Györgynek emeltek.</p>
					<p>Alig ejtette ki Manuel ezt a nevet, fenyegető mozgás keletkezett a Cornaro
                        pártban. Többen kardjukat vonták ki, tekintetük az ős gyűlölség egész kihívó
                        dühével szegezte át az ifjút.</p>
					<p>Manuel szenvedéllyel folytatta: - Tíz zsarnok, megannyi ördög forgatja
                        vasvesszejét egy szabad nemzet fölött. Parancsol a dogenak, az egész
                        velencei nemességnek, s a kábult népnek, mely éhezik és retteg. Sötét
                        rejtekben ítél, szárnyai alatt cimboraság alakult, mely névtelen
                        feladásokkal bérért legyezi a bosszúállást. Hálózata elágazik Európán át, s
                        mint a mérges pók, csak kínnal és vérrel táplálkozik. Tíz bandita,
                        velenceiek, egy főnök helyett!</p>
					<p>E szavakra minden oldalról rosszalló morgás hallatszott, az öregebb nobilik
                        fölemelkedtek ülésükből, mind szóhoz akartak jutni. Most Ariel Malipieri
                        tört a szónoki szék felé s megállt a doge előtt. Minden mozdulatán
                        ingerültség látszott, de arca hideg maradt. Hófehér keze a gyilok markolatát
                        szorította és tekintetét vérfagyasztó hidegséggel jártatta körül. A Zeno
                        pártbeliek mindjárt körülfogták, a Cornarok pedig szemmel kísérték minden
                        mozdulatát.</p>
					<p>- Juszuf basára emeljétek kardotokat velencei nobilik, nem én rám! -
                        folytatta Manuel. Engem a Zeno palotában mindig megtaláltok, míg őt Kandia
                        alatt keressétek. Ha áruba vetettétek a szólás jogát, urak, most már
                        tűrjétek. A karcsú gondolákban, a tudós íróasztalánál, a szerelmes
                        fekvőhelyénél és mindenütt igát vetett a szóra Velencének tíz sárkányőre.
                        Egy gyermek szabadabb a velenceinél, mert nyiltan szólhat.</p>
					<p>- Vakmerőség! - kiáltott fel Orsó Cornaro. - Micsoda féktelen beszéd ez, sose
                        hallottunk ilyet e teremben.</p>
					<p>- Le a szónoki székről! Csend! Halljuk a doge-t! - kiáltozták az egész
                        teremben.</p>
					<p>- Mennyi jószándék, milyen szép, de félrecsavarodott ifjúi hév! - mondta
                        Zrinyi a szomszédjának. - Mintha a Vezuv lávája sietne oltani az égő
                        várost. Én hajóra ültetném ezt az embert és Kandiába küldeném.</p>
					<p>Most az öreg Erizzo állt fel és komolyan mondta: - hallgassuk végig a szólót.
                        E százados boltívek alatt még nem hangzott el olyan helytelen, gyáva, vagy
                        vakmerő szó, amelyre valaki felelni ne mert és tudott volna. Hüvelybe a
                        kardokkal, signorok. E férfi szavainak vakmerőségét meg fogjuk büntetni, de
                        a kérdőrevonásnak e termen kívül van a helye, itt hadd szóljon.</p>
					<p>Manuel hallgatott, míg elnémult az utolsó közbeszólás, aztán folytatta:</p>
					<p>- Tudom jól, hogy az ilyen hevenyészett tanácsosnak, mint amilyen én vagyok,
                        eszméi visszatetszők, szavai ingerültek. De Szent Márkra mondom, jót
                        akarok: Velence javát és dicsőségét. Én is tudom, hogy a Tizek tanácsa
                        között voltak mindig Velence legnagyobb férfiai, ha nem is a legjobbak.
                        Tudom, hogy az ítélőszék olykor üdvös eredményeket is hozott, de titokzatos
                        és önkényes működése szégyenfolt maradt történetünk lapjain. Atyámat tíz évi
                        számkivetéssel büntette néhány őszinte szóért az a tanács, amelynek később
                        tagja, sőt dísze lett. Antonio Foscarini történetét, akik a Tizek névtelen
                        feladásra akasztófára ítéltek, mint egy banditát.</p>
					<p>- Becsületét tisztázták később! - kiáltottak fel néhányan a Cornaro
                        pártból.</p>
					<p>- De visszaadták-e életét nejének és gyermekeinek? Hagytátok volna életben
                        inkább, bíztátok volna rá magára, hogy becsületét tisztázza, úgy előbb célt
                        értetek volna.</p>
					<p>Utóbbi szavait élénk, önkéntelen helyeslés követte. Manuel érdeklődést látott
                        az arcokon és megkönnyebbülve folytatta:</p>
					<p>- Kimutattam, hol rejtőzik a gonosz. Hordjuk a haza oltárára mindenünket,
                        fogjunk fegyvert, ne bízzunk senki másban, csak saját tetterőnkben. Vonjunk
                        mennyezetet pajzsainkból a nagy tanács és tiszteletreméltó nemes dogenk feje
                        fölé. Együtt vagyunk urak, Velence ereje és hatalma! Le a megvásárolható
                        hivatalokkal! Mi tartóztathat bennünket, hogy most e pillanatban
                        megsemmisítsük a Tizek tanácsát.</p>
					<p>- Le a Tizekkel! Fegyverre, fegyverre! - kiáltozták az egész teremben. Most
                        felszólalt Rinaldo Zeno:</p>
					<p>- Én vagyok az első, aki átkot mondok arra az ítélőszékre, melynek egykor
                        magam is tagja voltam. Tagjait tisztelem, de szerkezete átkos, s egyetlen
                        szerencsétlen választás, egyetlen rosszindulatú tanácstag kiszámíthatatlan
                        veszélyt hozhat a hazára.</p>
					<p>- Mint például Ariel Malipieri! - kiáltott élénk, harsány hangon az egyik
                        Cornaro. - Pedig még most is nagy befolyása van és még a Tizeknek is
                        parancsol!</p>
					<p>Rosszalló zúgás követte a nyilatkozatot.</p>
					<p>- Minek emlegetni? Nem tagja többé a Tizek tanácsának! - kiáltozták
                        többen.</p>
					<p>Ariel ajka körül sátáni gúnymosoly vonaglott.</p>
					<p>- De hiszen bizalmasuk és kémjük még mindig, s mint az éjjeli rém, ismeri
                        minden palota rejtekeit!</p>
					<p>- Ellene mondok a Kandia elfoglalása óta hozott minden törvénynek és
                        alkotmányellenes végzésnek, - folytatta Rinaldo Zeno, - mert ezekben a Tizek
                        titkos szavazatszedőinek és bérszónokainak volt legnagyobb részük.</p>
					<p>Erre megint iszonyú zúgás támadt a teremben és Zrinyi, akit az izgalmas
                        jelenet magával ragadott, látta, hogy Malipieri a sorompók felé közeledik és
                        az egyik sbirrinek valamit a fülébe súg, aztán visszatér helyére. Ezalatt az
                        ifjú Manuel az öreg dogehez közeledett, de az feltünő hidegséggel
                        fogadta.</p>
					<p>- Nem kétlem, - mondta most Marcello, - kimondhatatlan megvetéssel végig
                        mérve Malipierit, - hogy a Tizeknek módjukban lesz hideg fürdőt vétetni
                        azzal, aki nekik alkalmatlan, vagy mátkagyűrűt tétetni torkára, mielőtt
                        szólhatna. De az igazság kiált, - elég! Jaj a köztársaságnak, ha
                        polgárainak nem erénye, de hiúsága az utolsó menedék! Én 5000 zecchinot és
                        karomat ajánlom a köztársaság védelmére.</p>
					<p>- Ötvenezer zecchino a köztársaság rendelkezésére áll nálam, - szólt
                        Francesco Morosini, az érsek és ajánlatát még néhány hasonló követte. Nanni
                        Battista, a tanács nestora jelent meg most a szószéken és mindenki feléje
                        fordult. Zrinyi figyelemmel kísért minden mozdulatot, a kedélyeket vizsgálta
                        feszült érdeklődéssel. A Cornaro pártbeliek a szónoki szék köré
                        sereglettek, míg az ifjú Manuel elkeseredett szívvel távozott a
                        teremből.</p>
					<p>Az öreg Nanni úgy állt ott lesütött szemmel, mint egy multszázadbeli rém, míg
                        a zajongás hullámai elgyűrűztek, aztán így szólt:</p>
					<p>- Velenceiek! Előttem egy ifjú szólott jószándékkal és erővel, de Velencét
                        sértette és a jószándék nem mindig mentség. Ferde utat választ most az, aki
                        százados intézményeinket alapjukban támadja, ahelyett, hogy rájuk
                        támaszkodva, a cselekvésben keresne menedéket. A Tizek mi magunk vagyunk,
                        közülünk választatnak és csak egy évre, nem örökre. Hivataluk szelleméből
                        következik, hogy azt cselekszik velünk, amit egy év múlva óhajtanak, hogy
                        velük történjen. Velenceiek, átok azokra, akik nem akarnak szigorú
                        ítélőszéket, mert azok a bűnt és féktelenséget óhajtják, kettős átok azokra,
                        akik most ingatják intézményeink oszlopait, mert a gyenge épület is több
                        védelem a romnál. Ahelyett, hogy az égő ház körül annak alapjait ássuk,
                        inkább fogjunk az oltáshoz, urak! Egyesítsük erőnket! Pénzre, kincsekre van
                        most szükség velenceiek, és érdemet szerez az, aki vagyonát, kényelmét,
                        talán gyermekei jövőjét is feláldozza a honnak. Ha a tanácsosi hivatalt
                        kétszáz aranyért árusítottuk, miért ne jutalmaznánk velencei nemességgel az
                        ennél is nagyobb áldozatot? Mit ér a vitázás, ha Kandia elvész, ha a
                        késlekedő idegen segítségre várva, tulajdon alkotmányunk gyökereit rángatjuk
                        és magunk teremtünk magunknak képzelt ellenséget a Tizekben?</p>
					<p>- Fegyverre, fegyverre! - hangzott megint a teremben.</p>
					<p>- Fegyverre, - ismételte reszketeg hangját megszilárdítva Nanni. - De mit ér
                        a fegyveres erő vezér nélkül! Mindenekelőtt, polgárok, válasszunk vezért,
                        akiben megbízhatunk.</p>
					<p>- Választás, választás! - hangzott a teremben.</p>
					<p>- Válasszuk Erizzot, - szólaltak fel néhányan. A választás híre hirtelen
                        végigszárnyalta a várost. A tolongás megkétszereződött a Palazzo Ducale
                        körül. Egész Velencét lázas izgalom fogta el.</p>
				</div>
				<div type="chapter">
					<head>ERIZZO.</head>
					<p>Az ifjú Manuel, némán, senkire se tekintve, hatolt át a hullámzó sokaságon.
                        Biztosra vette, hogy a gyülekezet értelmesebb részét meggyőzték szavai és
                        azért legyőzte magában az undort, melyet a tömeg állhatatlansága fölidézett
                        benne.</p>
					<p>A Szent Márk templom előtt járhatott, mikor egy kéz ragadta meg a karját. Az
                        ifjú indulatosan fordult hátra:</p>
					<p>- Szemtelen! - fakadt ki, - ne nyúlj hozzám! Ki vagy?</p>
					<p>- Signorino, - suttogta a kék köpenybe burkolt sötét alak. - Kegyelmed ma
                        összekapott Orso Cornaroval a tanácsteremben.</p>
					<p>Manuel önkéntelenül kardjához kapott, aztán gúnyosan mondta:</p>
					<p>- Itt egy arany, fickó, hogy ma ne ölj, - s ezzel egy aranyat vetett a
                        bandita kalapjába.</p>
					<p>- Basta, signor! - mondta az orgyilkos torz mosollyal és gondosan elrejtve az
                        aranyat, a keskeny utcácska szögletéhez támaszkodott. - Most megvárom
                        Malipierit, - mormogta magában, - az nem hagyja éhen veszni a derék embert.
                        Ezek a mi legjobb napjaink, választás, menyegző, osztozkodás - pazienza! Ma
                        vecsernye után fejedelmi lakomát csapunk.</p>
					<p>Velence talán soha olyan eleven képet nem mutatott, mint ezen a napon. A
                        Márk-tér éjfél után három óráig is tömve volt néppel. A Palazzo Ducaleban
                        szüntelenül ki-be jártak az őrök és tisztviselők. Zrinyi későn ért
                        szállására s hosszú idő óta ez volt az első éjszaka, amit csendesen
                        töltött. Mintegy tíz óra lehetett reggel, mikor a doge lakosztálya előtt a
                        szolgálattevő tisztnek bejelentette nevét. Pár perc múlva megnyíltak előtte
                        a belső termek mahagóni ajtói és az öreg Erizzo jött a horvátországi bán
                        elébe, többek kíséretében.</p>
					<p>Az öreg nobili fesztelenül és nyájasan fogadta a grófot s az alkalmi kérdések
                        és feleletek után azt kérdezte:</p>
					<p>- Mi az oka, hogy ilyen csekély számú kísérettel tartózkodik Velencében?</p>
					<p>Zrinyi vidáman adta tudtára, hogy hosszabb utakra sohasem visz nagyobb
                        kíséretet és egyébiránt is tekintse őt pusztán látogatónak, mert ha vannak
                        is alkalmi megbízásai, főcélja, hogy Velence nagy férfiaival és a híres
                        város nevezetességeivel megismerkedjék. Aztán röviden és igen érdekesen
                        leírta a kiállott tengeri vihart s elmondta azt is, hogy beszállt az első
                        hajóra, melyet Fiuméban vitorlakészen talált, csakhogy hamarább célhoz
                        érjen.</p>
					<p>Nem merjük eldönteni, csakugyan ezért szállt-e Zrinyi a nem éppen kényelmes
                        hajóra, s nem inkább azért-e, hogy az utat Zenó feleségével és leányával
                        tehesse meg. Ő a két hölggyel már Magyarországon találkozott és nem
                        csodálhatjuk, ha a gyönyörű Violetta vonzotta a költőt. Szembetűnő volt az
                        is, hogy a hatás kölcsönös.</p>
					<p>A doge, miután többi vendégeitől elbúcsúzott, belső szobái felé vonult
                        Zrinyivel. A számtalan szoborral, képpel és régiséggel diszített
                        dolgozószobában Erizzo igazi olasz udvariassággal fogadta Zrinyit.</p>
					<p>- Gróf úr, - így kezdte a beszélgetést. - ön tegnap jelen volt egyik
                        legzajosabb gyűlésünkön. Mondja meg, mit tart egy olyan köztársaságról, mely
                        a nemesség születési jogát és a tanácstagok méltóságát áruba bocsátja? Mely
                        a veszedelem közepén elég bátor, vagy elég eszelős, hogy alkotmánya veséibe
                        nyúljon, s a döntő percben egy sírja szélén támolygó öreget választ
                        vezérnek?</p>
					<p>Zrinyit meglepte egy kicsit ez a váratlan őszinteség, de rögtön ráeszmélt,
                        hogy az öreg doge csak a tanácsteremben nyiltan kimondott dolgokat ismétli,
                        tehát finomabb számítás van őszintesége mögött. Erizzo kényelmesen
                        elhelyezkedett zöld karosszékén, s szája körül majdnem csintalan mosoly
                        ült.</p>
					<p>- Per il dio, nemes gróf, ön késik a felelettel... Nem akarja egy ilyen öreg
                        legénynek szakállába mondani az igazságot. Pedig megteheti bátran, a doge
                        nálunk hódolók és hajlongók között lép a tanácsterembe, de százak
                        ellenvéleményével kell küzködnie, míg nézetét nyilváníthatja. S egy idő óta
                        a velencei nobili akkor szereti, sőt - ami furcsább -, akkor tiszteli
                        dogeját leginkább, ha az mennél többet hallgat.</p>
					<p>Zrinyi elmosolyodott.</p>
					<p>- Fenség! - kiáltott fel. - Ön akkor kivétel, mert Velence úgy látszik,
                        nemcsak szavát, de karját is becsüli. Hiszen a dogét választotta
                        vezérnek.</p>
					<p>- Igaz, - felelte nevetve Erizzo, - és nem is most először. De ez még mind
                        nem felelet őszinte kérdésemre: Mit tart a bán, a magyar úr arról, ami
                        tegnap a tanácsban történt?</p>
					<p>Erizzo kétségkívül jól ismerte Zrinyi megbízását.</p>
					<p>A Tizek minden tekintetben takarékoskodtak, de pazarul szórták a pénzt, ha
                        egy terv kitudásáról, megelőzéséről, vagy Velence befolyása és hatalma
                        növeléséről volt szó. A köztársaságnak mindenütt voltak jó emberei, s nem
                        egyszer éppen olyanok, akiket a világ száműzötteinek hitt.</p>
					<p>Zrinyi gyaníthatólag inkább Velencétől akar segítséget kérni, semhogy
                        támogatását ajánlja fel. Az okosság parancsolta tehát Erizzonak, hogy a
                        köztársaság helyzetét mennél súlyosabbnak láttassa, s így minden követelést
                        és kérelmet megelőzzön.</p>
					<p>Zrinyi viszont szerette volna mielőbb tudatni Erizzoval, hogy a császár a
                        legjobb szándéka mellett sem segítheti most Velencét. Lehetőleg egykedvűen
                        felelt tehát:</p>
					<p>- Ha Erizzo, a velencei nobili kérdi véleményemet és nem a doge, ha
                        becsületszavával biztosít, hogy amit itt mondok, arról sem a doge, sem a
                        hadvezér nem vesz tudomást, akkor magyar őszinteséggel kimondom
                        véleményemet.</p>
					<p>Erizzo nyájasan megrázta Zrinyi kezét.</p>
					<p>- Arámnak, a háborgó Adriának mosolyára és ősz szakállamra mondom, hogy itt
                        csak Zrinyi és Erizzo szólnak egymással. Különben is - folytatta mosolyogva,
                        - azt hiszem, hogy a dogenak lesz még alkalma fontosabb tárgyakról is
                        értekezni a császár őfelsége nemes küldöttjével.</p>
					<p>- Nyíltságért nyíltság, - felelte Zrinyi. - A velencei tanács végzése
                        talpraesett, de a féktelen indulatosság, ahogy itt a tanácskozások folynak,
                        célját téveszti. Döntő kérdésekben az indulatok kitörése természetes ugyan,
                        de a nagy tanács szervezetének kellene azok ellen biztosítékot nyujtani.
                        Hogy Velence, amint most áll, pénzen gyűlt nemeseivel és fölöslegesre
                        szaporodott tisztviselőivel rendelkezik-e még azzal a hatalommal, melyből
                        egykori fénye áradt, annak megítélését kegyelmedre bízom. És hogy ilyen
                        súlyos esetekben, mikor a köztársaság egész erejére szükség van, a doge
                        korlátolt hatalma és a Tizek minden oldalról támadott tekintélye fel tud-e
                        lépni a szükséges egységes erővel, abban kételkedni lehet.</p>
					<p>- Hogyan, gróf úr? Kegyelmed Róma példáját tanácsolja nekünk és diktátor
                        választását ajánlja?</p>
					<p>- Nevezzük bárminek, - felelte Zrinyi komolyan, - a végrehajtásban az
                        egységet tartanám üdvösnek.</p>
					<p>Erizzo arcán büszkeség villant át.</p>
					<p>- Ha kegyelmed azt hiszi, hogy itt egy diktátori hatalommal felruházott ember
                        túlélné választási napját: akkor nem ismeri e népet. Hogy a nemességet
                        áruba bocsátjuk? - visszatetsző, de üres szó csupán. Egy címmel jutalmazzuk
                        a hazának nyujtott segélyt. Az első ivadékot magunkhoz édesgetjük, a
                        másodikat megtűrjük, a harmadikat olykor a legönzetlenebb hazafivá tesszük.
                        De nincs is más mód a segélyforrások hirtelen megnyitására.</p>
					<p>- Az ilyen kereskedő államban, mint Velence, volna tán egyéb mód is, -
                        jegyezte meg Zrinyi titkos számítással.</p>
					<p>- S mi volna az?</p>
					<p>- Talán - a kölcsön. Velencének annyi tehetős polgára van, s ha a köztársaság
                        pénztára olykor szükséget szenved, miért ne lehetne ezektől kedvező
                        feltételekkel nagyobb összegeket felvenni?</p>
					<p>- Kölcsön? - mosolygott Erizzo. - Velenceiek közt akad egynéhány, aki
                        ajándékoz, de ezt, korántsem a leggazdagabbak teszik. A pénzsárkányok
                        akárkinek előbb kölcsönöznek, mint az állampénztárnak. Voltak kivételes
                        idők, mikor az ilyen segélynyujtást hivatalokkal jutalmazták. Az ilyen nagy
                        urak ezzel nem sokat törődnek. A költségek évenként növekednek, s amint
                        kegyelmed jól tudja, az állam kényelmes a visszafizetésben.</p>
					<p>Zrinyi arcán öröm suhant át, mert ez a felelet felébresztette reményét, hogy
                        talán a tehetősebbeknél nem vész kárba fáradsága. Még jó darabig
                        vitatkoztak e tárgyról, s azután Zrinyi biztos tapintattal, mely a császár
                        bizalmát nagyon is igazolta, igyekezett megértetni a dogével, hogy őfelsége
                        mostani zaklatott helyzetében nem nyujthat számottevő segítséget Velencének,
                        bármennyire óhajtaná is, Ha azonban Rákóczit legyőzik, vagy békét köthet
                        vele, azonnal kész fegyvert fogni Velence mellett. Biztosította Erizzot,
                        hogy a császár a maga részéről is óhajtaná a kereszténység közös ellenségét
                        gyengíteni és Velencével a közös egyetértést állandóan fenntartani. Olyan
                        meggyőző melegséggel, olyan óvatos biztonsággal mondotta mindezt, hogy
                        Erizzot egészen elragadta. Mielőtt elváltak, Erizzo meghívta másnapra
                        lakomára.</p>
				</div>
				<div type="chapter">
					<head>FIORETTA.</head>
					<p>Eltelt néhány nap. Zrinyi üres óráit a Zeno palotában töltötte, a két hölgy
                        lélekemelő társaságában. Derült hangulata mutatta, hogy nem minden siker
                        nélkül fáradozik terve kivitelén. Egy este két velencei nobilivel látjuk őt
                        szállásán, majd később egyedül a keskeny utcán, s miután a pompás Márk téren
                        föl és alá sétálgatott néhányszor, a Rialto hídja felé intézte lépteit, s
                        nemsokára egy gondolába ült.</p>
					<p>A gondolieri a Barbarigo palota melletti Pisani palota előtt tette éppen
                        partra. A Zeno pártból vagy huszan voltak ott jelen, de a társaság nem
                        mutatott politikai színezetet. A perzsa kereveteken jókedvű, élénk emberek
                        hevertek, a Cornarokkal senkise törődött most. Élvezték és megvetették az
                        életet és szemébe nevettek a sorsnak.</p>
					<p>Micsoda fényárban úszott a ragyogó termek hosszú sora, a fehér, aranyozott
                        bútorok és a vörös kárpitok, amelyeken megtört a lámpák és viaszgyertyák
                        lobogó fénye. Az egyik asztalon kocka forgott és halomban állt az arany,
                        mert csak Velence volt szegény, nem a velenceiek. A másik teremben a tánc és
                        dal tündérei foglalták el a kerevet vánkosait. Egyik-másik hosszúnyakú
                        mandolint tartott a kezében vagy a legközelebbi tánc mozdulatait
                        próbálgatta Velence aranyifjúságának tapsai között.</p>
					<p>Pár pillanat múlva Zrinyi is ott állt közöttük. Nemcsak tökéletesen beszélt
                        olaszul, de modorának és alakjának nemességével felülmúlta a többieket.</p>
					<p>- Mi történik ma, - kérdezte Ramiero, a házigazda. - Én Anna Zenónál töltöm
                        az estét, ki jön velem? - Tüstént többen ajánlkoztak, közöttük Zrinyi
                        is.</p>
					<p>- Hát te, Fioretta? - kérdezte Camillo Zeno, s az egyik tündéri alakhoz
                        fordult.</p>
					<p>- Ma, signorok, magánosan töltöm az estét, - szólt a bűbájos alak, - hacsak
                        valamelyikük meg nem osztja azt velem.</p>
					<p>- Ó! - mondta Camillo Zeno, - milyen örömest tenném, de már máshová
                        ígérkeztem.</p>
					<p>- Ejnye, Anetta, - szólt élénken Fioretta, - veled párviadalom lesz, vagy
                        valamelyik fiatal bravóra vetek egy tüzes pillantást, amiért rendre
                        elcsábítod imádóimat. Szóljatok, urak, - folytatta, - melyik dicsőbb, a
                        tánc, vagy az ének? Mióta ez a gonosz hölgy fuvolahangját hallatja a
                        Fenicé-ben, azóta sokkal kevesebb nézője van lábaimnak.</p>
					<p>A szőke Anetta, akinek csak élénk szemejárása árulta el az olasz nőt,
                        végigfuttatta kezét mandolinján és vidáman felelt:</p>
					<p>- Lépjünk szövetségre, Fioretta! Én elvezetlek a hangok csarnokába, te pedig
                        lábujjhegyre állítasz és megtanítasz szédítő forgásaidra.</p>
					<p>- Bizony, nem szabad, hogy ti vetélkedjetek, - szólt közbe az egyik férfi, -
                        ha te, Fioretta, aki első táncosnő vagy a szép Itália térein, lepkemódra
                        lebegsz, s te Anetta, aki angyalkorodból magaddal hoztad hangodat az égből,
                        végigfuttatod ujjaidat a mandolin húrjain: akkor elnémul a vihar, a futó
                        villám függve marad, s az egész világ egyetlen fül, egyetlen szem.</p>
					<p>- Bravissimo! signor Candiano. E költői virágfűzért kegyelmed aligha merné
                        ismételni Maria Justiniani előtt, - mondta Fioretta nevetve.</p>
					<p>- Carissimo, előttünk nincs titok, - nevetett Anetta.</p>
					<p>- Rinaldo termei megint visszanyerték régi fényüket - szólt egy magas ifjú. -
                        Mióta a ház nemtői, Violetta és anyja hazaérkeztek. Sokat hallottam útjuk
                        viszontagságairól, de még nem voltam náluk.</p>
					<p>- Kegyelmed, signor conte, irígylésre méltó tapasztalásokat tehetett.
                        Fölséges lehetett az a vihar, - szólt közbe Camillo Zenó.</p>
					<p>- És Violettához közel lenni, még irígylésre méltóbb, - szólt közbe Pisani. -
                        Ha Cornaro lennék, Romeo sorsára juthatnék, ha ugyan Juliám akarna
                        lenni.</p>
					<p>- Vesszenek a Cornarók, Violetta Velence legszebb lánya, - szólt egy öregebb
                        úriember.</p>
					<p>Zrinyit nagyon leverte, hogy ezt a nevet ebben a körben hallja, de igyekezett
                        titkolni kedvetlenségét.</p>
					<p>- Az ízlés különböző, - mondta a szép Canbiano. - Engem például jobban
                        érdekel az anya, s ha választásom volna kettejük közül, mint ahogy fájdalom,
                        nincsen, - aligha úgy nem tennék, mint egykor Alkibiades, aki az anyát
                        választotta, mikor az leányát vezette karjai közé.</p>
					<p>- Csodálatos asszony! - jegyezte meg Pisani halkan és Zrinyit karonfogva a
                        szomszéd termekbe vezette: - de Violetta fiatalabb, szebb, jobb.</p>
					<p>- Jobb, - szólt Zrinyi.</p>
					<p>- Igen, jobb, - mondta Pisano, - s micsoda kézbe kerül ez a szelíd
                        angyal.</p>
					<p>Zrinyinek minden lelkierejére szüksége volt, hogy elfojtsa magában a feltörő
                        indulatot.</p>
					<p>- Mit tud kegyelmed erről a Malipieriről? - kérdezte. - A család neve
                        ismerős.</p>
					<p>Össze ne tévessze gróf úr a Malipiero névvel, amely régi és köztiszteletben
                        álló. Signor Ariel egészen új ember. Hatalmas legény, páratlan sebész,
                        foghúzó, felségesen vág eret, a doge titkára, a Tizek jobb keze. Tavaly még
                        közöttük ült, s ma jobb szívvel tekerném ki nyakát, mint holnap. - Az utóbbi
                        szavaknál visszaérkeztek a terembe, ahonnan kiindultak. Éppen Malipieriről
                        volt szó és többen nevettek.</p>
					<p>- Nem tréfa ez, urak, - mondta Pisani - mert akinek olyan hosszú keze van,
                        mint Ariel úrnak, az igen alkalmatlan egyén.</p>
					<p>- De hogy kerülhetett ez az ember a Tizek tanácsába? - kérdezte meglepetten
                        Zrinyi és arcán látszott, hogy ezt a körülményt eddig nem árulták el
                        előtte.</p>
					<p>- Elmondom kegyelmednek, - mondta Pisani és Fioretta mellett helyet foglalt a
                        kereveten. - Ariel úrnak atyja, akiről nem tudjuk, görög volt-e vagy zsidó,
                        signor Emmo néven a Cornaro család ügyvivője volt Bresciában. Velencében
                        született előkelő családban s később a legbecsületesebb és legtevékenyebb
                        polgárok közé tartozott. A kereskedés legkülönbözőbb ágait folytatta a
                        Cornarók neve alatt, akik hűségét nemcsak búsás fizetéssel, de határtalan
                        bizalommal is jutalmazták. Emmo egyetlen fia, Ariel, az orvosi és sebészi
                        mesterséget gyakorolta ritka sikerrel. Húsz éves korában már Velence
                        legszerencsésebb sebészének tartották s a Cornarók úgyszólván tulajdonuknak
                        tekintették.</p>
					<p>- Ugy tudom, hogy Giorgio Cornaro palotájában nevelkedett és később ott is
                        lakott. Most az övé a palota, - mondta Camillo Zeno.</p>
					<p>- Atyja halála után a Cornarókkal tartott, - folytatta Pisani. - Nemcsak
                        családi viszonyokba, de politikai dolgaikba is beavatták. Az öreg Emmo jóval
                        halála előtt, mikor egyszer a köztársaság polgárait áldozatokra szólították
                        fel, tizenkét hajót állított a maga költségén. Ezért aztán nevét az
                        aranykönyvbe írták s őt a velencei nobilik sorába iktatták. Ariel örökölte a
                        kétes úton szerzett kincseket és a nemességet, amely a legnagyobb
                        hivatalokra is útat nyitott neki. Giorgio Cornaro meg akarta öletni Rinaldo
                        Zenót s emiatt száműzték. Ariel akkor már Velence egyik legelszántabb titkos
                        ügyvivője volt s valami csekély követelés megtagadása miatt a Cornarók
                        ellensége lett. Később meg is vette árverésen a száműzött Giorgio Cornaro
                        palotáját és eldugott kincsekre akadhatott, mert egyszerre valóságos
                        szibarita pompával vette magát körül. A Malipieri név választása Emmónak
                        ellenségévé tette a majdnem hasonló nevű családot, Arielt pedig a kihívó
                        fényűzés, amely ügyetlenséggel is párosult, irígység és gúny tárgyává
                        tették.</p>
					<p>- De sem a vagyon, sem az új nemesség nem juttatták volna még a Tizek
                        tanácsába, - jegyezte meg egy lelkes tekintetű ifjú, - csakhogy a ravasz
                        embernek sikerült a Zenók szeretetét megnyerni.</p>
					<p>- Szeretetét? - kiáltott fel Camillo Zeno. - Legfeljebb köszönetét és
                        háláját, mert Rinaldo Zeno életét sebészi ügyessége mentette meg.</p>
					<p>- Nos, ilyen feltétellel én is beállnék orvosnak, - mondta Pisani - mikor egy
                        Violetta keze a jutalom.</p>
					<p>- Pedig micsoda különbség: Violetta és ez az ember, - szólt közbe Balbi.</p>
					<p>- Egy sötét éjszaka és egy jó kis kés, signorok, - szólt közbe Fioretta és
                        arcán démoni csábító mosoly suhant át.</p>
					<p>- Carina! te hálódba csalhatnád egyszer, azután a csatornába vettetnéd, -
                        mondta egy fiatalos, de idősebb úr.</p>
					<p>- Miért ne? - felelte a hölgy és vadul jártatta körül villogó szemét. - Csak
                        attól függ, milyen árát szabják annak az embernek, aki Anna Zenónak terhére
                        van.</p>
					<p>A jelenlevők közül néhányan az asztalra vetették teli erszényeiket. Bár a
                        jelenetnek tréfás színezete volt, Zrinyi belső iszonyodással nézte az
                        egészet. Kétes mosollyal szorította meg Pisani kezét:</p>
					<p>- Tréfának éppen elég.</p>
					<p>- Tréfa? - szólt oda Camillo, aki figyelt Zrinyi szavaira. - Mondhatom, nem
                        sokat adnék leendő sógorom becses életéért. Egy jó kerek velencei arannyal
                        meg van fizetve. Bizony, akinek a halálát itt nálunk szóba hozzák, az
                        előbb-utóbb a brávók kezébe kerül.</p>
					<p>Ebben a pillanatban Ariel Malipieri állt az asztal mellett. Senki se tudta,
                        mióta állt és mennyit hallott a mondottakból. Suhogó fekete palástját,
                        összevonta mellén és vonásain a hirtelen fölcseperedettek gőgje és
                        hatalomvágya látszott. Arca halványabb volt a szokottnál és látszott,
                        mennyire igyekszik magába fojtani dühét és gyülöletét. Az első meglepetés
                        szüntével hideg udvariassággal köszöntötte a társaságot és némi gúnnyal
                        mondta:</p>
					<p>- Fogadják szíves hálámat jószándékukért. Ariel Malipieri szívesen megfelel
                        minden egyesnek. Azt kérdem: mióta fogadnak fel a velencei nemesek nyomorult
                        kéjhölgyeket polgártársaik meggyilkolására.</p>
					<p>Zrinyit tapintata arra késztette, hogy az oldaltermekbe távozzon. Különben is
                        feltünő volt, hogy kerüli ennek az embernek a társaságát.</p>
					<p>- Hah! - folytatta Ariel - jó, hogy együtt talállak benneteket, ti békebontó
                        fekélyei a köztársaságnak, akik kockák és kéjhölgyek között orgiát ültök,
                        mikor Velence sorsa veszélyben forog.</p>
					<p>- Nem kétlem, - kiáltott fel Pisani, alig fékezve haragját - hogy a Tizek
                        tanácsának módjában áll porkolábjait a családok meghitt körébe csempészni s
                        vannak a palota falai közt rejtekek, melyeket lakói sem ismernek.</p>
					<p>- Itt bor, tánc és ének mellett tréfás beszédek folytak, - kiáltott fel az
                        idősebb úr.</p>
					<p>- Tudom én azt, - mondta Ariel - mi a tréfa itt és mi a valóság. E szemtelen
                        teremtésekre gondom lesz, - folytatta leírhatatlan megvetéssel méregetve
                        Fiorettát és Anettát. - A prigonikban kényelmes szállások vannak, ahonnan
                        az ilyen fülemilék és búgó galambok minden este átvándorolhatnak a
                        Fenicébe.</p>
					<p>Fioretta legyezőjével verdeste az asztalt, mérgét elfojtva és gyönyörű sötét
                        hajfürtjeit rázta helyre.</p>
					<p>- Signor Malipieri, - szólt élesen - a Tizek engem bezárhatnak az ólomfedelek
                        alá, udvariasságuk ismeretes. Ha a bölcs ítélőszék kissé megerőlteti magát,
                        talán még arra is módot talál, hogy engem kenyérre és vízre szoktasson, de
                        kihívom a Tizeket, a nagy tanácsot, a dogét és egész Velence népességét és
                        ráadásul kegyelmedet, signor Malipiero, - akarom mondani Malipieri, -
                        kényszerítsék Fiorettát táncolni, ha nem akar!</p>
					<p>- Egy táncra megtanítlak, gyalázatos, - felelt hidegen Ariel. - A táncmester
                        csak hüvelykeidet cirógatja meg, azokat úgyis nélkülözheted és biztosra
                        veszem, hogy lábacskáidat mindjárt kecsesen emelgetni fogod.</p>
					<p>Fioretta pompás tekintetet vetett rá, felállt, gömbölyű karját felemelte,
                        aztán a világ legkisebbik ballába hegyére emelkedett s olyan arccal, amely
                        Sokratest és minden utódait zavarba hozta volna, háromszor megfordult maga
                        körül leírhatatlan kecsességgel, szemét észbontó szenvedéllyel függesztette
                        Ariel hideg, kaján vonásaira, aztán megállt, jobb lábát hirtelen magasra
                        emelte és három könnyű gimszökéssel mosolyogva helyén termett.</p>
					<p>A váratlan epizód önkéntelen nevetésre bírta a társaságot.</p>
					<p>- Carissimo! - kiáltott fel Camillo. - Tudom én, hogy a Malipierik igen
                        bánható úriemberek. Gondolom, kegyelmed is megértene pár okos szót négyszem
                        között, úgy-e? - Ezzel kissé félrevonta Arielt. - Látja kegyelmed azt az
                        erszényrakást ott az asztalon? Az a kegyelmedé. De most távozzon.</p>
					<p>Ariel a kiszámított sértésre megreszketett dühében. Semmise háborította fel
                        annyira, mintha multjára céloztak.</p>
					<p>- Signor, kegyelmednek szabadságában van kipróbálni, ha bírom-e kardomat úgy,
                        mint metszőkésemet! Viszontlátásig! - Ezzel az oldalszobába lépett, az ajtót
                        hirtelen betette maga után s mire utána siettek, nyoma se látszott.</p>
					<p>- Hát saját palotáitok rejtekeit sem ismeritek? - kérdezte Zrinyi.</p>
					<p>- Ez is megesik gyakran, - mondta Camillo. - A titkokat legtöbbször csak a
                        családfő tudja s ha azt hirtelen halál éri, mint Pisani barátom apját, a
                        titok gyakran egy-két meghitt emberé marad. De a rejtek aligha lehet távol
                        az ajtótól, jó lesz, Pisani, ha alapos vizsgálatot tartasz.</p>
					<p>- Gondom lesz rá, uram, de most siessünk megnyugtatni a hölgyeket. - Ezzel
                        mindnyájan visszasiettek a mellékterembe a hölgyek paradicsomi csoportjához.
                        Fioretta arcát kivéve, minden arcon rettegés ült.</p>
					<p>- Signorák, - mondta előzékenyen a háziúr - vonuljanak a palota balszárnyába,
                        ott, remélem, biztonságban lesznek. Remélem, mondom, mert úgy látszik
                        üvegkalickában lakom, melynek átlátszó falai vannak.</p>
					<p>- Signor Raniero, a kegyelmed udvariassága elragadó, - mondta Fioretta könnyű
                        zöld köpenyét karcsú tagjai köré kerítve. - Velünk semmi sem történhetik,
                        ismerem én e félelmes urakat. Jelmondásuk: panem et circenes s azért velünk,
                        kik a népet elmulattatjuk s feledtetjük vele, hogy oroszlán, aki erejét nem
                        ismeri, a Tizek aligha bánnak el olyan könnyen. - Azután a hölgyekhez
                        fordult. - Signorák, gondolám és sajkásaim eddig a márványfoknál várnak, én
                        hazaszállítom kegyeteket. Semmi félelem, signorák. Pár soromba kerül s a
                        Hármak egyike ma nálam tölti az estét. Veneziára mondom, reszkessen tőlem a
                        sáppadt Malipieri!</p>
					<p>A táncosnő büszke szavai és öntudatos biztossága megnyugtatta a nőket. A
                        férfiak nevettek. Fioretta átszellemült tekintettel nézte Zrinyit.</p>
					<p>- Idegen, - szólt - mikor gyermekálmaim után az élet tavasza felvirult
                        szívemben, képzeletem egy alakot idézett elém, akihez ébredő vágyaim vontak.
                        És amikor már nem csodálkoztam, hogy a bandita imádkozni tud Mária képe
                        előtt gyermekeivel, míg neje a vért mossa le gyilkáról, mikor keblemben a
                        nyugalom és szerelem helyét gonosz szenvedély és gonosz vágyak foglalták el,
                        mikor egy ember élete árucikké aljasult előttem és tíz imádóm veszte után
                        táncolni tudtam és örülni Velence őrjöngő tapsainak, akkor a kimerültség
                        óráiban újra előttem állt az az alak és könnyek fojtogattak, hogy nem vagyok
                        többé méltó hozzá. Te parancsoló szemű idegen, akinek ajka körül ábrándos
                        vonás ül, az a képzelt alak hozzád hasonlít. Ó, álmodom, - kiáltott fel
                        aztán felsóhajtva, majd csintalan mosollyal megint Zrinyihez fordult: - ha
                        van egy szabad órád az ezüstös hold félhomályában, ne feledd a Fenice
                        táncosnőjét. A Riva degli Schiavonin egy gót ízlésű ház van, tizenkét ablaka
                        nyílik a tengerre, kapuját két titán tartja, ott lakom én. - Addio.</p>
				</div>
				<div type="chapter">
					<head>A RAB.</head>
					<p>Míg a hölgyek Fioretta sajkájába szálltak, egy sötét gondola siklott el
                        mellettük s nemsokára a Cornaro palota bejáratánál állt meg. Malipieri
                        lépett ki belőle és sietve végighaladt a lépcsőkön. A márvány előszobában a
                        cselédek között egy durvatekintetű férfi állt, akiben azonnal ráismerünk a
                        banditára, aki Manuel Zenót megszólította.</p>
					<p>- Beszédem van veled, Giacomo, - szólt Malipieri és intett a cselédeknek,
                        akik azonnal távoztak.</p>
					<p>- Ma heves gyűlés volt, signor, - mondta a bandita.</p>
					<p>- Azért, ami a tanácsteremben történt, mio bravo, - szólt közbe megvetően
                        Ariel, - sajnálnám zecchinoimat veszteni. De egy emberrel több van
                        Velencében, mint szeretem, egy idegen érkezett ide, gróf Zrinyi, aki gyakran
                        eljár a Zeno palotába és szállásán, a Veres Keresztnél, mindenféle emberek
                        megfordulnak.</p>
					<p>- Capisco, signor, - mondta a bandita.</p>
					<p>- Nem, nem, - folytatta hidegen a nobili. - Őt nem szabad bántani. A
                        köztársaság érdekében életét kimélni kell. De igyekezz a Zeno palotában
                        cimborát szerezni és az idegennek minden lépéséről számolni fogsz. - Aztán
                        valamit súgott a bandita fülébe, mire az megértően intett és hirtelen
                        eltávozott. Malipieri csengetett, a cselédek újra beléptek, ő pedig sietve
                        áthaladt a keleti fénnyel ékes termeken, míg egy fényűző kényelemmel
                        berendezett szobába ért, hol dagadó vánkosok kínálkoztak, a falakat
                        nagybecsű festmények és tükrök diszítették s a márványpadló közepén óriási
                        Atlas emelkedett, vállán egy földteke alakú órát tartva.</p>
					<p>Pár perc mulva arannyal terhelt öltözetben egy inas lépett be s átvette ura
                        palástját és barettjét és segített felsőruháját könnyű házi öltözettel
                        felcserélni.</p>
					<p>- Magam akarok lenni, - mondta Malipieri, - mire az inas távozott.</p>
					<p>A szoba két ajtaját bezárta, aztán keresztbefont karral, jéghideg arccal
                        csendesen járkált fel-alá. „Ó, ezek a nobilik, mennyire útálom, mennyire
                        megvetem és gyülölöm őket! Most, hogy köztük vagyok, nem fogom feledni, hogy
                        semmivel sem különbek nálamnál”. Most hirtelen körülnézett és fülelve
                        közeledett az ajtóhoz, de aztán továbbfűzte gondolatait: Egymillió arany
                        hever ládáimban. A Tizek minden titkát tudom és nélkülözhetetlen vagyok.
                        Gondom lesz rá, hogy az is maradjak. Nevem az aranykönyvben, parancsomra
                        fehér és fekete szolgák sietnek, arám a legszebb hölgy Itália térein. Most
                        úgy rémlett, mintha futó pirosság szivárogna át a sápadt, baljóslatú, de
                        nem egészen nemtelen arcon. Violetta, - sóhajtott fel, némán maga elé
                        meredt, majd az íróasztal mellett vörösbársony karszékbe hanyatlott. -
                        Violetta! Lehetséges-e, hogy én, aki a gyülölet és bosszú poklát hordom
                        keblemben, szeretni tudnék?... és mégis úgy van! Atyám nevére és a százados
                        gyalázatra, melyet az Emmo név szenvedett... szeretem Violettát! és ő nem
                        szeret. Ismerem titkát, enyém lesz, vagy meghal! Arcát hirtelen harag lángja
                        borította el. Ó, ez az idegen! De szavát adta, anyja becsülete kezemben van,
                        ő az enyém.</p>
					<p>Asszonyi szó, asszonyi ígéret, ki építheti jövőjét ilyen homokra? S mégis úgy
                        van: ő nem fogja megszegni szavát. De mit ígért? Hogy kezét adja annak, aki
                        atyja életét megmenti, vagy senkinek, a szívről szó se esett. Ó, hogy az
                        ördög minden eskübe és ígéretbe el tudja vetni az ármány magját. Hogy nincs
                        olyan emberi szó, mely alól ki ne bújhatna az emberi fortély.</p>
					<p>Sajátságos zörej szakította félbe gondolatait. Minden tagja megremegett,
                        hirtelen felugrott, pár lépést tett előre és mint a tigris, görbült háttal
                        fülelt. - Mitől félek én, aki a félelmet nem ismeri? - gondolta és
                        visszaereszkedett székére. Most újabb dördülés hallatszott. Ariel megint
                        felugrott és felragadta tőrét. Szent Márkra, - szólt látható felindulással -
                        ez egy rejtett ajtó dördülése, mi lehet ez? A falakon nyílás nincsen, hiszen
                        ismerem házam minden rejtekét. Megint egy kulcsot fordítanak és egész
                        közelről. Beszólítom cselédeimet.</p>
					<p>A csengettyűzsineghez sietett, de ahogy megfordult, fojtott kiáltással
                        hátratántorodott. Egy borzasztó alak állt előtte. Avult, szennyes, durva
                        szőrruhában, fején összecsapzott ősz fürtök maradványai, két nagy szeme a
                        hideg megvetés vérfagyasztó kifejezésével szegeződött Arielra. Nyolcvan
                        évesnek látszott a rém s fésületlen szakálla, kriptai színe és a körülötte
                        lengő rothadt párázat még növelték szörnyűségét.</p>
					<p>Ariel egy percnyi megdöbbenés után felemelt tőrrel rohant éjféli vendégére,
                        de a gyilok a gondolatnál hamarabb már a jövevény kezében volt, a következő
                        percben markolatig fészkelt az egyik ajtó fájában.</p>
					<p>- Rám ismersz-e, Ariel? - kérdezte az aggastyán és hangjában bősz düh és
                        gyülölet izzott. - Rám ismersz-e, - hangja most halkult. - Nézz reám, bár
                        felismerhetetlenné tett a tizenöt évi kínlódás, mellyel jóságomat
                        jutalmaztad, de karom erejéről, azt hiszem, rám ismersz.</p>
					<p>- Mit kívánsz tőlem? - nyögte Malipieri.</p>
					<p>- Húszezer aranyat s menekülésem biztosítását Velencéből.</p>
					<p>- Meglesz, - kiáltott fel a nobili.</p>
					<p>- Hol a pénz?</p>
					<p>- Abban a faliszekrényben a kandalló mellett s kulcsa íróasztalom
                        fiókjában.</p>
					<p>- Jól van, - mondta az öreg s egy kést húzott ki kebléből. - Ez elég.</p>
					<p>Malipieri iszonyú ordítást hallatott.</p>
					<p>- Minden hiába, nyomorult! - mondta az idegen. - Fölteszed-e, hogy olyan
                        kevéssé tudom a járást saját palotámban, hogy meglepetéstől kelljen tartani?
                        Minden ajtó zárva. E rejtekek titkát csak én tudom. Mielőtt segítségedre
                        jöhetne valaki, véged van, ha akarom. De tudd meg, alávaló, hogy Giorgio
                        Cornaro nem mocskolja be kezét egy Emmo vérével. Tudod-e, hogy
                        gyerekkorodban néhány aranyért a kezemet csókoltad, kegyelemnek tartottad,
                        ha családomnak valamelyik tagja megszólított. Atyád a Cornarok pénzén
                        gazdagodott meg és kész lett volna életét adni értük, de te, nyomorult
                        féreg, elárultad jótevőidet. Kétszer megmentetted legdühösebb ellenségünk,
                        Rinaldo Zeno életét, hogy egy Zeno lánnyal szövetkezhess. Rosszul
                        számítottál nyomorult! Azt hiszed, nem tudom, ki fogatott el? Te akartad
                        bosszúdat az ólomfedéllel hűteni, ahol még négy évet se töltött senki, de az
                        én óriás erőm tizenöt évig birkózott a halállal. A Tizek száműztek, a nép
                        halottnak hisz, talán te magad is annak hittél, de élek még s a Cornaro-párt
                        hatalmasabb, mint valaha. Reszkess a vén oroszlántól!</p>
					<p>Az öreg Cornaro háromszor toppantott lábával, mire egy földig érő falitükör
                        nesztelenül kiemelkedett helyéből és hat álarcos férfi lépett elő a sötét
                        üregből.</p>
					<p>- Fogjátok le ezt az embert s tartsátok szorosan, míg én itt dolgomat
                        végeztem. Ha kiált, szúrjátok le.</p>
					<p>Ezzel egy csomó kulcsot vett ki az asztal fiókjából s Ariel elé tartotta, aki
                        félig lekötözött kezével mutatott rá a kulcsra, mire az öreg kinyitotta a
                        faliszekrényt s néhány bőrzacskót adott át az egyik álarcosnak, aki azokat
                        palástjába rejtve, hirtelen eltávozott. Ezalatt a többiek szorosan
                        összekötözték foglyukat.</p>
					<p>Cornaro most odalépett Ariel elé, akinek arca szederjessé vált az
                        erőlködéstől.</p>
					<p>- Pár szóm van még veled, gazfickó, - mondta. - Az a pár zacskó arany, amit
                        atyád lopott kincséből magamhoz vettem, elég lesz arra, hogy valahol biztos
                        rejteket keressek magamnak s orgyilkosaid ellen orgyilkosokkal vegyem körül
                        magam. De számadásunknak ezzel még nincsen vége. Halld utolsó szavam:
                        legrejtettebb titkod hatalmamban van. Egy szavamra romokban hever büszke
                        reményeid csarnoka. Ime, lásd, hogy többet tudok, mint te és Anna, kit
                        kígyóigézeted hatalmába kerítettél.</p>
					<p>Ezzel egy tekercset vont elő kebléből és csendesen legördítette. Intett az
                        egyik álarcosnak, mire az gyertyát hozott elő és Malipieri kidagadt szemei
                        az okmányba meredtek.</p>
					<p>- Olvasd ezt s figyelj arra, amit mondok: Ha én, Giorgio Cornaro, itt
                        Velencében, vagy Ajaccióban üldözést tapasztalok, ez okmány titka a
                        nyilvánosság elé kerül. Semmiféle ármány, sőt halálom sem akadályozhatja ezt
                        meg, mert ez az iromány még ma éjfél előtt a Tizek egyikének kezében lesz s
                        halálom esetén fiam kezébe jut, aki most Kandia alatt harcol. Ha mától
                        számítva két hónap mulva nem lesz a kezemben százezer zecchino... reszkess!
                        Ez a kéz, mely az ólomfedelet felbontotta, utolér arád karjaiban és az oltár
                        zsámolyánál.</p>
					<p>- Giorgio Cornaro, - hörögte Malipieri, mikor az írást elolvasta - vétesse le
                        rólam kegyelmed a köteléket, hogy szólhassak.</p>
					<p>Cornaro intésére meglazították a köteleket s Malipieri félig felemelkedve, a
                        márványpadolatra támaszkodott öklével.</p>
					<p>- Kegyelmed megnyerte a csatát és megérdemli a győzelmet, mert a Cornarók
                        bűneire mondom, a terv jól ki volt eszelve. Legyen ez az orv merénylet némi
                        kárpótlás a tizenöt évért. Kegyelmed az élethez ragaszkodik, de én megvetem
                        az életet. Hatalmában áll a lekötözött Malipierit a Cornarók szokott
                        fegyverével hősiesen elnémítani, de ha élnem kell, úgy mindkettőnk
                        érdekében tisztában kell lennünk egymással.</p>
					<p>- Szólj!</p>
					<p>- Ennyi tanú előtt?</p>
					<p>- Szólj, - ismételte az öreg s egy karszékbe vetette magát.</p>
					<p>- Jól van, - mondta Malipieri. - Kegyelmed meg fogja őrizni titkomat. Én a
                        két hold elteltével a kívánt összeget kezébe szolgáltatom. Mindketten elég
                        biztosítékkal rendelkezünk. Mert hiszen, ha a titok kitudódik, mi
                        tartóztathat akkor engem, hogy kegyelmedet eltétessem láb alól? Viszont, ha
                        előbb vágynám a kegyelmed életére, akkor Violetta... nincs szükségem ezt
                        tovább fejtegetni, kegyelmed megért engem. Ha én halok meg előbb, akkor
                        reménye a százezer zecchinóra alaposan csökken, mert amit itt talál, az
                        tizedannyit sem ér, ha csak tükreimet és képeimet el nem viteti
                        Ajaccióba.</p>
					<p>- Elég, - szakította félbe Cornaro. - Én holnap túl leszek Velence határain s
                        e derék fickók gondoskodni fognak róla, hogy Ariel Malipieri addig el ne
                        hagyja ezt a szobát, míg...</p>
					<p>Még egy utolsó gyülölködő pillantást vetett a fogolyra s az álarcosokkal
                        együtt távozott. A nagy tükör nesztelenül megint elfoglalta helyét és
                        Malipieri látszólag egyedül maradt.</p>
					<p>A gyertyák leégtek, a nobili arcán a halálsápadtság a düh lángjával
                        viaskodott. Lassan kiszabadította magát kötelékeiből és kimerülten
                        hanyatlott bársony karszékébe. Egy negyedóra telt el, míg valahogy össze
                        tudta szedni gondolatait és tagjait használhatta. Aztán felkelt és
                        önkéntelenül a magas tükör elé lépett. A tükör mögül egy éles síp hangjának
                        sivítása meggyőzte róla, hogy Giorgio Cornaro mindenről gondoskodott.</p>
					<p>Ariel arcára lassan visszatért az önbizalom kifejezése és csendesen fel-alá
                        járkálva, némán fűzte tovább gondolatait. - Ha élve maradok, nincs könnyebb,
                        mint semmivé tenni ezt az embert. Reggelig nem szabadulok e banditáktól, az
                        bizonyos. Hogy ez a rejtek elkerülte figyelmemet, azt bizonyítja, hogy egy
                        pillanatra sem vagyok biztonságban. Ezentúl két hű emberem velem fog hálni.
                        Holnap intézkedem, hogy a szoba falait, padlóját és mennyezetét kemény
                        vaslapokkal borítsák s azokra huzatom majd a kárpitot. - Cornaro szavaiból
                        azt is gyanította, hogy egy nyomással több ajtót lehet egyszerre bezárni s
                        hogy a remek készülék titka alkalmasint a tükör mögött rejtőzik. Most
                        emlékezetébe idézte a jelenet minden fordulatát. Mikor Cornaro az írást
                        szeme elé tartotta, a Violetta nevét látta meg először s most, hogy a
                        titokra gondolt, melyről eddig azt hitte, hogy csak ő és Anna tudják, arája
                        állt előtte teljes szépségében és ártatlanságában. A féktelen szenvedélyek
                        és vágyak leírhatatlan keveréke ragadta el. A szerelem ebben a sivár
                        lélekben nem az volt, amit a nemesebb szív érez, benne az ösztön, hogy
                        Violettát bírja: hegyi zuhatag volt, mely elsöpri a partok virágait és
                        örvényeket és hosszú iszapvonalat húz a tenger mélyébe. De ez az ember
                        mégis szeretett. Minden gondolata lázas izgalommal forgott Violetta körül.
                        Hízelgett a sátánnak, hogy a mennyből elorozhatja ezt a kincset.</p>
					<p>Az eddigiekből látjuk, hogy a Zeno és Cornaro családok közt ősi gyülölség
                        uralkodott, ami abban a korban nemcsak Velence, hanem az egész ország
                        családi történetére jellemző s talán nemsokára eljuthatunk oda, hol a
                        talányok csomójának bontogatásához foghatunk.</p>
					<p>Rinaldo Zeno történetünk kezdete előtt a Tizek három rettegett elnökének
                        egyike volt és leginkább a Cornaro család akkori fejét, Giovanni Cornaro
                        dogét és annak fiát Giorgiót üldözte. Kiméletlenül szemére lobbantotta a
                        dogénak, hogy elnézi, sőt pártolja fia féktelenségét. Ez az állandó üldözés
                        végre is elszánt bosszúra ingerelte az óriás erejű és valóban elvetemült
                        Giorgio Cornarót. Egy éjjel néhány banditával útját állta Rinaldónak s az
                        kilenc tőrszúrástól összerogyott. Malipieri atyja, aki már akkor szerepelt
                        az aranykönyvben, félholtan találta a sebesült nobilit éjszakai vándorlása
                        közben a Canale Grande szélén, ahová bizonyára bevetették volna a
                        gyilkosok, ha a közelgő léptek szét nem riasztják őket.</p>
					<p>Másnap Rinaldo véres palástját s a mellette talált tőrt az összecsődült nép
                        szemeláttára a doge-palotába vitték. Az öreg Giovanni Cornaro nem menthette
                        meg fiát. Egész Velence benne gyanította a gyilkost s ő meg is szökött az éj
                        folyamán. Nagynehezen sikerült a halálos ítéletet örökös számüzetésre
                        változtatni. Ariel egy szégyenoszlop felállítását indítványozta a gaztett
                        emlékére s így akart a Zenók kegyeibe férkőzni. Giorgio Cornaro minden javai
                        eladásra kerültek s ő Ferrarába menekült, ahol később a hír szerint egy
                        párviadal áldozata lett.</p>
					<p>Ez a katasztrófa alapította meg Ariel jogát Violettához s azt később a
                        gyermekből leánnyá serdült hölgy is megerősítette. Különösen, miután mégegy
                        ízben sikerült Arielnek Rinaldo életét megmenteni.</p>
					<p>Hogy az említett irománynak micsoda összefüggése volt mindezekkel, az később
                        talán kiderül, de annyi bizonyos, hogy Malipieri a bosszú első rohama után
                        lemondott Cornaro megöléséről, éppen azért, mert nem akarta a ránézve
                        szerfölött fontos titkot kockáztatni.</p>
				</div>
				<div type="chapter">
					<head>VÉRESKÜ.</head>
					<p>Az ólomfedelek alól kiszabadult rabot Velence titkos rendőrsége sikertelenül
                        kutatta, mert a Cornaro családnak egy hű embere szerencsésen megóvta őt
                        minden veszélytől. Malipieri tudta ugyan, hogy egy rab kiszabadult az
                        ólomfedelek alól, de mivel a rabokat csak számokkal jelölték s nevüket az
                        örök feledésnek adták át, távolról sem gyanította, hogy éppen Giorgio
                        Cornaro az, akit ő azért hozatott el titkon Ravennából az ólomfedelek alá,
                        hogy haláláról annál biztosabb lehessen.</p>
					<p>Giorgio Cornaro a vakmerő vállalkozás után visszatért régi cselédje házába,
                        aki azzal lepte meg őt, hogy időközben sikerült tudtára adni a történteket
                        Orso Cornarónak, aki nagy örömmel fogadta a hírt és azt üzente, hogy pártja
                        egész erejével biztosítani fogja rokona menekülését.</p>
					<p>Késő éjszaka volt, de a velenceiek éppen ezt az időt használták leginkább
                        vigalmakra és titkos összejövetelekre. Orso Cornaro palotája előtt több
                        gondola suhant el, sötét palástba takart alakok tüntek el a magas rézveretes
                        kapu mögött, bár a ház kihaltnak látszott. Kik lehettek ez éjszakai rémek,
                        az éjféli látogatók?</p>
					<p>A Cornarók évek óta úgyszólván örökös gyászban voltak, mert nem mult el év,
                        hogy az előkelő családnak egyik-másik tagja rögtöni halál, vagy
                        bérgyilkosság áldozatául ne esett volna.</p>
					<p>A palota termei spártai egyszerűséget mutattak. Nem a bútorokban,
                        szőnyegekben és tükrökben volt itt a fényűzés, hanem a roppant értékű
                        anyagban, melyből a palota épült. Minden falát márványkockák borították.
                        Padolata mindmegannyi remekmívű mozaik s oszlopai kincset érő márvány-,
                        jáspis- és porfir-bálványok.</p>
					<p>A félig üres termek némának s lakatlannak látszottak, de nyolc termen
                        áthaladva, egy ajtóhoz érünk, amely mögül vitatkozás hangzik. Az ajtó előtt
                        öreg cseléd ül egy ódon karosszékben. Az ajtó nyílik, tágas, négyszögletes
                        terem tárul fel előttünk. Barna vánkosokból emelt kerevetek futnak körül a
                        falak mentén. Kerek asztalon óriás bronz gyertyatartó áll, mely csak gyér
                        homállyal tölti meg a tágas boltozatok alatti teret s csak félig deríti föl,
                        bár több mint ötven gyertya ég rajta. Benn a teremben ragyogó mozaikpadlón
                        kísérteti világításban egy csoport őszeshajú, kevély nobilit látunk, akik
                        büszkék arra, hogy kincseik közepette megvetik a velenceiek pénzét.
                        Századokon át elsők voltak tetterőben és áldozatban, bár éppen olyan gyakran
                        a féktelenségben és cselszövésben is.</p>
					<p>Nagyszerű volt ez a jelenet. Tizenként Cornarót látunk együtt, legfeltünőbb
                        az agg Orso alakja, aki éppen most üdvözli az újonnan érkezett Giacomo és
                        Battista Cornarót, rokonait. Az öreg nobili szemében rejtett öröm és
                        titkolódzás látszik. A gyülekezet többi tagjai között feltünik a magas,
                        élénk tekintetű Caesar Grimaldi, a Zenók dühös ellensége, akit rokonérzés és
                        családi kötelék fűz a Cornarókhoz.</p>
					<p>Orso Cornaro most az egybegyültek közé lépett és így szólt:</p>
					<p>- Pártfeleim! Elvrokonaim! Mindnyájan együtt vagyunk, csak ketten hiányoznak:
                        Emmo Cornaro, aki Kandia alatt harcol és annak atyja, a száműzött Giorgio
                        Cornaro.</p>
					<p>- Hogyan? - kiáltottak fel többen is egyszerre. - A halott?</p>
					<p>- Te árnyakat akarsz körünkbe léptetni, öreg barátom, - mondta Caesar
                        Grimaldi, hitetlenül nézve a szólóra.</p>
					<p>Orso csendesen odalépett a hosszan lenyuló vörös kárpithoz, egy
                        zsinórrántással szétválasztotta s a függöny mögött ott állt az
                        oroszlántekintetű Giorgio Cornaro egyszerű fekete ruhában, kifésült hajjal
                        és szakállal, nehéz, egyenes pallosára támaszkodva.</p>
					<p>A meglepetés felkiáltása hangzott a teremben. A közelebbállók örömmel
                        rohantak a kárpit felé s a következő percben az ólomfedelek rabja, a
                        Cornaro-párt fejei között állt.</p>
					<p>- Giorgio bátyám, - kiáltott Camillo Cornaro megragadva az öreg kezét -
                        üdvözlégy közöttünk!</p>
					<p>Mikor megszünt az első öröm és meglepetés ittassága, a kényelmes kerevetek
                        egyikéhez vezették az öreg Giorgiót. S miután elbeszélt mindent, amit
                        krónikánkban már elmondottunk, felszólította rokonait és pártfeleit, hogy
                        segítsék menekülését. Mindnyájan megegyeztek abban, hogy egyelőre legjobb
                        lesz, ha távozik Velencéből s távollétében a Cornaro-párt mindent el fog
                        követni, hogy a Tizek ítéletét megsemmisítse s a gonosz Malipierit
                        megbuktassa. Miután Giorgio minden vagyonát elkobozták, legföllebb azt
                        remélhette, hogy kincseinek valami csekély maradékát visszakaphatja. Éppen
                        erről a tárgyról vitatkoztak, amikor Grimaldi gúnyosan felkiáltott:</p>
					<p>- Vegyétek vissza, ami egyszer a Márk oroszlánjának torkába esett!</p>
					<p>Ekkor újra felszólalt az öreg Giorgio:</p>
					<p>- Urak! - mondta. - Egyelőre gondoskodtam én magamról. De néhány szóm van még
                        hozzátok. Mikor tizenötévi kínzópadomról szabadulva fölkerestem hű
                        emberemet, Ordast, akit még Magyarországról hoztam, első kérdésem a Cornarók
                        száma volt. Ezelőtt tizenöt évvel harminckilenc Cornaro élt. Most összesen
                        tizennégyen vagyunk. S mikor azt kérdeztem, hogy veszhetett el tizenöt év
                        alatt huszonöt Cornaro, azt a választ kaptam, hogy huszan méreg és brávók
                        gyilka alatt pusztultak el, Beatrice Cornaro unokahugom és fiam Caesar is
                        gyilkosok martaléka lett! Visszatorlásról beszéltek? Micsoda vígaszt adhat
                        ez az idősenyvedt törzsnek, mely rendre lehullani látta ágait!? Ki tette
                        ezt?</p>
					<p>- A Zenók, a Zenók! - hangzott az iszonyú kiáltás.</p>
					<p>Az öreg Giorgio feje keblére hanyatlott, aztán felegyenesedett teljes
                        magasságában, mindkét karját kinyujtotta és dühtől reszkető, fuldokló hangon
                        kiáltott:</p>
					<p>- Átok a Zenókra!</p>
					<p>A jelenlevők arcán valóságos részegség látszott. Giorgio Cornaro kimerülten
                        ereszkedett székére. Aztán lassan erősbödő hangon folytatta:</p>
					<p>- Amikor ebbe a palotába léptem, a te felszólításodra, Orso, attól tartottam,
                        hogy a számüzöttet, akinek szégyenoszlopot emeltek, rokonai talán meg sem
                        ismerik. És ime, itt találom a számukban megfogyatkozott, de őserejükben
                        megmaradt Cornarókat, akikben még él a régi tetterő és összetartás.
                        Barátokra, testvérekre találtam. Azért nyiltan akarok szólni. A Zeno család
                        feje még él. Kérdem: sokat kérek-e, hogyha huszonöt Cornaro életéért,
                        fiamért és unokahugomért és tizenöt évi halálküzdelemért a nyomorult féreg,
                        Rinaldo Zeno életét kérem?!</p>
					<p>- Adjuk ráadásul Ariel Malipierit! - kiáltott fel Caesar Grimaldi.</p>
					<p>Most Camillo Grimaldi ugrott fel s könnyű kardjának kláris markolatával
                        játszadozva, így kiáltott:</p>
					<p>- Ha azt a néhány megmaradt Zenót a moloch torkába vetjük, mi marad számunkra
                        nevetni, szeretni és gyülölni való?! Négy hét óta két párviadalom volt
                        Manuel Zenóval. Öt nap óta háromszor voltam lakomán a Zenókkal és ezer
                        zecchinót nyertem kockán Camillo Zenótól. Hagyjuk őket élni, signor.</p>
					<p>- Én nejébe és leányába vagyok szerelmes, - szólt közbe Francesco Cornaro. -
                        Én a vén gyilkos halálára szavazok.</p>
					<p>- Haljon meg! - szólt hidegen Orso Cornaro. - De vigyázat, barátom, Giorgio,
                        kockázatos merénylet eltenni láb alól azt a férfit, aki a velencei nép
                        bizalmát bírja és háromszor ült a Tizek tanácsában. Az ilyen tett nem
                        maradhat bosszulatlan. Emlékezzünk a köztársaság első korszakaira, amikor
                        rendre meggyilkolták a dogekat, nőket raboltak el a templomokból és a
                        gyilkosok a Palazzo Ducale belső termeiben összevérezték tőreiket. Mennyi
                        visszatorlást, a gyilkolásnak micsoda kifogyhatatlan sorát okozta ez! Én azt
                        hiszem, Zeno halála még késhetik egy ideig, egyelőre Malipierit küldeném
                        előhírnöknek.</p>
					<p>- Félni? - kiáltott fel indulatosan Giorgio Cornaro. - Bízzátok őt rám! Majd
                        elintézem én őt és a vész villámait, amelyek halála után dörögnek. - Aztán
                        fölkacagott. - Malipierire még egy évig szükségem van, signorok, hatalmas
                        tyúkszemeim miatt. De most még egy utolsó szót, - ezzel magasra emelte
                        kezét. - Esküszöm én, Giorgio Cornaro, hogy addig el nem hagyom Velencét,
                        míg bosszúmat le nem hűtöttem. De e roncsolt tagoknak még nyugalom kell,
                        Isten veletek. - Ezzel eltávozott, a lagunák hullámfodrait már a mosolygó
                        hajnal öntötte el rózsáival.</p>
				</div>
				<div type="chapter">
					<head>ÜNNEPÉLY.</head>
					<p>Másnap éjjel Rinaldo Zeno pompás ünnepélyt rendezett Zrinyi tiszteletére. A
                        Cornaro-párt fejeit kivéve, úgyszólván egész Velence dísze megjelent a
                        fényes termekben. Nem is kell mondanunk, mennyire emelte az ünnepély fényét
                        az öreg Rinaldo tiszteletet keltő alakja, valamint Anna és Violetta, akik a
                        nagyszámú tömegben olyan kellemmel, annyi fesztelen nyájassággal vitték a
                        háziasszonyok tisztét, hogy az egész ünnepélynek szinte nemesebb képet
                        adtak.</p>
					<p>Éjfél után egy óra lehetett, mire a vendégek mindnyájan megjelentek. Ariel
                        Malipieri a legutolsók egyike volt. A sima olasz ilyenkor egészen más
                        embernek látszott. Szép külseje, udvariassága és kellemes társalgása a
                        hölgyek előtt igen kedves vendéggé tették. És Violettát leánytársai közül
                        bizonyára többen irigyelték, mint szánták. De ma szórakozottnak és
                        elfogultnak látszott Malipieri. Szótlanabb volt a szokottnál, mintha
                        fürkészve kémlelné ismerősei arcát, nem hallottak-e már szégyenletes
                        kudarcáról. Levertsége fel is tünt, de azt a legtöbben Velence jelen
                        körülményeinek tulajdonították.</p>
					<p>Zrinyit, az ifjú bánt, tisztelettel vették körül. Megjelenése sokkal nagyobb
                        figyelmet keltett Velencében, mint talán ő maga óhajtotta. És most, egy
                        ilyen fényes ünnepélyen, amelyet tiszteletére adtak, a legjobb szándék
                        mellett sem háríthatta el egészen a megkülönböztetést. Szokott derűs
                        jókedvével társalgott a ház urával és hölgyeivel és újabb ismerőseivel.
                        Violetta a termek hosszú során át sétálgatott barátnőivel és a kiállott
                        tengeri út fáradalmait használva ürügyül, nem vegyült a táncolók közé.
                        Leírhatatlanul bájos volt egyszerű fehér ruhájában, hajában és karjain a
                        Kelet legnagyobb gyöngyeivel. Zrinyi most még jobban elmerült csodálatában,
                        mint valaha. Eddig sohasem lehetett egy percig sem egészen egyedül
                        Violettával. S így megérthetjük, hogy a rettenetes pillanat óta, amikor
                        szíveik egybeolvadtak, csak egyes szavakkal, lélekből szállt pillantással és
                        a közömbös beszédek tömkelegébe vetett egyes célzások villanyszikráival
                        tarthatták fönn a kapcsolatot. A fiatal bánnak kimondhatatlanul terhes volt
                        ez a feszültség, bár költő lelke élvezni is tudta a regényes helyzetet. A
                        halál küszöbén, a halálfélelem őrületében egyesült ez a két rokonlélek. És
                        mikor mindenhatóbb a szenvedély, mint az ilyen pillanatokban, amikor az élet
                        egyetlen pillanatba szorul össze, egyetlen szóba varázsolja minden vágyát és
                        reményét. Félelem, kétség, megszünik és a világ romjai fölött a hit
                        lángoszlopa emelkedik.</p>
					<p>Ariel szeme, mint két acélsugár kísérte Violettát és arcának baljóslatú
                        kifejezése sokszor a belső vihar hullámait tükrözte vissza.</p>
					<p>Violetta anyjához lépett, aki éppen Zrinyivel beszélgetett. Anna nyájasan
                        átengedte neki helyét és hölgyvendégei felé fordult. Senkinek sem tünt fel,
                        hogy az érdekes idegen a ház leányával beszélget, csak egy sápadt alak
                        figyelte őket a bársonykárpit mellől lázas ingerültséggel.</p>
					<p>- Violetta, - suttogta Zrinyi hirtelen - elfeledte-e már azt az irtózatos és
                        egyben üdvözítő éjszakát?</p>
					<p>- A tied vagyok, - suttogta Violetta éppen olyan gyorsan és angyali vonásain
                        futó pirosság ömlött el.</p>
					<p>- Nincs egy perced számomra?</p>
					<p>- Életem minden perce a tiéd, de csitt... Ariel ott ólálkodik... talán
                        holnap, vagy a legközelebbi napok egyikén... házunk függőkertjében...
                        értesíteni foglak.</p>
					<p>Violetta hirtelen elhallgatott s egy tisztes öreg hölgynek adott helyet maga
                        mellett, aki éppen feléje közelgett. Csak egyetlen egyszer sikerült még az
                        ünnepély folyamán pár titkos szót váltaniok. Zrinyi a legtöbbet Manuel
                        Zenóval társalgott, aki szenvedélyesen vonzódott a daliás magyar leventéhez.
                        Később egy mellékszobában foglaltak helyet és kettesben beszélgettek.
                        Manuel, bár jókedvű volt, de nem titkolta barátja előtt, hogy mai
                        fölszólalása a Tizek ellen alkalmasint nem a legkedvezőbb következményekkel
                        fog járni ránézve.</p>
					<p>- Akkor gyere hozzám Uj-Zrinybe, vagy Csáktornyára, üssünk együtt a törökök
                        közé! - mondta Zrinyi.</p>
					<p>Manuelnek tetszett a gondolat s élénken fölkiáltott: „Vederemo!” Aztán másról
                        beszélgettek, így természetesen a szép velencei hölgyekre is szó került.</p>
					<p>- Barátom, - kérdezte Manuel - mondd meg, kinek nyujtanád az aranyalmát
                        Itália gyöngyei közül, ha választásod volna?</p>
					<p>Zrinyi megragadta barátja, Manuel kezét és szinte önfeledten kiáltotta:</p>
					<p>- Még kérdezed? - Violettának!</p>
					<p>- Ó, - felelte Manuel szenvedélyesen megszorítva Zrinyi kezét - Istenemre
                        mondom, senkit se fogadnék jobb szívvel sógoromnak, de sárkány őrzi a
                        Hesperidák kertjét.</p>
					<p>- Malipieri, - suttogta bizalmasan Zrinyi.</p>
					<p>- Vonuljon vissza a semmirekellő, - felelte Manuel bosszúsan.</p>
					<p>- Ó, ha azt tenné, de lehetetlen!</p>
					<p>- Ha én Zrinyi Miklós lennék, nem hinnék a lehetetlenségben. Ne mondjátok
                        nekem, hogy ez az ember szerelmes, az ilyen ember szereti a hivatalát, a
                        pénzét, az egészségét, de mindent csak számításból. Igaz, hogy Malipieri
                        gazdag, de ki vágyik inkább a pénzre, mint a gazdag? Atyám leánya kezét
                        ígérte neki, mert kétszer megmentette életét. Anyám nem ellenkezik, sőt, ami
                        talány előttem, pártolni látszik a tervet. Ez a Mefisztó varázskörében
                        tartja őt. Hogyan? Azt csak az ég tudja. Violetta keze tehát övé, ha férjhez
                        megy. De ki tilthatja meg neki, hogy holtig megtartsa pártáját? Én úgy
                        érzem, hugom olyan lány, akiben van elég önállóság, hogy hurkot vessen az
                        előítéletek nyakára.</p>
					<p>- És hová vezetne az?</p>
					<p>- Barátom, bámullak. Hogy kérdezhetsz ilyet? Feledted-e a régi közmondást:
                        „Aki időt nyer, életet nyer”.</p>
					<p>Zrinyi önkéntelenül elmosolyodott az ifjú életbölcseségén.</p>
					<p>- Minden jóra fordul, - mondta vídáman Manuel - s ha minden kötél szakad,
                        egyszerűen kitekerem a nyakát, reménybeli sógoromnak.</p>
					<p>Ebben a pillanatban többen léptek a terembe és a két jóbarát elvegyült a
                        többiek között. Később Zrinyi a táncban kifáradt Pisanival eredt
                        beszélgetésbe. Violetta anyjáról beszélgettek.</p>
					<p>- Ez a nő a legnagyobb talány, amico mio. Sokkal élénkebb szenvedélyek
                        rejtőznek benne, mint hinnénk. Akik közelebbről ismerik, azt állítják, hogy
                        véralkata és indulatai néha meggondolatlan, sőt bűnös tettekre ragadják. De
                        amellett feledhetetlen ezt még az irígység sem tagadhatja. Férjét nem
                        szerette soha és Violettához csak pár év óta ragaszkodik ilyen
                        szenvedéllyel. Olyan, mint a kiégett vulkán, amely csak döntő pillanatokban
                        ad életjelt.</p>
					<p>- Ugy-e nagyon fiatal volt, mikor Rinaldo Zeno felesége lett? - kérdezte
                        Zrinyi.</p>
					<p>- Nagyon, - felelte Pisani. - Zólyomi Dávidot azt hiszem ismered híréből.
                        Honfitársai nem sokra becsülték az eszét s azt beszélik, hogy víg lakomán,
                        ittas fővel jegyezte el tizenöt éves gyermekét az özvegy Zenóval, akinek
                        első felesége, Manuel anyja, Candiano leány volt.</p>
					<p>- Mondd tovább, Zólyomit személyesen ismerem.</p>
					<p>- Egy honfitársad volt, aki ezt a látszólag hideg szívet fel tudta kavarni. A
                        római császár követségével egy magyar lovag érkezett Velencébe, Clemens
                        Onodi.</p>
					<p>- Onodi Kelemen? - kiáltott fel Zrinyi csodálkozva. - Ismerem. Nálunk
                        atlétaerejéről és vakmerőségéről volt híres s felsőbb köreinkben durvasága
                        miatt a hölgyek réme volt.</p>
					<p>- Asszonyszeszély, - mondta Pisani. - Talán éppen azért, mert annyira más
                        volt ez az erőteljes, nyers levente, mint a francia és spanyol gavallérok,
                        talán azért lepte meg velencei szépeinket. Anna Zeno imádta ezt a földijét,
                        bár szenvedélye feddhetetlenség korlátai között maradt.</p>
					<p>- Ez csodálatos, - mondta Zrinyi, hitetlenül rázva fejét - és Onodi?</p>
					<p>- Onodi alig hitt tulajdon szemének és mások figyelmeztették diadalára.
                        Később aztán medve-egykedvűséggel alkalmazkodott a helyzethez. De hallgass
                        tovább: Onodit egy reggel halva találták ágyában. A dolog nagy feltünést
                        keltett s a Tizek mindent elkövettek, hogy a halál okát fölfedezzék. Maga
                        Rinaldo is élénken résztvett a nyomozásban, de semmi nem derült ki. S végre
                        is, az a hit maradt fenn, hogy egy féltékeny férj áldozata lett. Anna Onodi
                        halála óta hidegebb lett a világ örömei iránt, vonásai néha pillanatokra
                        elhalnak, de aztán hirtelen lángragyúlnak, mintha a kétségbeesés és az
                        életuntság teljes erővel ragadná meg. De óriási lelkierő van ebben az
                        asszonyban. Egy hanggal, egy sóhajtással sem árulja el benső küzdelmeit.
                        Nézd, milyen királynői alak, ragyogó gyémántjaival! Hinnéd-e róla, hogy
                        fékevesztett indulatú? Nincs áldozat, melyet meg ne tenne a közjóért. Holnap
                        ezek a gyémántok Velence kincstárába vándorolnak, a szűkölködőknek anyja ő
                        és az árvák gyámolítója. Ravatalán fél Velence sírna.</p>
					<p>- Csodálatos teremtés! - kiáltott fel Zrinyi.</p>
					<p>Az ünnepély végefelé haladt.</p>
				</div>
				<div type="chapter">
					<head>EGY EMBERÉLET ÁRA.</head>
					<p>A büszke velencei nobilik ilyen pompás ünnepélyek között töltötték napjaikat,
                        de a márványtalapzatok üregeiben, vagy a félreeső utcák rozzant házaiban a
                        nép söpredéke adta a dicső kép árnyoldalát. Akkoriban volt egy néposztály a
                        városban, amelyet, bár a legszigorúbb törvények korlátoztak, mégis a
                        legiszonyúbb zsarnoknak, az emberi indulatoknak eszköze volt. Fején rongyos
                        kalap, derekán durva ujjas, vállán széles köpeny. Ilyen volt a bandita, aki
                        úgy beszélt a gyilkolásról, mint más a szántásról-vetésről. Az emberéletet
                        árunak tekintette. A velencei tanács tagjai, sőt maguk a Tizek is sokkal
                        többször használták őket, semhogy az ellenük hozott szigorú törvényeket
                        végrehajthatták volna.</p>
					<p>Családja közepette látni egy ilyen embertalányt, amint esteli áldásra emeli
                        kezét, mely egy órával azelőtt tőrt vert egy ember szívébe. Micsoda szörnyű
                        látvány!</p>
					<p>Krónikánk idején egy arany egy életért szép bérnek számított. S volt eset,
                        hogy az árból még le is alkudtak. Egy ilyen átoksújtotta alakot látunk most
                        tűzhelye körül. Azt, akit Malipieri Giacomónak szólított.</p>
					<p>A Rialto hídján áthaladva, egy szűk csatornában baljóslatú, szennyes külsejű
                        házikó áll. Olyan közel esik a vele szemben emelkedő pompás palota hátsó
                        falához, hogy két hosszúkaru ember egy pálcán bármit átnyujthatna egyikből a
                        másikba. Meglepő az ellentét a márványkockákból épült fényes palota és az
                        időette zúg között. Különösen most, amikor a palota felső termei ragyogó
                        fényt árasztanak s így a szembenlévő viskó emeletén a világítást egészen
                        nélkülözhetővé teszik. A pompás márványcsarnok díszhomlokzatán, mely a
                        másik csatornára néz, aranytól csillogó ajtóőr áll ezüstgombos bottal és
                        tollas barettel. Gondola gondola mellett szorong a feljáró előtt, míg a
                        tulsó oldalon a faházikó szennyes lépcsőin piszkos gyermekek játszanak, vagy
                        köpenybe burkolt kétes alakok suhannak föl-le.</p>
					<p>Két óra lehetett éjfél után. A palotában elhallgatott a zene, az ablakok
                        egyenkint elsötétedtek, minden elnémult. De szemben, az álomszerű, gyér
                        világosság még sugárzik. Most egy sajka fordult be a csendes, elhagyott
                        csatornába és megállt a korhadt lépcsőnél.</p>
					<p>- Várjatok rám, - szólt egy parancsoló, de szelíd hang. S egy sötét köpenybe
                        burkolt alak háttal bújt ki a gondolából s felsietett a lépcsőn. Fején
                        fekete tollatlan barett volt s az ablakokból ráeső fény egy pillanatra
                        gyönyörű arcba világított. Az ifjú nemsokára eltünt a rozzant ajtó mögött és
                        a másikat, mely zárva volt, kezdte döngetni tőre markolatával. Néhány durva
                        káromkodás után kinyílt a szoba ajtaja és küszöbén Giacomo jelent meg, kit
                        már ismerünk.</p>
					<p>- Ó, signor, kegyelmed az? - pardon, hogy olyan durván fogadtam. Azt hittem,
                        valamelyik cimborám zavar ilyen későn. Gyújts gyertyát, Marietta!</p>
					<p>- Mindjárt, signor, - felelte egy lányka s a fali szekrényből tarka szentelt
                        viaszgyertyát vett ki. Két alacsony, rosszul egyberótt nyoszolya, néhány
                        rozoga szék s egy kerek asztal volt a szoba egész bútora. Marietta egy
                        répába szúrta a gyertyát s úgy helyezte az asztalra.</p>
					<p>- Széket a signornak! - mondta a brávó, mire felesége, aki eddig az üst
                        mellett forgolódott, egy széket hozott oda, aztán Marietta segítségével
                        leemelte az üstöt és a két gyermeket egy hasadozott ajtón át a mellékszobába
                        hurcolta. Mikor a gyerekek sikoltozása elhangzott, az ifjú nobili végre
                        helyet foglalt.</p>
					<p>- Nesze egy kis vígasztaló, Giacomo, - szólította meg a brávót és néhány
                        aranyat nyujtott neki.</p>
					<p>- Ó, signor! - kiáltott fel Giacomo hevesen ajkához szorítva vendége kezét. -
                        Valóban vígasztalás ez ilyen szomorú időkben. Bárcsak megszolgálhatnám
                        egyszer ezt a sokat.</p>
					<p>- Hogyan, mio brávo? Mióta folyik olyan rosszul a dolgod?</p>
					<p>- Igen sokan vagyunk már, uram! Alig jut kereset mindnyájunknak. Pedig én
                        egyébhez nem értek. Ebből kell egy szép fiatal nő minden szeszélyét
                        teljesítenem s nővérének és két gyermeknek enni adnom.</p>
					<p>- Szomorú, - felelte az ifjú.</p>
					<p>- Igaz, signor, szomorú és az árak is leszálltak. Emlékszem, ezelőtt tizenöt
                        évvel, húsz-huszonöt zecchinót keresett egy héten az ilyen galantuomo. Hej,
                        gazdag aratás volt akkor, a Zenók és Cornarók elég dolgot adtak. Most
                        szerencsés lehetek, ha egy zecchinót kapok egy héten.</p>
					<p>- Egy kérdésem van hozzád, Giacomo. Nézz a szemembe és felelj őszintén.
                        Megbízóid között van-e signore Ariel Malipieri?</p>
					<p>- Nem tudom, uram, én a neveket el szoktam felejteni.</p>
					<p>- Ne tagadd! Beszéljünk okosan! Mennyiért adnád el nekem Malipierit?</p>
					<p>- Életét? - kérdezte a brávó felfigyelve.</p>
					<p>- Nem, maestro, csak a keresetedet nála.</p>
					<p>- Ki mondta kegyelmednek, hogy van s ha volna, San Giovannira mondom, csak
                        nem teszi föl rólam, hogy elárulnám?</p>
					<p>- Ezt becsülöm benned. De értsük meg egymást. Malipierinek van egy szép
                        fiatal irnoka, neve Caesar. S mint ahogy ama régi hősről mondják, hogy jött,
                        látott és győzött, úgy ő is, jött, látott és legyőzetett. Caesar urának
                        minden titkát ismeri s így én, aki sok helyen megfordulok, igen sok kis
                        titkoknak birtokában vagyok. S tudom azt is, hogy az itt mulató császári
                        követ minden léptére ügyelned kell, Giacomo! - mondta az ifjú nyájasabb
                        hangon - engem, az árvát, anyád nevelt. S míg te a tengereken kalózkodtál,
                        én gyapjú hálósipkát kötögettem neked és jó nővéred voltam. Később, mikor
                        egy angyal kegye a művészet csarnokába vezetett és lábaim urrá lettek...
                        akkor is jó nővéred maradtam, Giacomo!</p>
					<p>- Ez igaz, Fioretta.</p>
					<p>- Csitt, ezt a nevet nem akarom itt hallani! Tehát jó tett helyébe jót várj!
                        Mondd meg nekem, szó volt-e az idegen életéről?</p>
					<p>- Adj kezet... vagy adjon kezet, signor, Corpo di bacco! ha a hálósipkákat
                        eszembe juttatja, akkor elérzékenyülök. Adjon hát kezet, hogy el nem árul.
                        Malipierinek különös gondja van az idegen úrra, de gondolom, nem saját
                        érdekében. A Tizek - ezzel a bandita tulajdon szájára vert és aggódva
                        tekintett körül.</p>
					<p>- No rendben van, - mondta Fioretta - én most rád bízok valamit, ami jól
                        összefér az előbbi dologgal. Te felelsz nekem ennek az idegennek az életéért
                        s ha épségben hagyja el Velencét, néhány szép kerek zecchino üti markodat.
                        Megértetted?</p>
					<p>- Igenis, signor s egy kis légváltozás nem is árt a kegyelmed egészségének.
                        No, meg ilyen útitárs...</p>
					<p>- Ó, mi jut eszedbe? Egészen más oldalról érdekel a dolog. Te ezt nem érted.
                        De beszéljünk tovább. Mi baja Malipierinek Zrinyivel?</p>
					<p>- Semmi, signor, hiszen ha minden lépését tudni akarja és cselédeit
                        megvesztegeti, ez nem több, mint ami más idegennel is megtörténik. De egy
                        császári követtel a Tizek nem cselekszik ezt. Saját érdeke lehet benne.</p>
					<p>A brávó most önkéntelenül körülnézett és bizalmasan súgta:</p>
					<p>- Bízza csak rám a dolgot, signor, védencének semmi baja sem lesz. Ügyfeleim
                        egy kicsit tartanak tőlem és beavatnak titkaikba.</p>
					<p>- Erre számítok is, Giacomo. Nekem tudnom kell mindent, ezt ne feledd.</p>
					<p>- Egy szerencsés véletlen úgy akarta, hogy sógorom, Angelo, szolgálatába
                        szegődjön. Ő a mi emberünk s a foglalót, amely Malipieri erszényéből telt,
                        igen szépen elfogadta s mindent megígért.</p>
					<p>- Ez okosan van, - jegyezte meg Fioretta. Ebben a pillanatban dörömböltek az
                        ajtón.</p>
					<p>- Maledetto! - kiáltott fel durván a brávó - megint látogató jön.</p>
					<p>- Még szeretnék mondani valamit, addig a mellékszobába vonulok feleségedhez,
                        ha nem vagy féltékeny, maestro.</p>
					<p>A brávó kemény vonásai szemtelen mosolyra torzultak és Fioretta a
                        mellékszobába suhant. Az ajtót egyre zörgették s a brávó dühösen felrántotta
                        és kiszólt:</p>
					<p>- Kik vagytok? Ma nem beszélek senkivel!</p>
					<p>- Pacienca, maestro! - kiáltotta az egyik kívülálló, egy öles fickó - ma
                        nálad töltjük az éjszakát! S a házigazdát félrelökve, hét baljóslatú alak
                        tolakodott a szobába. Mind durva szövetbe voltak öltözve s kerek köpeny
                        lógott vállukon. Otthonosan helyet foglaltak az ágyon és székeken s az
                        asztalra vágták szennyes barettjeiket.</p>
					<p>- Mit akartok itt? - mondta Giacomo gorombán - se borom, se gyertyám
                        számotokra. - Ezzel eloltotta a szentelt gyertyát s most már csak a kandalló
                        lobogó fénye világította meg kísértetiesen a torz arcokat.</p>
					<p>- Ma remek szúrást tettél! - mondta egy köpcös bandita, akinek arcán balfelől
                        borzasztó anyajegy éktelenkedett.</p>
					<p>- Rinaldo Zenót küldtük odébb, - mondta egykedvűen egy őszbecsavarodott alak,
                        akinek szemét vérkarikák gyűrűzték körül.</p>
					<p>- Rinaldo Zenót? - kiáltott fel Giacomo és arcán önkénytelen irigység villant
                        fel. - S kinek akaratából?</p>
					<p>- Azt ki nem találod, vén osztriga, - felelte egy vidámképű bandita, aki a
                        legnagyobb kényelemmel hanyattfeküdt az egyik ágyon.</p>
					<p>Most egyszerre felpattant a mellékszoba ajtaja s az ifjú nobile toppant
                        eléjük.</p>
					<p>- Mi történt Rinaldo Zenóval? - kiáltott parancsoló hangon, mire a brávók
                        azonnal talpra ugrottak. - Szóljatok, gyilkosok! Mi történt Rinaldóval? -
                        kérdezte újra s kebléből tőrt rántva elő, megragadta Giacomo egyik
                        gyermekét.</p>
					<p>- Hozzá ne nyuljatok, signorok, - kiáltott Giacomo a banditák elébe állva. -
                        Ez egyike a legjobb fizetőknek. S halálát egész Velence megbosszulná.</p>
					<p>- Egy moccanást, signorok s a gyermek halott, - mondta Fioretta s egy
                        gyakorlott bandita ügyességével hajításra fektette a tőrt kezében s hátra
                        emelte karját.</p>
					<p>- Ki ölette meg Zenót?</p>
					<p>- Ellensége! - felelte a tizenhét éves gyerkőc hetykén. - Mikor vallotta ki
                        vásárosát a brávó, signor?</p>
					<p>- Azt jól tudom, - felelte indulatosan Fioretta. - Ó, micsoda fájdalom lesz
                        ez nejének és leányának, - rebegte magában, majd megint haragra lobbanva
                        felkiáltott:</p>
					<p>- A Cornarok! Nekem egy Cornaro élete kell! Mit fizetek?!</p>
					<p>- Én öt aranyért adom darabját, - mondta az egyik előretolakodva.</p>
					<p>- Én háromért megteszem, - mondta a vörös anyajegyes gyilkos.</p>
					<p>- Signor, az elsőség az enyém! - szólt közbe indulatosan Giacomo. - Ám
                        legyen, megteszem a potom árért is.</p>
					<p>- Halljátok, signorok! - mondta Fioretta. - Én pár nap mulva távozom
                        Velencéből és szeretném a bosszú és hála emlékét hagyni magam után. Ha
                        holnap éjfélig egy Cornaro... mindegy melyik, hisz gyilkosok valamennyien...
                        kiadta lelkét, mind a nyolcan tíz aranyat kaptok itt ezen a helyen.
                        Kérdezzétek meg Giacomót, lehet-e szavamban hinni.</p>
				</div>
				<div type="chapter">
					<head>EGY ASSZONY LELKIVILÁGA.</head>
					<p>Vonjuk le a függönyt e borzalmak előtt. Egy másik világ bontakozik elénk.
                        Igen, egy világ a te szíved, ó asszony! Indulataid árja kifürkészhetetlen és
                        lelked szent, vagy gonosz titka csak annak nyílik meg, ki indulataid labdája
                        volt. Az asszonyt nem az ismeri, aki sok jellemet kifürkészett már, itt nem
                        használ a rendszer, minden asszony külön valami sajátos összetétel.
                        Jellemében az egység ritkán van meg, az érdekesség annál gyakrabban. A
                        szerelem első derűjével kezdődik számára az élet. Ez a döntő perc, amikor
                        egy megfoghatatlan valami egész valójukat átönti a férfiba, akit szeretnek.
                        Szeretik, nemcsak lelki fönséget, nagyságát és nemességét, de bűneit és
                        ördögi gonoszságát is. Mert ez az indulat vak és korántsem olyan önzetlen,
                        mint hiszitek, csak kivételes jellemek állják meg a tűzpróbát.</p>
					<p>Rinaldo Zeno felesége egyike volt a kivételes teremtéseknek, akiket egészen
                        megismerni senkinek sem sikerült. Jellemét csak az sejthette valamennyire,
                        aki az élet szembeszökő ellentétei közt találkozott vele, akit véletlen
                        események lelke megnyilatkozásainak észrevétlen tanujává tettek. De az ilyen
                        véletlenségek ritkák az életben. A való élet összefüggő lánc, melynek egyes
                        gyűrűi a mindennapi ember figyelmét, sőt igen sokszor az élesen látóét is
                        kikerülik.</p>
					<p>Anna Zeno ritkán töltötte álomban az éjszakát. Ez volt az az idő, amikor
                        magában és magának élhetett. Többnyire csak éjfél után vonult vissza
                        hálószobájába és ilyenkor egyszerű lámpával pótolta a fényes világítást.
                        Ajtaját gondosan bezárta és kimerülten hanyatlott karszékébe. Szemének mély
                        tüze ilyenkor gátat tört vadságról tanuskodik.</p>
					<p>Atyja, Zólyomi Dávid, egyike volt Erdély leggazdagabb és legkalandosabb
                        férfiainak. Fiatal korában minden hadviselésben résztvett és kiterjedt
                        birtokaiért sokan irígyelték. Nem utolsó sorban a fejedelmek maguk, akik
                        sehogysem bírtak a megátalkodott kényúrral. Kővár, Szamosújvár, Fogaras
                        börtönei jól ismerték, de ő mindenhonnan kiszabadult, sokszor, mint a
                        varázsló, jelent meg elkobzott jószágain s jaj volt az új birtokosnak, ha
                        ott találta, mert még abban az órában az első fán függött. Tízszer halottnak
                        hitték s tízszer visszatért az élők közé. Minden fölkelésben résztvett. De a
                        haza elleni merényletekben is. Török, német, vagy magyar, keresztény, vagy
                        pogány szövetség, egyformán vonzotta, csak szerepet játszhasson. Mint ahogy
                        minden csak önkény és szeszély volt benne, úgy néha a jóindulat és
                        jótékonyság is vonzotta. Hiúságát minden legyezte, szerelmi kalandjaiban is
                        a hiúság és az élvezetvágy volt a főrugó. Felesége becsületes, de nem nagyon
                        kiváló asszony volt, ezer apró kis akarattal, de minden elhatározó akarat
                        nélkül. Ez a két ember volt Annának apja és anyja.</p>
					<p>Férje, Rinaldo Zeno, akinek eszében, erejében egész Velence annyira bízott,
                        családi életében hideg és kimért volt, s minden gondolatát a politikai élet
                        foglalta le. Csupa számítás volt ez az ember, egész életrendje feszes és
                        rideg. A kiállott testi szenvedések és csapások és a Cornarók elleni ősi
                        gyűlölség keserűséggel töltötték el és szép, nemes vonásain is fagyos
                        keménység látszott. Otthon keveset szólt és a történet is följegyezte róla,
                        hogy tulajdon pártfeleit sem kímélte. Háromszor volt a Tizek feje és
                        ítéleteiben mindig feddhetetlen, bár a Cornaro György elleni kikelésében
                        fiatalabb éveiben sok szenvedélyességét árult el. Kész volt minden
                        hazafiáldozatra és sem taps, sem kárhoztatás soha meg nem ingatták
                        elhatározásaiban.</p>
					<p>Anna egész külön életet élt szüleitől és férjétől. Még serdülő korában atyja
                        közelében kiirtották belőle az érzelgés minden csíráját. A férfinemet egész
                        meztelenségében látta maga előtt, tudta, mit és mennyit ér a legtöbb férfi
                        hűsége. És megvetette azokat, akik saját féktelenségük közepette hűséget és
                        erényt követelnek a gyengébb nemtől. Hogy kivételek is vannak és akad férfi,
                        aki engedékenyebb a nők és szigorúbb önmaga iránt, azt nem szerette hinni. A
                        Zeno név és jövendő férje vagyona, mely önállóságot ígért, erősen vonzotta a
                        korán érett hölgyet. De hidegen, szerelem, sőt becsülés nélkül adta kezét
                        férjének.</p>
					<p>Szenvedélye néha erőt vett rajta. S ilyenkor szobája négy fala között
                        kiöntötte lelkét s vádolta a világot, amiért indulatait vissza kell fojtania
                        és életét örökös küzködésben tölti. De újra, meg újra győzelmet aratott
                        indulatai fölött és ez szent meggyőződéssé érlelte benne: hogy van valódi jó
                        és az ember a maga érdekében is legokosabban teszi, ha a jót cselekszi és
                        minden győzelem, melyet magunk fölött aratunk - jutalmazó.</p>
					<p>Hogy e meggyőződés megcáfolta-e önmagát később s az események súlya
                        megingatta-e a törékeny nő jellemét, azt változatos történetünk ki fogja
                        deríteni.</p>
					<p>*</p>
					<p>Az Adria hullámai fölött a hajnali szellő suhant s a város kibontakozott
                        ködlepleiből. A Riva degli Schiavoni egész hosszában, mint fátylaikat
                        emelgető hölgyek tünedeztek elő a magas paloták s a Palazzo Ducale
                        ablakainak csipkefaragását a tengerből kikelő nap arany párája öntötte
                        el.</p>
					<p>Mindenütt zsivajgott már az élet, csak a nagyok palotáiban volt még ájtatos
                        csend. A cselédek lábujjhegyen jártak. Nesztelen gördültek fel az
                        ablakfüggönyök s takarították a nagy termek belsejét, az Ospedaletto
                        közelében álló Zeno-palota volt az egyetlen, ahol szokatlan mozgás látszott.
                        Tágas kapuja előtt álmos cselédek jöttek-mentek, de minden gondilierivel
                        hosszas párbeszédek folytak s kémlelő arcok tekintettek ki itt is, ott is az
                        ablakon. Már két gondolát láttunk eltávozni a márványlépcsők ajtajától, az
                        egyik nemsokára visszatért s egy cifra cseléd lép ki belőle halálsápadt
                        arccal.</p>
					<p>Reggeli kilenc óra tájban Anna hálószobájának bársony kárpitjai meglebbentek
                        és nőcselédek jelentek meg. Anna arca az álomtól pirosan még bájosabbnak
                        látszott, mint máskor. De szép vonásain fájdalmas mosoly vonaglott és sötét
                        szeme hideg, majdnem bántó egykedvűséggel futott végig a szoba
                        virágpompáján. Nem az ébredés vidámsága sugárzott ezen az arcon, inkább
                        valami szemrehányás. Ilyen volt ez az arc ma, tegnap, egy hét - egy év előtt
                        is.</p>
					<p>- Türelem, - sóhajtotta. - Mit várok én? Csodát? Újra akarom önteni a
                        világot? Cézárokról, Arisztideszekről álmodom s egy érzéseivel kufárkodó
                        olasz hitvese vagyok. Itt vannak előttem a dicső férfiak, kiket e béklyóba
                        vert nép istenít, kiknek homlokát babér fedi. Ó, ti gyávák, gyávák! A doge,
                        kire mint elaggott bábra, kardot kötnek és a szónok, aki bor és kockák
                        között töltötte életét, s most a szónoki erkélyre lépve, gyönyörűen fűzi
                        szavait és tapsot, bámulást arat. Mit törődik a köztársaság javával?
                        Erszényéből az arany brávók és szatócsok zsebébe folyik és az aranykönyv
                        görögökkel és zsidókkal telik meg. Ó, Istenem, Istenem, adj erőt az undort
                        leküzdeni e nyomorult fajta iránt! Taníts meg szeretni. Mi a szerelem? -
                        bírásvágy, önzés, érzékek vágya. Azt akarjuk, hogy miénk legyen az, akit
                        szeretünk. Minden lépése, gondolata, hangja, mosolya. Bírni akarjuk és
                        szerelmünk a gyűlölség, a bosszú határán áll. Tőrt fogunk kezünkben, melyet
                        első félrelépésre szíve ellen fordítunk. Ilyen a szerelem, míg gyönyört ád,
                        boldogít, sőt, ha fájdalmas, akkor is üdvözítő, amíg hitünk rendületlen áll.
                        De ha hited elveszett, szerelmed a bosszúban talál kárpótlást.</p>
					<p>- És mégis, - így fűzte tovább gondolatait, - az egész élet egy
                        természetfölötti szerelem műve és kell, hogy e mennyei kisugárzás egyes
                        emberek kebelébe is elhatoljon.</p>
					<p>Fölkelt és tovább járkált fel s alá.</p>
					<p>- Ez a Rinaldo, ez a dermedt jéghegy, - miért él az ilyen ember? Van-e egy
                        perc e polgári kolosszus életében, amely minden nagy tette mellett egyetlen
                        érzést, a szívnek egyetlen mozdulatát árulná el? De vajjon a végső
                        ítélőszék előtt, ahol a szándék kerül a mérleg serpenyőjébe, megállhat-e
                        majd ez az ember? De nem, nem... az ő élete nincs elveszve. A végzet a nagy
                        jótevőket és a nagy bűnösöket egyenlően felhasználja magas céljaira.</p>
					<p>Annának már felébredésekor feltűnt a nyugtalanság cselédei arcán. De
                        megszokta, hogy vele szemben kicsit elfogultak. Bár sohasem bántotta
                        cselédeit, mégse nyerte meg sem szeretetüket, sem bizalmukat. Rinaldo Zeno
                        házánál gyakran változtak a cselédek. Egyik sem tudta kielégítő okát adni
                        önkéntes távozásának. Urát, asszonyát magasztalva, nem egyszer gazdagon
                        hagyta ott szolgálatát és mégis azzal az érzéssel, hogy tovább ki nem bírja.
                        Az egész ház felett valami gonosz varázslat lebegett s az éjszaka sötét
                        óráiban a tágas termeken és folyosókon a sírok lakói suhantak át.</p>
					<p>Anna egyre jobban figyelt a szokatlan zsivajra. Ablakot nyitott és
                        kitekintett. A palota ajtaja előtt egy gondola állt, körülötte ijedtképű
                        nép. Becsöngette nőcselédeit s megkérdezte, mi történt.</p>
					<p>- Asszonyom, - felelte az egyik - nem akarnám megijeszteni.</p>
					<p>- Én nem ijedek meg semmitől, - felelte Anna - talán lázadás van, vagy tűz
                        ütött ki valahol?</p>
					<p>- Signora, - rebegte ijedt arccal a másik lány - signor Rinaldo ma éjszaka
                        nem jött haza. Nem találják sehol.</p>
					<p>- Balgaság, - mondta Anna, - a signoriában ül. Azok az urak az éjszakát
                        nappallá teszik.</p>
					<p>Ebben a pillanatban rohant be Violetta s anyjára borulva, fuldokolva
                        kiáltotta:</p>
					<p>- Apát meggyilkolták! Most hozzák véresen.</p>
					<p>- Meghalt? - kiáltott fel Anna, mintha villám sujtotta volna. Aztán két
                        kézzel Violettába fogódzott, minden tagja reszketett és arcát őrjöngő
                        nevetőgörcs torzította el. Majd lányát a karszékbe vonva, szerelmes
                        csókokkal árasztotta el.</p>
					<p>Violetta előtt a fájdalomnak ez az óriás kitörése érthetőnek látszott, bár
                        nem sejtett ennyi szenvedélyt anyjában. Hosszú, néma ölelés után végre
                        kibontakoztak egymás karjából. Anna felállt s látható belső harc után arcára
                        megint komoly, rideg kifejezés ereszkedett.</p>
					<p>- Violetta, - szólt gyöngéden, - adjon nekünk erőt az Isten, hogy méltón
                        viseljük e szerencsétlenséget. Sírj, gyermekem, te többet vesztettél, mint
                        gondolod. Én nem tudok sírni, sajnálj engem.</p>
					<p>Most egy sajka csobbanása hallatszott. Mind a ketten az ablakhoz rohantak.
                        Violetta felsikoltott, Anna eltakarta arcát.</p>
					<p>*</p>
					<p>Később megint egyedül látjuk Annát ugyanabban a szobában. Nyugtalansága még
                        fokozódott, vonásai szinte ziláltak. Az ajtóhoz rohan és szinte eszelős
                        gyorsasággal fordítja rá a kulcsot. Aztán kezeit görcsösen összeszorítva,
                        kimerülten térdreomlik s egy elfojtott sikoltással rebegi: Én átkozott,
                        megőrülök örömömben! Isten, hihetem-e? Szabad vagyok! Micsoda kín a
                        boldogság. Érzem, szétfeszíti szívemet. Szabad vagyok, ó, ismételd e
                        boldogító szót, te roncsolt szív! Ez adjon erőt elfojtani felújult
                        életörömömet, fogadni a gyászolókat és letörölni Violetta könnyeit. Ő
                        boldog, mert szabad sírnia, míg nekem nem szabad örülnöm! - És Malipieri,
                        aki tudja titkomat? Mert tudja vagy sejti legalább s ezért hatalmában
                        vagyok.</p>
					<p>Egyszerre elnémult, fölkelt s a földig érő tükör elé lépve, gúnyos
                        tekintettel mondta:</p>
					<p>- Igen, ez az álarc megfelelő.</p>
				</div>
				<div type="chapter">
					<head>A VŐLEGÉNY.</head>
					<p>Nemsokára Violetta lépett be és némán helyet foglalt. A fájdalomtól sápadt és
                        élettelen volt az arca. Csendesen zokogott, mikor egy cseléd Malipierit
                        jelentette.</p>
					<p>Violetta összerázkódott, Anna pedig, mintha megkönnyebbülést érzett volna,
                        hogy ilyen körülmények között találkozik vele. Malipieri lépett be most,
                        arcán a részvét és felindulás őszinte kifejezésével.</p>
					<p>- Ó, signorák! - kiáltott fel. - Micsoda iszonyú szerencsétlenség! De
                        gyanítom a gyilkost és legyenek meggyőződve, hogy a szörnyű tett nem marad
                        bosszulatlanul.</p>
					<p>Violetta két kézzel takarta el arcát és nem tudott szólni. A fájdalom
                        órájában semmi se szorítja úgy el a szívet, mintha olyannal találkozunk,
                        akihez a legkisebb bizalmunk sincsen. És semmi sem nyitja meg olyan hirtelen
                        a szívet, mint a félelem és a fájdalom. Violetta, ha Zrinyivel találkozik
                        ebben a percben, talán karjába veti magát, Ariel pedig sose látszott
                        idegenebbnek előtte, mint éppen most. Pedig a nobili arca ekkor szelíd
                        volt, és baljóslatú, de szép arca szinte megható kifejezést öltött.</p>
					<p>- Én képtelen vagyok most bosszúra gondolni, signor, - szólt Anna érctelen
                        hangon. - Most kötelességünk mindent elkövetni, hogy Velence nagy polgárát
                        nevéhez és érdeméhez méltó fénnyel temessék el.</p>
					<p>Ariel Violettához lépett:</p>
					<p>- Signora, - mondta - lelkem mélyéből osztozom fájdalmában. Szörnyű csapás
                        ez!</p>
					<p>Violettát meglepte a hang szokatlan lágysága, de csak bántotta érzelmeit.</p>
					<p>- Ne szóljon erről hozzám, signor!</p>
					<p>Mennyi rejtett vád volt e pár szóban.</p>
					<p>Aki szeretett, az ismeri azt az érzést, amikor jéghidegség rejti el a szívet,
                        mert egy nemes, szent érzést avatatlan ajak érint.</p>
					<p>Arielnek úgy rémlett, hogy az illedelem távozást parancsol. Mélyen
                        meghajtotta magát, de ebben a pillanatban Zrinyi lépett be. Egy percnyi
                        szünet, azután Violetta felsikoltott és Zrinyi karjába vetette magát:</p>
					<p>- Barátom, atyámat meggyilkolták!</p>
					<p>Vannak helyzetek az életben, melyeknek valósága nem is kérdéses s melyeket
                        mégis olyan nehéz élethűen leírni. Anna ezt az önfeledést látva, amelyet
                        ilyen nyilvánosan talán elképzelni se tudott, mentette és egyben kárhoztatta
                        gyermekét. De most még inkább ragaszkodott hozzá, mint valaha. Violetta is
                        magához tért az első perc elragadtatásából és látva, hogy szívének szent
                        titkát elárulta Malipieri előtt, szerelmének nemessége most már nem engedte,
                        hogy abból titkot csináljon.</p>
					<p>- Signor! - kiáltott fel Malipieri, felocsudva a düh és meglepetés
                        görcseiből. - Ez a hölgy itt arám! Kegyelmed életével adózik!</p>
					<p>Zrinyi Violetta kezét szorosan tartva, szelíd méltósággal kérdezte:</p>
					<p>- Mit kíván tőlem, signor?</p>
					<p>Ariel kardja markolatához kapott:</p>
					<p>- Ez a hölgy arám... sajátom.</p>
					<p>- Sajátja? - kérdezte Zrinyi, most már elébe lépve. - Mióta áru a hölgy
                        szíve, hogy azt bér fejében sajátjává tehetné valaki? Kegyed velencei nemes,
                        Malipieri úr, szóljon, mint nemeshez illik: bírja-e szívét és szerelmét
                        ennek a hölgynek? És ha nem, mit követel?</p>
					<p>- Csekélységet, uram, - mondta az olasz kiegyenesedve. - Azt kívánom, hogy e
                        hölgy megtartsa az esküt, melyet atyja ágya mellett tett, mikor Velence
                        orvosai már lemondtak életéről s én másodszor mentettem azt meg. Azt akarom,
                        hogy Rinaldo Zeno hitvese, megóvja nevét és házát az esküszegés
                        gyalázatától. És azt is kívánom, hogy kegyelmed lemondjon erről a leányról,
                        aki haldokló atyja ágyánál kezét ígéri egyiknek, de aztán minden szemérmet
                        félrevetve, másnak a karjába rohan.</p>
					<p>- Ariel úr! - kiáltott Zrinyi alig fékezhető indulattal - e szavakért
                        számolni fog! Egy kicsikart eskü kényszerítő talán arra, aki szíve túlságos
                        nemességével nem veszi számba az ilyen erőszak érvénytelenségét, de
                        alacsonyrendű ember az, aki életrontó áldozatokat követel.</p>
					<p>- Azt gondolja, gróf úr, - mondta büszkén az olasz - hogy egy velencei nobili
                        becsülni tudna olyan hölgyet, akit saját szemével másnak a karjában látott?
                        Magyarországon talán jó hozománnyal ér valamit az ilyen nő is. Én nyíltan
                        kimondom, hogy szép hitem, amit Violettába vetettem, megsemmisült. És mind a
                        ketten keveset veszítenénk benne. De arra senki se kényszeríthet, hogy
                        lemondjak jogaimról.</p>
					<p>- Elég! - kiáltott fel Anna, akit eddig valami igézet megbénított.</p>
					<p>- És ha ez a szem, - folytatta Malipieri - amely megszokta, hogy sötétben is
                        tájékozódjék, nyomára akadna a kéznek, amely ezt az átkos munkát
                        cselekedte, mert érdekében áll megöletni azt, akinek élete bére egy szép és
                        gazdag ara keze volt...</p>
					<p>- Hah! gyalázatos! - kiáltott fel Violetta.</p>
					<p>- Malipieri úr, - mondta Anna méltósággal - az alacsony rágalom, melyet
                        szavai honomnak egy nagy fia, házam vendége ellen sejttetnek, minden
                        illendőség határán túl van és az Emmo fiát juttatja eszünkbe.</p>
					<p>- Hazug, nyomorult! - Zrinyi csak ennyit felelt és keztyűjét az olasz elé
                        vetette.</p>
					<p>Ariel dühösen tette lábát a keztyűre:</p>
					<p>- Igy tiprom el a Zeno-ház minden ellenségét. A viadalt a Tizek tanácsa
                        megtiltotta, de vannak szigeteink s gondom lesz rá, hogy ne
                        háborítsanak!</p>
					<p>- Signor Ariel, - szólt most Violetta szelíden. - Engedje meg nekem, hogy
                        atyám élete megmentőjében a nemesebb érzéseket szólítsam fel. Feltehette
                        kegyed egy velencei hölgyről, kinek atyja Rinaldo Zeno és anyja Zólyomi
                        Anna, hogy olyan esküt, tesz, melyet nem lesz képes teljesíteni?
                        Feltehette-e rólam, hogy egy férfinak azzal a tudattal nyujtsam kezemet,
                        hogy őt szeretni nem tudom? s minden tekintetem, minden szavam ámítás lesz?
                        Kegyelmed ezt a szívet nem értette soha. Atyám óhajtását teljesítettem én.
                        Az én kezemet alkudták ki bérül. Igen, uram, kialkudták. De mikor esküdtem,
                        meggondoltam szavamat. Emlékezem esküm minden szavára, signor. Azt ígértem,
                        ha valaha férjhez megyek, kegyed lesz az, kinek kezemet adom, ha arról
                        önként le nem mond. Ezt igértem, signor Ariel, ezt az esküt ismétlem most.
                        Szívemet megvizsgáltam. Én kegyelmedet nem szeretem és sokkal magasabb
                        dolognak tekintem a férj és nő közötti nemes viszonyt, semhogy azt teljes
                        bizalom, összhang és rokonérzés nélkül el tudnám képzelni. De legyen
                        nyugodt, eskümet megtartom.</p>
					<p>- Ismételje azt, signora, mondta Ariel, s igyekezett legyőzni
                        felindulását.</p>
					<p>- Esküszöm, - mondta Violetta.</p>
					<p>Zrinyi végtelen megvetéssel tekintett Arielre. Anna arcán valami különös
                        habozás látszott.</p>
					<p>- Signora! - mondta Malipieri, mindenkép igyekezve mérsékelni magát, -
                        mélységes hódolatom eléggé bizonyította, hogy kegyedről mindig a legjobbat
                        tettem fel, azért én is megkérdem: mi oka van, hogy a legfájdalmasabb
                        oldalán érintse szívemet? Mi jogon kíván hátralépést és gyáva
                        meghunyászkodást egy férfitől, akit egykor méltónak tartott arra, hogy keze
                        reményével üdvözítse. Nem kívánom én esküjét nehezíteni, de ismételje
                        megnyugtatásomra, hogy senki másnak nem adja kezét, mint Ariel Malipierinek,
                        amíg ő önként le nem mond erről. Akkor én visszavonom, amit az előbb e férfi
                        ellen mondottam.</p>
					<p>- De nem az elégtételt, - szólt hirtelen Zrinyi.</p>
					<p>- Azt nem, gróf úr, - felelte Ariel udvarias, de gúnyos mosollyal.</p>
					<p>Viola megvetéssel, de egyszersmind bámulattal tekintett Arielre. - Miért kell
                        az ismétlés? Különben, ha ez további sértésektől felmenthet, ám legyen.</p>
					<p>- Megállj, Violetta! - kiáltott Anna, hirtelen félbeszakítva őt. - Az ember
                        jövője láthatatlan szálakon függ. Az ördög néha egy szótagra köti életünk
                        szerencséjét. Ne mesterkélj esküd szavain, mely úgyis molochként hever ifjú
                        életeden. Én ismerem ezt az embert. Jó számító és tudja, hogy Violetta Zeno
                        egy jottát sem enged el önmagának esküjéből.</p>
					<p>- Signora! - fakadt ki Ariel, - kegyed talán nem rosszabb számító, mint én és
                        megért engem. Vannak épületek, homokzátonyon állók, melyeket az első ár
                        elsöpör. Ám legyen, maradjon a régi eskü, de hallja az enyémet is: Esküszöm,
                        hogy az első félrelépés, az esküszegés első árnya ébren fog találni és mint
                        éji rém, ott fogok állni arám és a férfi között minden égöv alatt, minden
                        órában.</p>
					<p>- Nyomorult, szentségtörő! - kiáltott fel haragosan Zrinyi.</p>
					<p>- Hallgasson meg engem, signor, - mondta sértődötten Violetta. - Kegyelmed
                        nem átallotta gyöngédtelen versengés csataterévé tenni ezt a gyásznapot. De
                        téved, ha azt hiszi, hogy esküm rabszolgájává tesz! Mit ígértem én? Puszta
                        kezemet olyan feltétellel, melyet a kegyed tiszte lett volna bennem
                        megteremteni: s ez a szerelem. Mit követel kegyelmed rajtam? Én gróf Zrinyi
                        Miklóst szeretem, vethet-e féket kegyelmed a szív önkéntelen
                        mozdulataira?</p>
					<p>- Szeresse! - mondta gúnyosan Ariel. - Nem az én gondom, nem az én szégyenem.
                        De egyet ne felejtsen el signora: volt nő és férj, volt apa és anya, mielőtt
                        házasság lett volna. Évezredek folytak el, s a világ számtalan embert
                        látott, akik az ég boltja alatt szövetkeztek szívük hajlama szerint. Mint a
                        fészekből kelt madár, úgy kereste az ember is erdőkben társát s fészket
                        rakott magának és fiainak. Ha Violetta Zeno valaha olyan gondolatra tévedne,
                        hogy az ilyen szövetség lehetséges, atyám sírjára esküszöm, nekem is eszembe
                        fog jutni, hogy az első emberek között élt egy, akinek Kain volt a neve.</p>
					<p>- Malipieri úr! - kiáltott fel Anna méltósággal, - ez az aljas nyilatkozat és
                        fenyegetődzés ércfalat von kegyelmed és házam közé. Szavai a nép fiára és
                        atyjára vallanak, aki egy szolgát nevelt a Cornaróknak, nem pedig férjet egy
                        Zeno leánynak. E pillanattól fogva házam tiltva van kegyelmed előtt,
                        távozzék!</p>
					<p>- Signora! Egy velencei nobili áll kegyelmed előtt! - kiáltott Ariel
                        dühösen.</p>
					<p>- És a Tizek főbizalmasa, signor! - mondta Anna ingerülten. - Azt is tudom.
                        De míg e palota enyém, száműzöm kegyelmedet és szükség esetén élni fogok
                        jogommal, hogy a hivatlan tolakodót lépcsőimen levettessem.</p>
					<p>Ariel arca kísérteti színt váltott, valóságos pokoli kifejezés ült ki rá,
                        aztán könnyedén meghajtotta magát és távozott.</p>
					<p>- Ó, Zrinyi, mi lesz ebből! - kiáltott Violetta, hevesen megragadva az ifjú
                        bán kezét. Aztán szenvedélyes tekintettel súgta: - Bocsásson meg
                        barátom!</p>
					<p>- Nyugalom, signorák. Én és Manuel még élünk, - mondta Zrinyi olyan
                        arckifejezéssel, amely még soha sem tévesztette el hatását.</p>
				</div>
				<div type="chapter">
					<head>LELKISZÖVETSÉG.</head>
					<p>Ugyanaznap este egy szűk, de tiszta szobácskában látjuk az öreg Giorgio
                        Cornarót. Körülötte minden utikészülődésre mutat, ő maga nyugtalanul
                        jár-kel, olykor megáll az ajtó előtt, mintha várna valakit. Egyszerre
                        dübörgő léptek hallatszanak, az ajtó nyílik és Ordas lép be egy nyalábbal a
                        hóna alatt. Arcán nagy izgatottság látszik, tagjai reszketnek.</p>
					<p>- Nos, végeztél-e? - kérdi az öreg Cornaro.</p>
					<p>- Igen, uram. Minden rendben van, - felel a hű szolga. - Nincs vesztenivaló
                        időnk, Rinaldo Zeno halálára egész pártja felzúdult. Mindent elintéztem, a
                        sajka készen áll. De nem fog egyedül utazni kegyelmed, én is követem. Egy
                        óra mulva indulhatunk.</p>
					<p>- Hogyan, Ordas? - szólt meglepetten Cornaro. - Te velem jössz? Mi birhatott
                        e hirtelen elhatározásra?</p>
					<p>- Egy élet, uram! - kiáltott fel Ordas vonagló ajakkal. - Egy ember élete,
                        aki tízszer meghalt és tízszer feltámadt újra, kiért négyszer tettem meg az
                        utat Magyarországra, s mindannyiszor halálhírét találtam. De él! Ha csak az
                        ördög ellenem nem esküszik, most az egyszer el nem kerüli bosszúmat.</p>
					<p>- Hah, gyanítom! Hát a vén bűnöst még nem vitte el az ördög?</p>
					<p>- Nem uram. Ma tudtam meg Rinaldo házánál. Emlékezik kegyelmed a Mehádián
                        történetekre? Ó, ez az ostoba szív akkor gyenge volt.</p>
					<p>- Hogyan? - riadt fel Cornaro.</p>
					<p>- Csendesen, uram! - szakította őt félbe Ordas. - Él az is - de az ördög nagy
                        mester, nem egykönnyen szalasztja el martalékát, de ezt még lesz időnk
                        megbeszélni. Most siessünk, hogy egy óra múlva indulhassunk.</p>
					<p>*</p>
					<p>Két nap telt el. Zrinyi olyan pontosan és annyi gonddal felelt meg a császár
                        megbízásának, ahogy azt hűségétől várni lehetett. Erizzót sikerült
                        megnyugtatnia és néhány gazdag velencei polgárral kedvező feltételekkel
                        szerződésre lépett. Néhány napra volt még szüksége, hogy mindent
                        elintézhessen. Két nappal Rinaldo halála után új cselédje, Angelo lépett be
                        hozzá és minden teketória nélkül beszélni kezdett:</p>
					<p>- Uram, a kegyelmed élete veszélyben van. Legjobb, ha gyorsan felkészül és
                        itt hagyja ezt a bűzhödt mocsárvárost.</p>
					<p>- Mit tudsz, Angelo? - kérdezte Zrinyi egykedvűen.</p>
					<p>Angelo néhány aranyat vett ki a zsebéből.</p>
					<p>- Ezt azért kaptam, signor, hogy kegyelmednek minden lépésére ügyeljek.</p>
					<p>- És elfogadtad, gazfickó?</p>
					<p>- El én, corpo di bacco! - mondta az olasz becsületes arckifejezéssel! - Ha
                        én el nem veszem, elveszi más, s akkor baj van! De így kezemben az ármány
                        hálója. Kegyelmednek itt ellensége van.</p>
					<p>- Honnan tudod ezt?</p>
					<p>- Egy hölgytől, signor, aki ismeri kegyelmedet. Nincs ebben semmi különös.
                        Egyébiránt táncosnő.</p>
					<p>- Táncosnő?</p>
					<p>- Igen. Igen, a híres Fioretta, - felelte Angelo futó mosollyal.</p>
					<p>- Meg nem foghatom, - mondta Zrinyi. - Nekem néhány napot még itt kell
                        időznöm. De hát orgyilkosok barlangja ez? S egy császári biztos sincs itt
                        biztonságban?</p>
					<p>- Én azt hiszem, signor, hogy kegyelmed nagyobb biztonságban van itt, mint
                        bárki más. De őrizkedjék kegyelmed Malipieritől és mindenekelőtt ne menjen
                        holnap Molamocóba.</p>
					<p>- A párviadal helyére? Ott leszek, kétségtelenül, - mondta Zrinyi
                        nyomatékosan.</p>
					<p>- Egy parancs kell csak, - suttogta Angelo - és Malipieri nem éli túl a mai
                        éjszakát.</p>
					<p>- Gazember! - kiáltott fel Zrinyi, - kinek tekintesz engem?</p>
					<p>- Per dio, signor! - mondta az olasz kicsit meghökkenve, de dacosan, - a
                        legderekabb lovagnak kelettől nyugatig. De ilyen esetben a gyilkosság nem
                        bűn, csak önvédelem. Ki biztosítja kegyelmedet, hogy amíg derék lovag
                        módjára Molamocóba evez, ott meg nem előzi néhány orgyilkos? Talán magát a
                        gondolierit fogadták meg. Azt hiszi signor conte, hogy Malipieri úr meg fog
                        ott jelenni? Hamarabb elhiszem én, hogy Velencét az első burasca a holdba
                        veti.</p>
					<p>A bán nemes vonásain mérhetetlen undor tükröződött.</p>
					<p>- Lehetetlen! - mondta. És valóban nem hitte, hogy Ariel a párviadalt el
                        akarná kerülni. De mégsem akarta Angelo hűségét elutasítással viszonozni. -
                        Malipierinek élni kell, - folytatta nyugodtan. - Tanuld meg Angelo, hogy
                        magyar ember nem öl és nem ölet meg senkit orozva, még a bérgyilkost sem.
                        Amit rád bízok, mindössze ennyiből áll: igyekezz megtudni, kiket bérelt fel
                        ellenem Ariel.</p>
					<p>- Ezt nem lehet uram! Arra nincs példa, hogy a brávó valaha is elárulta volna
                        megbízóját a törvényszék előtt. Hogy lenne máskép hitelük? Ha valamelyik
                        vétene e szokás ellen, azt saját bűntársai gyilkolnák meg.</p>
					<p>- Micsoda nép! - kiáltott fel Zrinyi!</p>
					<p>- Uram, gonosz nép ez. Legjobb ilyenkor megelőzni a csapást.</p>
					<p>Zrinyit elöntötte az indulat:</p>
					<p>- Mondd, Angelo, hát olyan vérengző eb vagy te, hogy mással nem tudnál nekem
                        segíteni, csak gyilkolással? Amíg szolgálatomban állsz, óvakodjál az ilyen
                        ajánlatoktól. Légy szemes, ez minden, amit tőled kívánok. S vedd ezt az
                        erszényt hűséged jutalmául.</p>
					<p>- Signor! - kiáltott az olasz, - az odanyujtott erszényt hevesen visszatolta,
                        - ez mind nagyon szép, s ha Magyarországra követem kegyelmedet, a Szűzanyára
                        mondom, olyan szelíd és jámbor fickó leszek, mint egy uszkár. De itt nem
                        lehet tréfálni. Itt segíteni kell. Én segíteni fogok.</p>
					<p>- Angelo!</p>
					<p>- Semmi aggodalom, signor, - mondta az olasz büszkén, - ezen a karon sok vér
                        lecsorgott, de csak tisztességes harcban. Páduai szent Antalra esküszöm:
                        gyilkosság nem nyomja lelkemet. Kegyelmedért, signor, ezt is megtenném, én
                        kegyelmednek egy élettel tartozom s csak testemen át visz az út nagyuram
                        szívéhez. - Az olasz viharedzett arcán egy könny gördült le és
                        szenvedélyesen vonta ajkához Zrinyi kezét:</p>
					<p>- Hű ember, - mondta Zrinyi elérzékenyedve, - mi együtt maradunk.</p>
					<p>*</p>
					<p>Angelo távozott. Zrinyinek tele volt a szíve. Életében most először érezte
                        nyomasztónak a kötelességét. Távozni Velencéből most, amikor szerelme és
                        minden gondolata odaláncolja - és mégis, meg kellett tennie. Nem csupán a
                        császár parancsa, nem is csak a rábízott ügy, de főleg a hazaszeretet hívta
                        őt vissza a szerelem öléből a csaták viharába.</p>
					<p>Egyetlen tábor volt akkor a tágas Magyarország, hősei sátrak alatt tanyáztak
                        s mint a megfékezett mén, türelmetlenül várták zabláikat. Csatazaj, lángoló
                        falvak, vérfürdő mindenfelől! - Kemény János, az erdélyi vezér, Rákóczi
                        seregeivel Fülek alatt állt. Rákóczihoz a budai basa fenyegető követséget
                        küldött, hogy szünjék meg a király ellen hadat viselni. Wallenstein
                        Olmützben volt. Ellene Bakos János vezette tízezer hajdúját. A Rákóczival
                        folytatott békealkudozás a fejedelem habozásán és titkos számításokra
                        támaszkodó ál-okain hajótörést szenvedett. Az ország iszonyú felfordulásban
                        volt s mint egy romladozó test, hirtelen enyészetnek indult. Zrinyi érezte,
                        hogy nincs veszteni való perc. Várta a drága hon, a balsors
                        szemfödelével.</p>
					<p>A szép, fölséges Zrinyi Miklós úgy érezte, hogy ő tiszta szándékával, kiváló
                        vezéri tulajdonságaival és tetterejével honának hasznára lehet most és
                        életének minden percét e nagy célra kell áldoznia. Akármilyen csábító volt
                        az inger, mely maradásra késztette, pillanatig sem habozott - gyorsan
                        megtette előkészületeit, hogy visszarepülhessen honába, ahol a magyar
                        nemesség virága szívszakadva várta.</p>
					<p>- Dolgaimat rövidre fogom, - sóhajtott föl, - s most Violettához sietek. Még
                        egyszer szívemre kell szorítanom. Szerelmem itt marad, első volt, legyen
                        utolsó is. De erőm és életem hazámé. - Aztán eszébe jutott az Ariellel való
                        párviadal s így fűzte tovább gondolatait:</p>
					<p>- Szabad-e most kockára tennem életemet, mikor hazámnak inkább szüksége van
                        rám, mint valaha? Igaz, de becsületem, az adott szó szentsége éppen úgy
                        honomé. Haljak meg inkább, minthogy e szennyfoltot vigyem magammal haza. -
                        Ezzel kardot kötött s futó mosollyal mondta:</p>
					<p>- Jó vasam cserben nem hágy. - Aztán fölragadta süvegét és elment.</p>
					<p>*</p>
					<p>Láttatok-e a rét pázsitján letört liliomot heverni? Láttatok-e álmotokban
                        angyalt, ezüst fellegek között lebegni? Ilyen arcot mutatok én nektek. - A
                        Zeno-palota ajtaja fekete szövettel volt még borítva. A termekben a tömjén
                        párázata lengett a pompás temetés után. A halotti zene elhangzott, a
                        csatornákat eltakaró gondolasereg elvonult, a harangok bús kongása
                        elhangzott, minden néma, szótlan volt a palotában. Anna szobáiba
                        zárkózott, Violetta csendesen járkált a kertté varázsolt napos háztetőn,
                        ahol narancsfák és virágok illatoztak. Alant, a csatorna hosszában a magas
                        ablakok fénye tükrözött és gyors gondolák suhantak föl-alá. A gyalogjárók
                        kövezetén álomszerű csoportok álldogáltak, a Márk tere ki volt világítva,
                        mint egy táncterem, síma négyszögein férfiak és nők lejtettek lágy zene
                        hangjaira. Leterített szőnyegeken bohócok mutogatták ügyességüket s a tarka
                        tömegben itt-ott egy sbirri bujkált fürkésző szemekkel, míg a félreeső
                        utcákban a brávó lesett martalékára. Velence ilyenkor, az esti órákban a
                        legvídámabbnak látszott. A gond és munka után átengedte magát a könnyelmű
                        élvezetvágynak s alig tudott betelni az olasz éjszaka bájával. Fönt egy
                        sötét azurpaizs terült a csillagok miriárdjaival telehintve s a hold sugarai
                        fénytajtékot öntöttek a szobrok és faragások márványára.</p>
					<p>Violetta megállt a függőkert egyik szögletén. A virágzó narancsfák holdas
                        árnyéka fehér öltözetére folyt. Mennyi fájdalom ült e hófehér homlokon!
                        Mennyi érzés vívhatott ebben az ifjú kebelben, amelynek gyors hullámzása
                        tükrözte csak a belső vihart.</p>
					<p>Az ajtóban most megjelent Zrinyi szép termete. Violetta felsikoltott örömében
                        s a következő percben egymás karjai között voltak. A rettenetes óra óta most
                        először voltak tanuk nélkül együtt. Miért próbálnók elmondani azt a sokat,
                        amit hallgatásuk mondott. Zrinyi nehéz nyomást érzett a szívén, távoznia
                        kellett Velencéből s ezt Violettának megmondani!</p>
					<p>- Maradj még, szívem barátja, - szólt a hölgy keblére simulva. - Nem ismerek
                        félelmet, ha szemedbe tekintek, de mégis kérdezni szeretnék valamit:
                        végeztél-e Ariellel?</p>
					<p>- Légy nyugodt, Violettám, holnap! - s azután még látlak. Életemre hazámnak
                        szüksége van s mióta lelkeink szövetkeztek, az még becsesebb nekem. Gondom
                        lesz rá, hogy megőrizzem.</p>
					<p>- Őrizd, - mondta Violetta fájdalmas, forró hangon. - Élj nekem! A sors egy
                        hideg szertartást tagad meg tőlünk, de a szerelem túléli az életet is s én a
                        tiéd maradok, bármi érjen.</p>
					<p>- Enyém maradsz, - mondta Zrinyi hevesen megszorítva a hölgy kezét, - de az
                        életben sorompó szorult szíveink közé, Violetta! A szívem, igen - az a tiéd
                        örökre, a költő nem úgy érez, mint más, a költő lelkét adja neked, a
                        világfia csak szerelmét. De szabad-e elfogadnom ilyen áldozatot?</p>
					<p>- Áldozat! - rebegte Violetta szelíd váddal. - Van-e áldozat a szerelemben,
                        melynek legfőbb üdve talán az, amit a világ áldozatnak nevez. Mért válnánk
                        el örökre? Arany reménység éled most szívemben. Anyám nem maradhat itt. Én
                        őt jól ismerem. S hová mehetne, ha nem hazájába?</p>
					<p>- Lehetséges? - kiáltott fel Zrinyi, - de aztán a nemes önmegtagadás szólalt
                        meg benne újra:</p>
					<p>- Te jó vagy, Violetta és tiszta, feddhetetlen, mint egy angyal. Hogyan
                        nyuljak én szent ábrándjaid világába? Hogy merjem eloszlatni a varázst, mely
                        szemeidet behálózza s mégis valami azt parancsolja, hogy kell. Gondoltál-e
                        rá, Violetta, hogy a legszebb érzés, a legszentebb ihlet fölött egy zsarnok
                        emeli vaspálcáját, a világ! Az ezernyelvű sárkány! Mit mondana a világ
                        viszonyunkról?</p>
					<p>- Mit mondhatna? Szerelmem feddhetetlen.</p>
					<p>- Igaz, igaz, - mondta Zrinyi, szívéhez szorítva Violettát. - Hiába veti rád
                        kövét az irígység, az ártatlanság nemes kifejezéséről kövei visszapattannak.
                        De vannak, akiket éppen e homlok tisztasága bőszít nemtelen haragra. Milyen
                        szép vagy így, imádlak, - de el kell árulnom előtted szívem legtitkosabb
                        gondolatait. Meggondoltad-e, milyen viszony lehetne közöttünk? Ne érts
                        félre, én hiszek szerelmünkben s míg a lélek hittel van tele, nem lehet
                        boldogtalan. De mondd, szabad-e elfogadnom tőled az áldozatot, mely téged az
                        egész világtól elkülönít, belső életedre szorít és erőidet emészti?
                        Violetta, a magyar ember érzésében egyszerű, hazám nem olyan költői, mint a
                        tiéd, nem a szép Itália fűszeres szellője leng ott s nem az édes olasz nóta.
                        A végtelen pusztaságon dühös vihar száguld, a hegyek csúcsán észak fagya
                        honol. S a sziklák öblén zuhatag rohan. Ott a költői szellem is félelmes, de
                        lelketemelő és nagyszerű. És a szerelem is más, távol van a követeléstől és
                        áldozatra kész. Itt nálatok a szerelem a gyűlölség küszöbén áll s vissza nem
                        léphet másként, csak azon át. A lemondás itt sértés, mert hidegség jele.
                        Nálunk, aki szeret, tulajdon boldogságát is fel tudja áldozni
                        nyugalmatokért. És le tud mondani, ha kell! Az a kényszereskü, a Malipieri
                        sértő nyilatkozata után, meggyőződésem szerint nem lehet kötelező, de ha te
                        az ellenkezőt hiszed, úgy kötelességem a lemondás.</p>
					<p>- Ó, milyen szép szavak ezek, - sóhajtott Violetta szelíden, de megbántódva.
                        - Isten veletek ti magasztalt költők, akik egy világot varázsoltok magatok
                        köré s nem törődtök vele, ha mi, földi lények ebben a világban idegenek
                        vagyunk. Ábrándokról beszélsz, nem ábránd-e a ti túlfeszített álmodozástok?
                        Te lemondasz, mert szeretsz engem gyöngébbnek hinni, mint vagyok. Lemondás!
                        De miért? Mondd, Zrinyi, miért kell a szerelemnek a lemondás? Nem tudod-e,
                        hogy a szerelem és lemondás össze nem fér? Lemondhatunk arról, hogy lássuk
                        egymást, hogy szóljunk egymással - de a szerelemről lemondani
                        képtelenség!</p>
					<p>Zrinyi szenvedéllyel nézte a leány gyönyörű, átszellemült arcát:</p>
					<p>- Lehet-e, - kérdezte gyöngéden, - hogy Violetta ennyire félreértsen
                        engem?</p>
					<p>- Megállj, - mondta Violetta. - Hagyjuk az álokoskodást. Jól értem én, mennyi
                        szerelem van ebben a lemondásban és mennyi kímélet. De engedd, hogy méltó
                        legyek hozzád. Ki tudja - a szerelem csodákat tesz, bennem olyan szent a hit
                        - mi egymásnak vagyunk teremtve. A szerelem Isten jóságának kiáradása és
                        hegyeket mozdíthat el. Nincsen a világnak olyan jó, vagy balítélete,
                        igazsága, vagy gonoszsága, amely bennünket elválasszon.</p>
					<p>Zrinyi karjaiban tartotta Violettát, - mondjátok, volt-e lelkiszövetség e két
                        ember között?</p>
				</div>
				<div type="chapter">
					<head>A TIZEK ITÉLŐSZÉKE.</head>
					<p>Az arab díszítésű Palazzo Ducale és a Priggioni épülete között keskeny
                        csatorna húzódik. Fölötte magasan egy hidacskát látunk. Egyszerű átjárónak
                        gondolnád két homlokzat között, pedig nincs ennél hosszabb út széles e
                        világon. Nincs olyan út, amelyen valaha vissza ne tért volna a vándor. De
                        századok multak el s ezen az irtózatos hidon, mely fecskefészekként függ a
                        légben, emberi nyom nem fordulhat vissza soha. Ez a híd az elválasztóvonal
                        élet és halál, remény és kétségbeesés között. - A Sóhajok hídja. Akinek a
                        Tizek sötét szobájában azt mondták, ezen az ajtón távozhatik, signor, az
                        kilépett a hídra s azon túl a halál, vagy az örökös fogság várta mélyen a
                        tengeralatti üregekben, vagy fenn az ólomfedelek alatt.</p>
					<p>A hid ajtaja egy fekete posztóval bevont szobából nyílott, amelyet eleven
                        sírnak mondhatnánk. Ide nem hatolt be a jókedvű napsugár, közepén egy
                        emelvényen feketeposztóval borított asztal állt s rajta egy kereszt, halálfő
                        és homokóra. Ebben a szobában ült a Tizek három rettegett elnöke s itt
                        hozott ítéletet egész Velencére és mindenkire, aki annak határai közé
                        lépett, személyválogatás nélkül. Most is ott látjuk őket a sötét
                        karszékekben. Csak szemük világít az álarcok alól. Vérfagyasztó az egész
                        jelenet. A lámpa csendesen ég, a hármak egyike feláll s kezét a
                        törvénykönyvre helyezi ezzel a szóval: „Ricordate vi del povero
                        molinaro!”</p>
					<p>Minden vizsgálat előtt elmondta az elnök ezeket az emlékeztető szókat,
                        amelyek egy elhamarkodott ítéletről szóltak, amikor egy szegény molnárt
                        ártatlanul küldtek a halálba. Azután csengettyű hangzott s bevezették a
                        vádlott Malipierit. Arca halvány volt, szemei, feje és karja bekötve.</p>
					<p>- Signor Ariel Malipieri! - szólt az elnök, - kegyednek tegnap Malamoco
                        szigetén párviadala volt a horvátországi bánnal, pedig tudnia kell a szigorú
                        törvényt, melyet a Tizek a párviadal ellen hoztak.</p>
					<p>- Uraim, - szólt Malipieri, - a vérveszteségtől annyira ki vagyok merülve,
                        hogy engedelmet kell kérnem az ülésre.</p>
					<p>Az elnök intésére Malipierinek egy széket hoztak.</p>
					<p>- Uraim, - folytatta csendes hangon a vádlott, - nem akarom tagadni, amit
                        sebeim úgyis eléggé bizonyítanak. A bán nemcsak engem sértett meg, hanem a
                        Tizek ítélőszékét és magát a köztársaságot is becsmérlő szavakkal illette.
                        Legyen szabad nagyméltóságtokat emlékeztetnem arra, hogy erre az emberre
                        való felügyelést kötelességemmé tették s a párbaj alól sem vonhattam ki
                        magamat anélkül, hogy az elbizakodott idegent még szemtelenebbé ne
                        tegyem.</p>
					<p>- Meggondolta-e, signor, - kérdezte az elnök, - micsoda következéseket
                        szülhetett volna a bán halála?</p>
					<p>- Hogy azt meggondoltam és vele kíméletesen bántam, azt sebeim tanusítják, -
                        felelte büszkén Malipieri.</p>
					<p>- Ha az ítélőszék ezt a gondatlan tettét el is nézné kegyelmednek, signor
                        Malipieri, mit felelhet a másik vádra? Fioretta, a Fenice-beli táncosnő
                        megszökött s a mai helyzetben minden, ami a népet haragra lobbantja, igen
                        kellemetlen. Fioretta ellen bérgyilkos volt fogadva és a vád a kegyelmed
                        nevét említi.</p>
					<p>Malipieri gúnyos mosollyal felelt:</p>
					<p>- Egy fenyegetés, melynek tanuja voltam Pisani házánál, amint az már tudva
                        van, eléggé megfejti a vádat. De biztosíthatom nagyméltóságtokat, hogy
                        Fioretta más okból menekült. A Tadeo Cornaro halála, amint azt bizonyosan
                        tudom, bár okát nem ismerem - az ő műve volt.</p>
					<p>- Remélem, - mondta a bíró, - hogy kegyelmed ezt az állítását bizonyítani
                        tudja? De a legsúlyosabb vádat utoljára hagytuk: Giorgio Cornaro életben
                        van. Kiderült, hogy Rinaldo Zenót ő ölette meg s az is bizonyos, hogy
                        kegyelmed záratta őt az ólomfödelek alá, ahonnan pár nappal ezelőtt
                        kiszabadult.</p>
					<p>- Uraim, - felelte Malipieri nyugodtan, - Cornarót a Tizek száműzték.
                        Mindnyájan tudjuk, hogy Ferrarából halálhírét hozták. Tizenöt évvel ezelőtt
                        értesültem arról, hogy egy ámító Giorgio Cornaro neve alatt Velencébe
                        lopódzott, hogy az itteni Cornarók között pénzbeli támogatást nyerjen. S
                        őket a Zenók ellen ingerelje. Én ezt az árulót fogattam el s legyen szabad
                        megkérdeznem: mióta vétek Velencében, ha a Tizek megbízottja egy
                        cselszövényt gyökerében fojt meg?</p>
					<p>- Kegyelmed igen jól tudja, signor, - mondta a bíró, - hogy az Cornaro maga
                        volt.</p>
					<p>- Ha tudtam, hogy ő, - felelte Malipieri, - csak kötelességemet
                        teljesítettem, mikor elfogattam a száműzöttet, akinek halálbüntetés terhe
                        alatt tiltva volt visszajönni Velencébe.</p>
					<p>- Kötelessége lett volna jelentést tenni a Tizek tanácsának.</p>
					<p>- Ismétlem signorok, hogy én őt ámítónak tartottam s a dolognak nem
                        tulajdonítottam nagy fontosságot.</p>
					<p>- De miután megismerte őt és értésére esett a tévedés?</p>
					<p>- Azt hiszem, signorok, vannak dolgok, melyeket becsületünk tilt
                        nyilvánítani. Ha egy sbirri lelőtte volna őt az ólomfedélről,
                        nagyméltóságotok azt sem vonhatnák kérdőre. Az ilyen törvényen kívül álló
                        emberrel azt hiszem, minden felelősség nélkül magam is végezhettem.</p>
					<p>- Ennyi az egész, amit mentségére mondani tud?</p>
					<p>- Bíráim bölcseségére bízom, megítélni, kell-e több. Egyébiránt tanúim
                        kihallgatását kérem.</p>
					<p>A tanúk kihallgatása után 1645 május 22-én kimondták az ítéletet Malipierire.
                        A Tizek ítélőszéke három évre száműzte őt az állam területéről. Mikor a
                        szavazatok eredménye eldőlt, a vádlott újra belépett. Hidegen hallgatta
                        végig az ítéletet s aztán udvariasan bíráihoz fordult:</p>
					<p>- Signorok, időt kérek vagyonom rendezésére s az előkészületeimre.</p>
					<p>- Kétszer negyvennyolc óra a határidő, - felelte az elnök. - Ön távozhatik,
                        signor, de ne feledje, hogy nem egy száműzött szerzett már érdemet magának a
                        visszahívásra. - Ezzel majdnem egyetértő tekintetet vetett Malipierire, aki
                        azt megérteni látszott s udvarias meghajlással távozott.</p>
					<p>*</p>
					<p>Másnap a horvátországi bán meghívást kapott, hogy örvendeztesse meg személyes
                        jelenlétével a Hármak tanácskozását. Zrinyit meglepte a fölszólítás, de
                        annak udvarias hangja megtagadását lehetetlenné tette. Mikor a
                        tanácsteremben, ahol tegnap Malipierit láttuk, megjelent, a Hármak állva és
                        igen nyájasan fogadták. Arcukat álarc fedte, mint mindig.</p>
					<p>- Bán úr, - mondta az egyik álarcos bíró, - nagyméltóságod, amint
                        értesültünk, pár nap mulva távozni akar városunkból. Legyen szabad bizalmát
                        azzal megnyernünk, hogy két törvényünket, melyek ellen nagyméltóságod
                        akaratlanul vétett, őszintén megismertessük. Távol legyen tőlünk
                        szemrehányást tenni nagyrabecsült vendégünknek, de azt kívánjuk, hogy az
                        ilyen kiváló férfiú, jó véleménnyel távozzék Velencéből.</p>
					<p>- S melyik az a két törvény, ha szabad kérdenem, - mondta Zrinyi
                        komolyan.</p>
					<p>- Az első száműzés terhe alatt tiltja az államról akár jót, akár rosszat
                        szólani.</p>
					<p>- Ha Velence szabad állam, - felelte Zrinyi szokott nyiltságával, - akkor
                        legyen elég bátor a véleményt maga iránt eltűrni. Mit ér Velence
                        szabadsága, ha tettei rettegik a szabad véleménynyilvánítást?</p>
					<p>- Velence, - felelte szelíden, de méltósággal az elnök, - a legrégibb
                        köztársaság a világon s ezt törvényeinek és intézményeinek köszönheti. Amit
                        nagyméltóságod mond, egy filozófiai értekezésben megállná helyét, de a
                        velencei sóárus a homokszigetekre mutat és az állam régi kincseire és azt
                        feleli: „Szóltam, mikor törvényem engedte, hallgattam, mikor nemzetem
                        többsége eltiltotta a szót, harcoltam, alkudtam, fizettem, mikor a közjó így
                        kívánta s ezért Velence a tengerek királynője s ezért vagyok én velencei.
                        Velence olyan szabad, olyan dicső, hogy még azt a szabadságot is gyakorolni
                        meri, hogy tulajdon tagjait bilincsbe verje, mikor szükséges. S most legyen
                        szabad egy kérdést kockáztatnom a felvilágosodott férfiúhoz: Van-e joga
                        Velencének bizonyos gondolatokat határai között eltiltani? S ha igen, van-e
                        joga bárkinek e törvény tilalmát áthágni s azt Velence falai között
                        kisebbíteni?”</p>
					<p>- Signorok, - mondta Zrinyi meglepetve, - megbocsássanak, de én egyenesen
                        tagadni vagyok kénytelen, hogy az ilyen véleményadás kisebbítés lenne,
                        hacsak a köztársaság csalhatatlanságot nem követel. De ha Velence a
                        gáncsot veszélyesnek tartja intézményeire, mi oka lehet a dícsérettől
                        félni?</p>
					<p>- A törvény szelleme nem az, hogy gátolja akár a dícséretet, akár a gáncsot,
                        hanem hogy elvonja az elméket minden ilyenféle vitatkozástól és tettre
                        egyesítse fiait. Nagyméltóságod tanúja volt annak, ami a Tizek tanácsában
                        történt. Mi lenne, ha a nép nagyrészét nem tartaná távol e vitatkozásoktól a
                        szigorú parancs? Egyébiránt, akár helyes, akár helytelen e tilalom, a Tizek
                        tanácsa kénytelen azt szigorúan fenntartani, amíg a törvény áll.</p>
					<p>- Ha ebben bűnösnek vallom magamat, - felelte Zrinyi különös mosollyal, -
                        szabad-e tudnom a másik tilalmat, mely ellen akaratlanul vétettem?</p>
					<p>- Nagyméltóságodnak párviadala volt polgáraink egyikével s a Tizek ítélőszéke
                        abban a kellemetlen helyzetbe jutott, hogy behunyt szemmel kellett néznie
                        olyan tettet, amely ellen pár héttel ezelőtt a legszigorúbb törvényt
                        hirdette ki.</p>
					<p>- Milyen elégtételt adhat nekem a köztársaság, - felelte Zrinyi, - az olyan
                        sértésért, mint a Malipierié volt? Azt hiszem, ott, ahol néhány aranyért
                        kínálva kínálják az embert a más életével, ott, ha a tettekben fokozat van,
                        a párviadal még a kíméletesebb és nemesebb eszközökhöz tartozik. Én
                        megtudtam, hogy ez az ember minden lépésemet leseti, sőt el akarták hitetni
                        velem, hogy életemre is tör, amit nem hiszek.</p>
					<p>- Ha egy pár sort az oroszlán torkába vet, ezzel segíthetett volna a
                        dolgon.</p>
					<p>- Az ilyen feladást sokkal jobban utálom, semhogy alkalmazni tudnám, -
                        felelte Zrinyi hirtelen.</p>
					<p>- Nagyméltóságod tehát nem tett feladást?</p>
					<p>Zrinyi kézmozdulata mélységes undort fejezett ki.</p>
					<p>- Különös, - mondta a bíró, - mert a feladás megtörtént s ez mentette meg azt
                        az életet, amelyet most nem volt szabad kockáztatni. Azt hiszem, a császár
                        őfelsége nem rendelkezhetik olyan könnyen erről a becses életről, mint annak
                        birtokosa.</p>
					<p>- Signorok, - felelte Zrinyi, - a feleletet elkerülöm. Én meg nem foghatom az
                        előbbi állítást. Ha Malipierinek szándéka volt engem megöletni, akkor nem
                        vívott volna velem. Tartozom neki e nyilatkozattal, hogy a párviadalban
                        bátran és lovagi illedelemmel viselte magát.</p>
					<p>- Ebben nem kételkedünk, gróf úr, de Malipieri megsebesült, s neki számos
                        ellenségei mellett hatalmas barátai is vannak.</p>
					<p>- És ki volt a feladó?</p>
					<p>- Azt mi nem vizsgáljuk, de annál szigorúbban a feladás alapos, vagy
                        alaptalan voltát. Erre vonatkozólag még felelettel tartozunk
                        nagyméltóságodnak. Szó esett az imént a banditákról. Volt egy törvény
                        Spártában, mely a lopást megengedte, hogy az embereket óvatosabbá tegye. A
                        tetten nem ért bűnös dicsekedhetett, de aki rajtavesztett, azt kettős
                        büntetés érte: utálat gyávaságáért és börtön vagy halál az okozott kárért.
                        Velence sohasem pártolta e nyomorultakat. Törvényen kívül állanak ők, mint
                        az ég madarai. És minden fölfedezett gyilkosságot halállal büntetünk. Ott,
                        ahol a családi gyűlölség, a vérbosszú, fájdalom, még teljes hatalmában él,
                        ott üdvösebb az orgyilkolás undok bűnét aljas gaz nép kezében tudni, mint
                        engedni, hogy az a nagyok kezét fertőzze meg.</p>
					<p>- Micsoda okoskodás ez? - kiáltott Zrinyi önkénytelenül.</p>
					<p>- Gróf úr, - mondta a bíró egy kicsit sértődötten, - az olasznak annyi nagy
                        és nemes tulajdonsága van, hogy ingerlékeny véralkatát megbocsáthatjuk.
                        Hevesebben szeret, hevesebben gyűlöl és hamarabb martalékává lesz első
                        felindulásának, mint a lanyha, aki, ha gyűlölni nem is tud, barátnak se
                        sokat ér. Köztársaságunk eleven tanúja a nemzeti erényeknek és forró
                        hazaszeretetnek, amit egyes vétkesek tévedései nem boríthatnak homályba.
                        Különben is, amint mondom, ezek száműzöttek, s egy leölt brávóért egyetlen
                        szó se hangzik el. Újabb időben a Tizek ítélőszéke megkettőzte ellenük a
                        rendszabályok szigorúságát, s nincs távol az idő, amikor ezt a darázsfészket
                        gyökerestől kiirtjuk. Ezzel az elnök fölkelt s egy zsinórhúzással
                        szétválasztotta a szemközt függő fekete kárpitot, amely mögött egy akasztott
                        ember látszott, kezében erszénnyel.</p>
					<p>- Így bünteti a Tizek ítélőszéke a gyilkost, ez az erszény a nagyméltóságod
                        életének bére volt.</p>
					<p>*</p>
					<p>Május huszonkettedikén egy könnyű felucca evezett ki a velencei révből,
                        hídján Zrinyi állt, a pompás víziváros felé fordított arccal.</p>
				</div>
				<div type="chapter">
					<head>HORTOBÁGY.</head>
					<p>Isten veled, te tündérváros, ti karcsú tornyok, mór cifraságok, édes
                        mandolinok. Isten veletek! Történetünk, mintha varázsvessző illette volna,
                        egyszerre a puszták közepén találja magát.</p>
					<p>Boldog Magyarország! Te egy világ vagy kicsiben. Trácia síkjai, észak jeges
                        csúcsai és dél langyos melege egyesülnek határaidon. Néped szép és erős, hű
                        és munkás - és mégis, szegény vagy, bensődben harc dúl, a nagy, dicső egész
                        szétdarabolva, öröm, egység, összetartás nincs sehol. Tágas pusztáid
                        kihaltak, nem hullámzik érett kalásztenger ős ugarján. Ott, hol a béke
                        tündérkertjének kellene felvirulnia, tatárok máglyái lobognak és durva,
                        szegény és szennyes nép sátrai terjednek. Távol a látókör kékes szegélyén
                        egy város tornyai merednek, körfalai, bástyái nincsenek, magas töltés minden
                        védelme s benn a szennyes utcákban egy vész és gondok ellen megedzett nép
                        lakik. Ez Debrecen. Kevés város van hazánkban, mely a török iga szégyenletes
                        korában és később is annyi rettegést és zaklatást állott volna ki.
                        Vérkönnyűket sírt ez a város, története haramiaregény, vagy kifogyhatatlan
                        áldozatok dicső sora. Sok-sok év telt el s az egyszerű háztömeg mindig
                        szélesedett, kiterjedése óriási lett, nincs egyetlen emléke sem abból a
                        rettenetes korból, amikor a véres csaták ütőere itt lüktetett. Nincs hely,
                        ahová a polgár rámutathatna s azt mondhatná gyermekének: odanézz, ezt a
                        város egyik bírájának emlékére állították, aki tűzhelyeinket megvédte
                        pogány és keresztény betolakodók ellen. Vagy azt mondhatná: ez az ócska ház
                        egy hős születési helye, akinek fényes neve multunk évkönyveiben ragyog.
                        Pedig volt ilyen elég. Nem kiálthat fel: ott az agg toronyban védte nejét és
                        gyermekeit a polgár, e falak mögött küzdötte halálos tusáját a nép. Pedig
                        mindez megtörtént, de jele nem maradt. Csak a tágas pusztaságot látjuk,
                        ahol a vihar játéka hősök korát lengeti a homokfelhőben, csak a béketűrő nap
                        az egyetlen tanúja a szörnyűségeknek, amelyek itt történtek.</p>
					<p>Magasabb házak, új templomok emelkedtek azóta. Áruraktárai megteltek s az
                        alsó nép között a dísztelen szőrgubák és torz fejkötők alatt egyetlen nagy
                        gondolat sem mozog. Minden egyszerű, mindenkit az élet apró gondjai
                        foglalnak el, magasabb erények, fellobbanó vágyak nélkül. De van, ami
                        meleget és világosságot áraszt itt is, mint mindenütt: az értelmesebbek
                        köre, ahol egy nemesebb szellem fűzi össze az egyeseket, mint a lánc
                        karikáit. Debrecenben is van ilyen kör. Lelkes, akaratban és gondolatban
                        gazdag, a magyar ébredés korszakának új nemzedéke.</p>
					<p>Határai nem változtak. Az erdőszigetek állnak, mint hajdan, a néma
                        Hortobágyon kútgémek inognak, ott vannak a nádfödte dísztelen tanyák, a
                        bűzhödt mocsarak, a gólyák és darvak és ott van a puszták fia, a szennyes,
                        zsíros gubás csikós, juhász, gulyás és kanász, aki nevet, iszik, lop és
                        imádkozik, mint régen.</p>
					<p>*</p>
					<p>A pusztát egész érdekességében látjuk most. Kelet felé mintha szétágazó
                        sugárövek terjednének és a bibor ernyő alatt sötét rengeteg tünik föl.
                        Szeszélyes árnyak rajzolódnak magasan az égbolt tiszta kristályára, mintha
                        kentaurok csatáznának. Máskor azt mondanád, egy tündérváros merül fel a
                        párázat ködéből. - Csalódás! - Ha közeledel: a város eltünt, a rengeteg apró
                        csalittá zsugorodott, minden puszta, üres, az ég redőtlen homlokán csak a
                        vándor darusereget látod tovahúzódni hosszú villában.</p>
					<p>1646 júliusában is a délibáb űzte tündérjátékát a hortobágyi pusztán. Amikor
                        a jelenség eltünt s a nap kiemelkedett ködburkaiból, a tágas pusztaság
                        lassankint egész nagyszerűségében kibontakozott. Most nem volt üres, az
                        eltünt erdő és víztömegek helyén széttépett füstfellegek gomolyogtak és
                        alattuk fehér- és vöröscsíkú sátrak bontakoztak ki. Tatárok. Igen, tatárok!
                        Jól ismeri ez a föld a vándornépet, mely kicsi, bozontos ménein annyiszor
                        beszáguldozta, a támadás elől gyors futással menekült, de ahol támadóra nem
                        talált, ott rabolt, égetett és hosszú szíjakra fűzte a falvak rabulejtett
                        lakóit.</p>
					<p>Tegnap este érkezett ide Mirza kán egy csapatával. A debreceniek a
                        holdfényben felnyuló füsttornyokból gyanították, de bizonyosat még nem
                        tudtak. A nemes tanács jónak látta tüstént összeülni és a netalán
                        bekövetkező zsarolásokról jókor tanácskozni. Különös, de úgy van, hogy
                        akkoriban, ha választhatott volna a török, német vagy tatár portyázók
                        között, alighanem a tatárokat választja, mert azok csak a nyílt falvaknak és
                        tanyáknak jelentettek veszedelmet. A gyujtogatással ez a vad horda úgy bánt,
                        mint hanyag gazda az irtással. Van, akinek könnyebb az erdőt leégetni, mint
                        kapával kiirtani. A felgyújtott falvak népe szétszaladt s a tatár
                        kényelmesen összeszedhette, ami keze közé került. Ha aztán vad szomját és
                        farkaséhségét kielégítette, végignyult a földön, úgy aludt, hogy
                        valamennyit leszegezhette volna az ember kopjával. A szíjra fűzött rabokat
                        otthon elcserélte főnökeivel marháért, lóért, vagy gazdag váltságért kiadta.
                        De ha város közelébe került, nem mert gyujtogatni. Bátorsága csak olyan
                        volt, mint minden kancsukához szokott népé. Jelmondata: Lopj és szaladj! A
                        városokkal másként bánt el. Elfogott valakit s kegyetlen fenyegetőzéssel a
                        városba küldte, hogy onnan marhát, kenyeret és bort szerezzen. A városiak
                        többnyire teljesítették is a kívánságot s míg a tatárok ettek-ittak és
                        mulattak, a polgárok nyugalomban éltek. De jaj volt, ha a zsarolást
                        megtagadták. Akkor a tatárok elfogták, akihez hozzáférhettek s még
                        váltságdíjért se adták ki mindig, nem egyszer karóba húzták az ilyen
                        szerencsétlent s végre is erszényt kellett nyitni.</p>
					<p>De ahova a magyar, német, vagy török seregek érkeztek, ott a zsarolásnak se
                        vége, se hossza nem volt. Még ha jóbarátként jöttek is.</p>
					<p>Bizonyos, hogy a legdurvább népek egyesei között is találunk néha nagyszerű
                        tulajdonságokat. Mirza kánról a történet is följegyezte, hogy a féktelen
                        erő mellett valami nemesség volt jellemében. Gőgjét és becsvágyát sokszor
                        meglepő szívnemesség enyhítette. Barátaiban és ellenségeiben leginkább a
                        magánál kitünőbbeket vetette meg. Vetélkedési vágya és irígysége még a
                        nőnemet sem rekesztette ki. Semmise ingerelte fel jobban, mintha azt
                        állította valaki, hogy a magyar hölgyekben gyakran férfilélek és nemüket
                        meghaladó tulajdonságok laknak. A büszke tatárban visszatetszést keltett a
                        keresztény hölgyek önállóbb helyzete s azt a férfiak elpuhulásának és
                        gyöngeségének tulajdonította. Meg nem foghatta, hogy úgyszólván férfiúi
                        jogokat követelhessen az a teremtés, aki náluk a háremek szűk falai között
                        gépies életet él. Legkedvesebb álma volt elfogni a legkiválóbb nők egyikét s
                        azzal az alárendeltség és rabság súlyát éreztetni. De valami kívül esett a
                        derék tatárfőnök számításán: a tulajdon szíve. Nyolc neje közül héttel, mint
                        rabszolgával bánt, de az egyik királyné volt, akinek gyöngéd szeretettel
                        hódolt s aki őt mindenhová követte.</p>
					<p>Ez a nő valóban nem mindennapi teremtés volt s a tatárseregben is felsőbb
                        lénynek tekintették. Mirza kán az istenítéssel határos tiszteletet követelt
                        neje iránt és teljes szabadságot engedett neki, bár az ellentétben állt
                        keleti felfogásával. Egy sátorban lakott vele, de a sátor egész berendezése
                        mutatta, hogy ez a hölgy az akkori európai kényelem minden fajtáját ismeri.
                        Honnan vette ezt a választékosságot, ezt a nemesebb bájt, amely
                        mozdulataiban is feltünt, milyen tájon lengett bölcsője és a végzetnek
                        milyen viszonyai hozták ide, egy tatár kán sátorába - azt senki se tudta a
                        seregben.</p>
					<p>A kán sátorának nyílását vastag kárpit födte, egy hang se hallatszott ki
                        onnan. De körülötte élénk lárma zsibongott, ökröt sütöttek gerendányi
                        nyárson s az éhes nép a félig nyers darabokat szelte le és marcangolta
                        fogával, hogy a vér csurgott alá szakállukon.</p>
					<p>Most Debrecen felől magas poroszlopok emelkedtek és sebesen közeledtek.
                        Nemsokára előtünt a lovas is, de nem tatár volt, hanem a puszták fia,
                        csikós, vagy kanász. Mögötte két tatár bontakozott ki a por ködéből, de
                        elmaradoztak. Mikor a csikós a tábor közelébe ért, tüstént körülfogták a
                        tatárok és kérdésekkel árasztották el. A fiú arca halálsápadt volt ugyan, de
                        félelem nem látszott rajta. A kérdésekre természetesen nem tudott felelni,
                        csak kézmozdulatokkal próbálta megértetni magát, de azt meg amazok nem
                        foghatták fel. Végre egy öregebb férfi jött elébe és rákiáltott
                        magyarul:</p>
					<p>- Mit hoztál, gyaur?</p>
					<p>A csikós megemelintette fövegét.</p>
					<p>- A nemes tanács mindent küld nagyságtoknak, - felelte s hátratekintett az őt
                        kísérő tatárokra, akik igazolni látszottak szavait, tatár nyelven szónokolva
                        hallatlan gyorsasággal s közben Debrecen felé mutogatva. Nemsokára néhány
                        durva készítésű szekeret lehetett látni az úton és mellette hat darab
                        marhát.</p>
					<p>- Itt maradj, kutya, míg visszatérek. Aztán, ha a nagyságos kán nyársba nem
                        huzat, elmehetsz dolgodra. - Ezzel az öreg nagy kényelmesen elindult a Mirza
                        kán sátra felé.</p>
					<p>A csikós az utóbbi barátságos nyilatkozatra megtörülgette homlokát zsíros
                        ingének lobogó ujjával, de nem felelt, hanem igen bamba és alázatos képpel
                        tekintett a derék nagyságos úr után, akinek egyébként elég rongyos sarui
                        voltak. Aztán közönyösen tekintgetett széjjel, míg a tatárok a közelgő
                        szekereket bámulták. Egyszerre roppant ugrással egy közelben legelésző ló
                        mellett termett, a pányvakötelet egy késsel elmetszeni, a nyergeletlen ló
                        hátára pattanni és egy iszonyú kurjantással tovanyargalni pillanat műve
                        volt. A tatárok óriási meglepetéssel meresztették utána szemüket, nagy
                        széles szájuk csodálkozó felkiáltásra nyílt, aztán néhányan szitkozódva a
                        csikós után eredtek, de hiába - öt perc mulva a délibáb tavai közt egy
                        kékes-fekete pont úszott és az üldözők messze maradtak.</p>
					<p>A táborban már félig-meddig el is feledték az esetet, mikor a tatárok a
                        sikertelen vadászat után végre visszatértek tajtékzó gebéiken. A sátrak
                        között a torz csoport gúnyos hahotája üdvözölte őket.</p>
					<p>Ezalatt a debreceni szekerek közelebb jöttek. Egy meglettkorú polgár haladt
                        mellettük, míg a többiek a marhákkal hátrább maradtak. Ahogy a szekerek
                        megérkeztek a táborba, a kán is kilépett sátrából. Az ifjú főnök valóban
                        érdekes külsejű alak volt. Legfeljebb huszonkét-huszonhárom éves lehetett,
                        felső ajkát és állát göndör barna pelyhek lepték el, vonásai keletien szépek
                        és szabályosak voltak, bár a tatár eredetnek egy árnyalata azért meglátszott
                        rajtuk. Mirza kán a kaukázusi nemesebb vonásokat anyjától örökölte, aki
                        cserkesz eredetű volt. Erő és jóindulat és amellett valami derültség
                        sugárzott arcáról, ami alattvalói állítása szerint mindig jót jelentett;
                        ilyenkor tudták, hogy vagy valami vakmerő vállalkozás küszöbén állanak, vagy
                        legalább is büntetések nélkül fog elmúlni a nap.</p>
					<p>A debreceni polgár nagyon buzgón foglalatoskodott a szekerek körül. Fesztelen
                        egykedvűsége mutatta, hogy többször járt már ilyen küldöttségben.</p>
					<p>- Hol a tolmács? - kérdezte leemelt süveggel, darabos török nyelven.
                        Kérdésére azonnal előállt a szakállas öreg, aki az előbb a csikóssal
                        tárgyalt.</p>
					<p>- Mit hoztatok? - szól a csikós szökése miatt még indulatos hangon.</p>
					<p>A polgár most megpillantotta a közeledő kánt s mély alázattal meghajtva
                        magát, minden teketória nélkül kezdte elősorolni szekereinek tartalmát:</p>
					<p>- Itt néhány zsák babot és lisztet hoztam, nagyságos kán úr, - szólt. -
                        Főbíró uram és a nemes tanács bocsánatot kérnek nagyságodtól, - itt mélyen
                        meghajtotta magát - hogy ezúttal nem szolgálhatnak kész kenyérrel. De mivel
                        későn jött az üzenet, csak azt hoztuk, amit hirtelen kaphattunk. Itt egy
                        fazék lépesmézet hoztam, különösen nagyságod számára. Meg befőtt szilvát és
                        néhány szép debreceni kenyeret, melyeket a nemzetes főbíróné asszonyom
                        sütött. Itt e tömlőkben túró van, ama bödönben ott, méhser. - A cikkeket,
                        ahogy előszámlálta, úgy elő is mutatta a derék polgár.</p>
					<p>- Bort hoztatok-e? - kérdezte a tolmács, aki úgy látszik nem sokat törődött a
                        Korán szabályaival.</p>
					<p>- Hogy hoztunk-e? - felelte a polgár önérzetesen. - Teringettét, de hoztunk
                        ám! Valóságos mézesmálit. Potyka Péter uram pincéjéből, akinek legjobb bora
                        van hetedhétországon. Ha nagyságod megengedi, egyszeriben eresztünk belőle
                        kóstolót.</p>
					<p>- Hadd lássuk, - mondta a tolmács, akinek megtetszett a polgár fesztelensége
                        és vidám készsége.</p>
					<p>Egy kancsót teleeresztettek borral s a kán, miután megkóstolta,
                        helybenhagyólag intett, aztán megfordult és a szekerekbe fogott lovakat
                        kezdte nézegetni. A debreceni biztos vonásain a legkisebb aggodalom se
                        látszott. Meg kell adni a nemes tanácsnak, hogy remekül beletanult az ilyen
                        zsarolásokba s ha csak lehetett, megóvta magát a kártól. A korhadt
                        szekerekbe például most is olyan siralmas formájú gebék voltak fogva, hogy
                        a legmegszorultabb tatárhorda se tudna belőlük paripát választani. Mirza kán
                        gúnyos mosollyal nézegette az elkényszeredett állatokat s a tolmács, aki ura
                        szemeiben olvasott, mérgesen fordult a polgár felé:</p>
					<p>- Eb kutya! Nem tudtatok jobb lovakat fogni a szekerek elébe? Csuda, hogy ki
                        nem dűltek idáig, pedig gondolhattátok, hogy szükségünk van a lóra, ha nem
                        is azért, hogy ráüljünk, de legalább, hogy...</p>
					<p>- Megegyük, - egészítette ki a polgár, arcán a lehető legostobább
                        kifejezéssel, aztán alázatosan folytatta:</p>
					<p>- Nagyságos tolmács uram, igaz, hogy ezek az állatok egy kicsit soványak, nem
                        a legjobb tartásuk volt, de ha abrakot kapnak, olyan lesz mind, mint a
                        táltos. Igen jó fajtájúak, uram.</p>
					<p>- Hallgass! - förmedt rá a tolmács. - Holnap reggel indulunk innen, ha addig
                        négy jó paripát nem hoztok, mind a négy végén fölgyujtjuk a várost.</p>
					<p>A polgár mélyen meghajtotta magát s miután mindent leszedtek a szekerekről, a
                        kán parancsára a tolmács értésükre adta, hogy a hitvány gebékre szükség
                        nincsen, mert azok fel nem érik, amit egy hét alatt megesznek. A biztos nagy
                        hálálkodások és szertartások között búcsút vett és elindult a város felé a
                        szekerekkel. Igen csendesen haladtak egy darabon, akkor a polgár
                        megállította a szekereket, egyik lovat kifogatta és meglepő könnyűséggel
                        hátára pattanva, a tatártábor felé fordult:</p>
					<p>- Akasztófára való ronda cudar zsiványnép! kiáltott, ahogy a torkán kifért. -
                        Kutyák, farkasok, haramiák! Gebedjetek meg egytől-egyig, kánostul,
                        tolmácsostul! A varjak vájják ki agyvelőtöket s az ördög hordjon
                        mindnyájatokat a pokol mélységes fenekére!... Tyűh! - hápogott a polgár a
                        kitörés után kigombolva bőrködmönét. - Csakhogy jól kikáromkodtam magamat,
                        most már könnyebben vagyok. Verjetek a lovak nyaka közé, aztán gyerünk. -
                        Ezzel a kocsisok szélnek eresztették a zsíros ostorokat és
                        nekirugaszkodtak. Utánuk felkapott ördöghordák hengeredtek és távolról a
                        tatárok üvöltése hangzott.</p>
					<p>- Mohamedre! - szólt a kán, aki távolról látta ugyan a polgár furcsa
                        mozdulatait, de szavát nem értette. - Ezek a girhes lovak alighanem
                        legutolsó futásukat teszik az életben.</p>
				</div>
				<div type="chapter">
					<head>VAKMERŐ VÁLLALKOZÁS.</head>
					<p>A sátor szárnyai szétnyíltak és Mirza kán belépett. Belül a falak a legszebb
                        perzsaszövettel voltak borítva és puha vánkosokból emelt kerevetek húzódtak
                        mellettük, míg a puszták padolatának gyepét lágy szőnyeg takarta. A második
                        helyiségben nehéz selyem kárpitok függöttek, csomóikon nagyértékű
                        boglárokkal. Nemcsak dagadó kerevetek, tábori székek és asztal volt a
                        szobában, de egy szétszedhető remekmívű vasállvány is magyar és török
                        fegyverekkel. Az egész helyiség valósággal kényelmes elfogadóteremnek
                        látszott. Az asztalon billikomok, csészék kínálkoztak, a hosszú kerevetek
                        végét Mirza kán tábori ágya foglalta el s azt csipkék és fényes tigrisbőr
                        takarta... De a legfeltünőbb volt a vándorpalotának ebben a helyiségében egy
                        gyönyörű nőalak. Öltözetéről nem lehetett hirtelenében megmondani, milyen
                        nemzet szülötte, csak lenge felsőköntöse alól kihólyagzó fehér csálvárja
                        mutatta, hogy alkalmazkodni igyekszik valamennyire a keleti ízléshez.
                        Hófehér arca inkább görög, mint keleti jellegű volt, fején a könnyű süveg
                        csak félig takarta el sötét hajhullámait és szép vágású fekete szeme életet
                        és elevenséget adott az egész bájos alaknak. Olyan finomság és gyöngédség
                        látszott rajta, ami sehol se ritkább, mint a háremek lakóinál.</p>
					<p>- Fatime, - mondta a kán vidáman és helyet foglalt mellette a tábori széken.
                        - Jó híreket hallottam. Kémeim azt állítják, hogy Zrinyi a közelünkben
                        portyázik huszáraival. Allah nagy, nekem sikerülni fog a büszke gyaurt
                        kézrekeríteni.</p>
					<p>- Nem tudom Mirza, milyen különös szeszély hajt téged, hogy éppen a Zrinyi
                        testvéreket és főleg Miklóst kerítsd kézre? - szólt Fatime futó
                        gúnymosollyal. - És olyan könnyedén beszélsz erről a lehetetlenségről.</p>
					<p>- Miért lehetetlenség?</p>
					<p>- Én annak látom, legalább eddig, amint magad is mondottad, az ilyen
                        vállalkozásokban a szerencse mindig neki kedvezett.</p>
					<p>- A sors még eddig nem hagyott cserben bennünket, Fatime. Zrinyi is csak
                        olyan ember, mint a többi. Csatasorban nem igen mer mutatkozni. Apróbb
                        tusákban keres olcsó áron hírt és nevet magának. Összeszedtem négy-ötszáz
                        embert, seregem alját, ezekkel viszem megkötözve a budai basa elé.
                        Huszárait többre becsülöm, ez jó katonanép. Nap és éj, hideg és meleg,
                        mindegy nekik. Mint a gyűrű, veszik körül a két Zrinyit. A gyűrűn belül
                        könnyű nekik vitézkedni. Míg ez a kettő él, az ember nem alhatik nyugton,
                        sose tudja, melyik pillanatban hangzik a riadó. De meglátod Fatime, karom
                        rájuk nehezedik, mielőtt megújul a hold. Én felét se hiszem annak, amit a
                        horvát bánról összebeszélnek.</p>
					<p>- Pedig alighanem csak a felét mondják a valónak, - jegyezte meg a hölgy egy
                        kicsit csipősen s mandolinját félretéve, a kán nyaka köré fűzte gömbölyű
                        karját.</p>
					<p>- Átok a hitetlen ebre! - kiáltott indulatosan a kán. - Zrinyi, mindig csak
                        ő! Nevetséges, mennyit bíbelődnek az emberek egy bábbal, ha egyszer karjukra
                        vették. Micsoda érdem a bátorság? Melyik tatárom nem az?</p>
					<p>- Bátorság és bátorság közt nagy a különbség, effendim, - szólt nyájas
                        mosollyal Fatime, míg havas kezecskéje a kán arcát símogatta. - Te hős vagy
                        és azért becsülnöd kellene őt. Nem mindennapi ember, azt mondják. Tízéves
                        korában követte atyját a csata hevében. Tizennégy éves korában
                        főlovászmester volt s most még nincs harminc s már a legfőbb hivatalok
                        egyikét viseli. A fiatalság isteníti és boldog, ha az ő zászlói alatt mehet
                        először a hadba. - Fatime közelebb vonta magához Mirzát, elárasztotta
                        hízelgésével. Ugy bánt vele, mint a vad oroszlánnal.</p>
					<p>- Éppen, mert ennyit beszélnek róla, mert a gyávák rettegik, a nők és
                        gyermekek bálványozzák, azért szeretnék a szeme közé nézni, - mondta
                        büszkén a kán. - Mivel több ő egy avar kánnál?!</p>
					<p>- Ezt a nemes önérzetet becsülöm benned, Mirza, - mondta Fatime
                        szenvedéllyel.</p>
					<p>- Én hétéves voltam, mikor már megültem apám minden paripáját. Most
                        huszonhárom vagyok és négy nemzetség kánja. Élet és halál egy
                        szemhunyorításomtól függ. Több vagyok ezer bánnál, több a királynál is és
                        ami Zrinyinek nincs: te enyém vagy, Fatime!</p>
					<p>- Mirza, szeretsz? Ó mondd ezt sokszor, ismételd mindennap, minden órában, ha
                        tudnád, micsoda üdvösség hinni, hogy szeretsz, hogy én szerethetlek. - A
                        hölgy arcán mintha fájdalom suhant volna át. - Talán visszaemlékezés a mult
                        derűjéből, vagy homályából.</p>
					<p>- Fatime, - mondta az ifjú tatár elragadtatva. - Adj nekem a serbetből,
                        amelyet csak te tudsz készíteni s amely hűsebb és fűszeresebb minden más
                        italnál.</p>
					<p>Fatime felállt s nemsokára egy kínai ezüstaljú csésze tündöklött kezében.
                        Mirza ajkához emelte a fűszeres italt s mikor a csészét letette, ölébe húzta
                        Fatimét.</p>
					<p>- Fehér liliom, életem hajnala, hogyha e hadviselésből hazatérek, elvezetlek
                        ősi lakomba. Allah nagy. A vadság kihalt lelkemben. A kánnak nem lesz háreme
                        többé. A tiéd lesz szerelmem egész életen át. Bársony nyeregben ülsz
                        mellettem, sátrad szőnyege előtt arcra borul a nép, keblemen pihensz a
                        hosszú éjen át s mikor felébredsz, virágok borulnak föléd. - A kán átkarolta
                        a reszkető hölgyet s némán és mozdulatlanul szorította őt szívéhez.</p>
					<p>*</p>
					<p>- Közel vagyunk már, nagyságos uram, - suttogta egy hang vagy kétezer lépésre
                        a tatártábortól.</p>
					<p>- Csitt, - felelte a másik. A sötét éjszakában csak a villámok fényénél
                        lehetett látni a sajátságos csoportot. Mintegy kétszáz lovas közeledett a
                        zivatar és felleges éj védelme alatt és most sötét harcvonalat képezve
                        megálltak. Huszárok voltak. Arcukat nem lehetett kivenni, csak a
                        farkaskacagányuk fehérlett. A dandár előtt fekete paripán deli férfialak
                        ült, könnyű sodronyingben, fejére lapuló sastollas sisakkal, mellette két
                        másik lovag haladt s egy gyermekforma zömök fickó.</p>
					<p>- Csitt, - ismételte az előbbi hang - mondd meg nekem Leonard, igazán nem
                        csalt-e szemed? Bizonyos-e, hogy köztük van Mirza kán?</p>
					<p>- Bizonyos! - hangzott a felelet.</p>
					<p>- Kérdezd csak meg, Miklós, - szólt most egy másik hang - hogyan került ifjú
                        barátunk a tatárok közé?</p>
					<p>- Nos, - szólt a sastollas lovag - mondd el Leonard, de röviden. Tüzet látok
                        ott pislogni, alighanem ébren vannak még. Várnunk kell kicsit.</p>
					<p>- Nagyságod parancsára távolról szemmel tartottam a tatárokat s kísértem
                        őket, amíg itt tanyát ütöttek, - felelte Leonard. - Észrevettek a kutyák,
                        egyszer csak körülfogtak vagy húszan, megrohantak és lerángattak lovamról.
                        Nagyságod két hét óta van közöttünk és én még semmit se tehettem.</p>
					<p>- Erről rád ismerek, Leonard, - mondta az, akit Miklósnak szólítottak. - És
                        mi történt tovább?</p>
					<p>- A táborba hurcoltak megkötözve s az egyik gazfickó jó paripámra ült. Mikor
                        a táborba érkeztünk, nagyot néztem, mert az egyik tatár magyarul szólított
                        meg. Alaposan kikérdezett, mire én a lehető legzavarosabb feleleteket adtam,
                        végre köteleimet leoldatta s egy bozontos tatárlovat hozatott elém, aztán
                        rámparancsolt: Ülj fel, eredj Debrecenbe, mondd meg a bírónak, hogy ha
                        reggelre hat darab marhát és néhány szekér eleséget nem küld a táborba, a
                        nagyságos kán kiperzselteti odujából, mint a borzot. Embereim közül négyen
                        elkísérnek a város végéig. Ha rosszban töröd a fejedet, karóra vonatlak, ha
                        jól végzed a dolgod, visszakapod lovadat, most elmehetsz. - Elmentem és
                        Debrecenben nagyobb készségre találtam, mint hittem volna. A tanács urak
                        kérésére vissza is tértem a ronda nép közé, jószerencsémben is bíztam,
                        gondoltam, jó lesz, ha körülnézek a táborban. Hogy lovamat visszakapjam, az
                        eszembe sem jutott. A többit tudja nagyságod. Lovam itt van!</p>
					<p>- Ide hallgassatok, - szólt az előbbi lovag - ha a tatár alszik, ágyuszó se
                        kelti föl. Csak az őrszemeket kell meglepni. Sátán Ferke, ezt rád bízom. Míg
                        a többi fölébred a zajra, a kánt meglephetjük sátrában. Induljunk!</p>
					<p>*</p>
					<p>A tatárok elnyujtózva aludtak, a hamvasan vonagló tüzek körül vagy sátraikban
                        hevertek összebújva bozontos állatbőreik alatt. Rémes horkolás hallatszott.
                        De a kán sátra előtt két magas bőrkucsmás, nagyfejű baskir állt hosszú
                        dzsidákra támaszkodva és fejük, mint a fülelő kanduré, előre volt
                        nyujtva.</p>
					<p>Mirza sátrában még égett a mécses s ő maga Fatime mellett ült a
                        kereveten.</p>
					<p>- Ó, Mirza, - rebegte a hölgy - milyen sivár élet ez, miért mindig a
                        veszedelem, a csata? Miért nincs béke az emberek között? Sátrad falait a
                        keleti szél dagasztja, cövekei csikorognak és bús horkolás hangzik
                        körülöttünk. A halál őrködik küszöbünk előtt s talán már a hajnal csatába
                        szólít megint.</p>
					<p>- Csodálatos, én így szeretem az életet, - mondta a kán. - Talán tunya legyek
                        és rest, mint a frankok és sárral takarjam atyáim sírját? Csaták után
                        kedvesebb a pihenés és édes az ölelés itt a könnyű patyolat védelme alatt,
                        míg odakünn Allah rázza szakállát és vihar bömböl.</p>
					<p>- Ó, mert te a béke virágait nem ismered, - szólt Fatime gyöngéden. - Sohasem
                        óvtak márványfalak az észak dühe ellen, te megveted a béke üdvét, mint
                        ahogy megveted a keresztény Allah paradicsomát, mert nem ismered. Pedig
                        kincseiddel paradicsomot varázsolhatnál magad körül és élhetnél magadnak és
                        szerelmednek, miután a dicsőség kelyhét már kiürítetted.</p>
					<p>- Elpuhultan, mint egy öreg dervis, - kiáltott fel büszkén a kán. - Talán a
                        rusbe gyöngyeit számlálgassam és csibukomon át párologtassam el az életet? A
                        próféta szakállára, Mirza, az avar kán így nem tudna élni!</p>
					<p>*</p>
					<p>Ebben a pillanatban iszonyú ordítás hallatszott. A magyarok harci kiáltása:
                        Jézus, Jézus, Jézus! Aztán őrült tombolás, üvöltés és minden, ami a hirtelen
                        éjjeli támadást kíséri. Közvetlen a sátor előtt halálordítás
                        hallatszott.</p>
					<p>- Támadás! - kiáltott Mirza és mint a villám, fölragadta handzsárját egy
                        tábori székről. A sátorfal szétnyilt s egy férfi lépett be két másik
                        kíséretében, derekát sodronying fedte, fején sastollas sisak.</p>
					<p>- Mirza, - szólt törökül - amint hallom, meg akartál ismerkedni velem. Itt
                        vagyok, táborod hatalmamban van s te foglyom vagy.</p>
					<p>A kán alig négy-öt lépésre állt a szólótól, első mozdulata a handzsár
                        fölemelése volt a másodikkal egy pisztolyt ragadott le az állványról.</p>
					<p>- Ismerlek, gyaur! - kiáltott dühösen - Zrinyi Miklós vagy! - ezzel
                        rászegezte pisztolyát.</p>
					<p>- Megállj! - sikoltott Fatime s a kétségbeesés erejével ragadta meg Mirza
                        karját. - Ne lőjj, ha ez meghal, odakinn százak vannak, akik
                        megbosszulják!</p>
					<p>Zrinyi Miklós nyugodtan elővonta övéből pisztolyát. Mirza félretaszította
                        Fatimét és Zrinyire célzott, de a hölgy karjába akaszkodott, a lövés
                        félretalált s a golyó a sátor falát lyukgatta ki. Zrinyi ennen el akarta
                        sütni fegyverét, mikor pillantása Fatimére esett. Ugy rémlett neki, hogy
                        látta már valahol ezt a meglepő szépségű arcot. A következő percben Fatime
                        Zrinyi és a kán közé vetette magát, a sátor nyílásán többen rohantak be és
                        kívülről fegyverropogás és csataüvöltés hallatszott.</p>
					<p>- Megálljatok! - kiáltotta Zrinyi a huszárokra. - Egy lépést se!</p>
					<p>Fatime arca halálsápadt lett, kezeit görcsösen nyujtotta Zrinyi felé, míg
                        szeme rettegve kísérte Mirza minden mozdulatát.</p>
					<p>- Mirza kán, - mondta Zrinyi nemes nagylelkűséggel, ami a korabeliektől
                        annyira megkülönböztette. - A védekezés hiábavaló, engedd, hogy benned a
                        vitéz ellenséget becsülhessem. Császárunk és a szultán között most béke van,
                        a békezavarót megbüntettem, de a vitéz férfinak meghagyom fegyverét és
                        visszaadom szabadságát. Azt hiszem, találkozunk nemsokára.</p>
					<p>Zrinyi kísérete rosszalló morgást hallatott, de Fatime arca boldogan
                        ragyogott fel. A nyelvet nem értette ugyan, de a magyar levente egész
                        magatartása világosan beszélt. Mirza meglepetéssel nézett Zrinyire, de
                        aztán dacosan összevonta szemöldökét.</p>
					<p>- Tudod-e, Miklós, kinek adod vissza szabadságát? - szólt közbe indulatosan
                        egy alig húszéves ifjú, aki meglepően hasonlított Zrinyihez. - Tudod-e,
                        hogy ez a pogány eb bennünket a budai basa elébe akart vinni megkötözve?</p>
					<p>- Tudom, - felelte Zrinyi hidegen - de tudod-e te azt, Péter öcsém, hogy ez
                        az ember velünk találkozni akart, illik-e kikerülni őt, illik-e úgy bánni
                        vele, mint ő akart velünk? Én majd a csatatéren keresem fel.</p>
					<p>- Én ebbe bele nem egyezem! - kiáltott fel haragosan Zrinyi Péter. - Nem
                        bánom, tartsa meg fegyverét, mert szavadat adtad, legyen szabad személyében,
                        de kövesse táborunkat.</p>
					<p>A pár percnyi vitatkozást a kán figyelmesen kísérte, aztán magasra emelve
                        handzsárját, egy óriási vágással villámgyorsan rést kanyarított a sátor
                        szövetén és egy könnyű zergeugrással kinnt termett. Lovait éppen oldozgatták
                        már a huszárok, az egyiket földre terítette s a következő pillanatban a
                        nyerítő mén, ura nemes terhét érezve derekán, förgetegként repült a
                        hortobágyi pusztán.</p>
					<p>A meglepetés önkéntelen kiáltása tört ki a sátorban, még Zrinyi és öccse,
                        Péter sem titkolhatták csodálkozásukat.</p>
					<p>- Istenemre! - kiáltott fel Zrinyi - ez többet is tud, mint falvakat
                        perzselni!</p>
					<p>- Látod, - szólt dühösen Péter. - Miért nem terítetted lábadhoz a kutyát? -
                        Ezzel kirohant a sátorból és lovát kiáltotta.</p>
					<p>Fatime fölegyenesedett s arcán mondhatatlan büszkeség és csodálat kifejezése
                        látszott.</p>
					<p>- Signora, - mondta Zrinyi udvariasan - most már nem kételkedem, én kegyedet
                        láttam valahol. Mi asszonyok ellen nem viselünk hadat, kegyed szabad! Hová
                        kísértessem?</p>
					<p>- Signor conte, - szólt Fatime olaszul - kegyelmed rabnőnek gondol engem, én
                        e sátrak alatt szabad voltam, mint egy királynő! Parancsoljon egy lovat
                        nekem, ez minden, amit kérek.</p>
					<p>- Legyen! - mondta Zrinyi.</p>
					<p>A tábor égett, iszonyú vérontás nyomai látszottak mindenütt, távolról éles
                        fütyülés, nyerítés és lódobogás hallatszott. Néhány lovas dühösen
                        száguldozott a tábor körül és trombiták harsantak az éjszakában.</p>
				</div>
				<div type="chapter">
					<head>ECSED.</head>
					<p>Zrinyi Miklós öccsétől tudta meg, hogy Mirza, a tatár kán őt és öccsét
                        kötözve akarja a budai basa elé vinni. Ezt a vakmerő fenyegetést meg kellett
                        torolnia. De volt egy más terve is, amit nem közölt senkivel. Pár évvel
                        azelőtt halt el gyermektelenül első felesége, Draskovich Euzébia és ipa, a
                        féktelen és pazarló Draskovich Gáspár, aki addig is megzavarta családi
                        életüket, fogadást tett, hogy ha lánya jószágait ingyen vissza nem kapja,
                        erőszakhoz fog nyulni. Míg Zrinyi titkos terve kivitelére Uj-Zrinybe ment
                        pár napra, addig mi nézzünk el egy más vidékre.</p>
					<p>Tágas rónát látunk, zuzmarától borított nádas mocsarakat, amelyek mérföldekre
                        nyulnak. A láp közepén idősenyvedt templom és mohos romok hevernek. A lék
                        mellett dermedő halászok állnak pislogó lámpással kezükben s a fagyos szél
                        búsan süvít s a havat szórja a kietlen térségen át. Nehéz köd ereszkedik alá
                        s elzárja szemünk előtt a vidéket. Majd lassan följebb szállnak a föld
                        párázatai, az aszott nádasról és lombtalan füzekről gyémántszikrákban
                        leolvad a zuzmara, a fellegek szétvonulnak s a látókör szélén emelkedő nap
                        sugaraiban előttünk áll az ecsedi vár.</p>
					<p>Történetünk korában egész épségében állt még és nem csekély szerepet
                        játszott. A Báthoriak fényes családja lakott ott egykor, Erdély fejedelmei,
                        ha bátorságban akartak lenni, nem egyszer kerestek ott menedéket. Az óriás
                        épület, amint az sok négyszögmérföldnyi láp vizeiből kiemelkedik, bátorságot
                        és biztonságot hirdetve, - meglepő és érdekes látvány. Körülötte vadludak,
                        kacsák, szárcsák és búvárok seregei felhőznek, a partok hosszában gólyák
                        lépegetnek és a bibic sivítva kíséri az utast.</p>
					<p>Gyönyörű reggel volt... Fenn könnyű fellegek, ezüst szigetekké sűrűsödtek s a
                        hegyek kéklő gerincén dicsfény ragyogott. A vár felé kanyargó úton két
                        ódivatú hintót látunk. Az elsőben, a párnás ülésen két feltünő nőalak ül
                        téli ruhákban. Elől egy nőcseléd foglal helyet. A másik hintóban
                        poggyászhalmazok közé temetkezve egyetlen nőcseléd s a bakon bozontos kocsis
                        s mogorva tekintetű inas ült. Az első kocsi mellett egy élénk tekintetű,
                        szép ifjú lovagolt. Öltözete magyaros volt ugyan, de kék szeme és vonásai
                        idegenre vallottak.</p>
					<p>- Asszonyom, - mondotta - tartsunk egy kicsit balra, míg ezek az urak a
                        keskeny útat elérik, mert itt a sűrűségben bajosan tudunk kitérni. - A
                        kocsisok a lovak közé csaptak s balra letérve megálltak az út mellett.</p>
					<p>A várkapuból díszes lovascsapat közeledett. Elől Rákóczi György lovagolt s
                        mögötte mintegy ötven főnyi kíséret. Valamennyien egyszerű öltözetben,
                        könnyű vadászfegyverekkel.</p>
					<p>- Kik lehetnek ezek az urak? - kérdezte az idősebb hölgy.</p>
					<p>- Legelől, az a korosabb úr a fejedelem, - mondta az ifjú.</p>
					<p>- Igaz, - szakította félbe a hölgy - most ráismerek s mellette két fia:
                        György és Zsigmond.</p>
					<p>- Ugy látszik, a fejedelem a híres ecsedi vizivadászattal akarja mulattatni
                        híveit, - folytatta a szőke lovag.</p>
					<p>- Kegyelmednek, Leonard lovag, hálával tartozom kíséretéért, - szólt újra a
                        hölgy.</p>
					<p>Leonard meghajtotta magát.</p>
					<p>- Kedves kötelességem ez nekem s a bán csak azt fogja sajnálni, hogy a jelen
                        körülmények között maga nem jöhetett.</p>
					<p>- Mit gondol, lovag, itt találom atyámat? - kérdezte az idősebb hölgy.</p>
					<p>- Ezt bizonyosan meg nem mondhatom, mert idegen vagyok itt, - felelte
                        Leonard. - De Zólyomi Dávid különben is olyan ember, akiről nehéz bizonyosat
                        tudni.</p>
					<p>- Igaz, - mondta a nő önkéntelenül felsóhajtva - de atyámnak háza van itt,
                        ott talán megmondhatják.</p>
					<p>Ez alatt a fejedelem egészen közel ért hozzájuk kíséretével. Leonard
                        megemelintette süvegét:</p>
					<p>- Remélem, - mondta - hogy ma még látom önöket, hölgyeim? - s ezzel a
                        fejedelem elé sietett.</p>
					<p>- Még jókor érkezik, uramöcsém, - mondta Rákóczi leereszkedőn. - Éppen
                        indulóban vagyunk.</p>
					<p>- Nagyságos uram, - mondta Leonard leemelt süveggel. - Én Zrinyi Miklóstól
                        jövök s leveleket hoztam nagyságodnak.</p>
					<p>- Ugy? - mondta Rákóczi hirtelen elhatározással. - Akkor vissza kell térnünk.
                        A derék bán tudósításai nem tűrnek halasztást. Kegyelmetek uraim, azért ne
                        zavartassák magukat a vadászatban, György fiam, te estig képviselni fogod
                        személyünket az őzek és vadludak között, azonban meglehet, hogy pár óra
                        mulva magunk is a nádasban leszünk.</p>
					<p>Ezzel megfordította lovát és fiával, Zsigmonddal meg Bethlen Ferenccel
                        visszafordult a várba.</p>
					<p>A vadászcsapat ezalatt az ifjú Rákóczi György vezetésével víg beszélgetés és
                        csintalan tréfák között sokkal gyorsabban folytatta útját, mint addig a
                        fejedelem kíséretében. A hölgyek kocsijához érve, illedelemmel köszöntek s a
                        fejedelem is arrafelé pillantott s megkérdezte Leonardót:</p>
					<p>- Kik azok a hölgyek?</p>
					<p>- Rinaldo Zeno felesége és leánya Velencéből, - felelte a lovag.</p>
					<p>- Hogyan? - kiáltott fel Rákóczi. - Hiszen tavaly is itt jártak. Ezek az
                        asszonyok azt hiszik, - mormogta magában - hogy folytonos kunyerálással
                        mindent ki lehet vinni. - Majd hangosan így folytatta: - Azt hiszem Zólyomi
                        Dávid Beszterecen van. Most nem igen szokta közelünkben mutogatni magát. -
                        Ezzel hirtelen megfordítva lovát s odaléptetett az első kocsihoz.</p>
					<p>- Asszonyaim, - szólította meg a hölgyeket a fejedelem - üdvözlöm
                        kegyelmeteket Ecseden! Zólyomi Dávid, úgy tudjuk, favárában van, de nőm és
                        menyem a várban vannak s ott kegyelmetek szállást találnak.</p>
					<p>Anna bizonyos szemrehányással felelt:</p>
					<p>- Nagyságos uram, egy gyászos özvegynek, akinek atyja félig-meddig száműzött,
                        bátyja börtönben sínylődik és férje halott, nincs helye víg lakomázók
                        között. Ugy tudom, atyám itt egy házat vett, megbocsásson nagyságod, ha mi
                        odaszállunk.</p>
					<p>- Amint parancsolják, asszonyaim, - szólt némi gúnnyal Rákóczi - az özvegyek
                        kiváltsága nálunk, hogy azt tehessék, amit jónak látnak. - Ezzel hidegen és
                        udvariasan megemelte bársony süvegét s a vár felé fordította lovát. Bethlen
                        Ferenc hosszan tekintett a hölgyekre s aztán odasúgta Rákóczi
                        Zsigmondnak:</p>
					<p>- Istenemre, a hóbortos vén Zólyominak olyan vendégei érkeztek, akik nem
                        csekély zavart okoznak majd ifjaink szívében.</p>
				</div>
				<div type="chapter">
					<head>URILAK 1646-BAN.</head>
					<p>Anna arcán az egész úton szelíd komolyság ült. Violetta fájdalmán vágyakozó
                        reménység derengett. Nem sokat beszélgettek, csak az előttük ülő nőcseléd,
                        akit Anna Magyarországon már itt Ecsed közelében fogadott szolgálatába,
                        szakította néha félbe a hallgatást. Most is ő beszélt:</p>
					<p>- Ha Zólyomi uram a Halásziné asszonyom házát vette meg, amint éjjeli
                        szállásunkon hallottam, akkor ott szűk lesz a lakás. Hanem ami igaz, igaz.
                        Halásziné csinos menyecske volt, aztán egyedül is lakott. Kevéssel beérhette
                        volna, mégis sokat költött...</p>
					<p>- Hallod-e, Zsuzsa, - vágott szavába békétlenül Anna - azt mondd meg, egyedül
                        lakik-e az öregúr most Beszterecen?</p>
					<p>Zsuzsa hosszú lélekzetet vett, mintha terjedelmes előadásba készülne.</p>
					<p>- Dehogy is lakik egyedül. Egy kisasszony lakik a háznál. A faluban Dorka
                        asszonynak hívják. Az tud ám parancsolgatni. Aztán úgy jár a keze, mint a
                        cséphadaró. A cselédeket a nyavalya töri, ha az udvaron végighemperedik. No,
                        de kegyelmetek számára lesz ott azért hely elég. Most kell ám megnézni a
                        várat, mindent megújíttatott az öregúr. A magas töltések, akár a
                        tüskésdisznó: oda ugyan be nem megy senki, ha ő nem akarja. Meg akkora ágyuk
                        vannak, mint egy katlan.</p>
					<p>Míg így beszélgettek, a kocsik befordultak egy keskeny görbe utcácskába és
                        ódon külsejű ház előtt álltak meg. A kapu egyik szárnya hiányzott. A
                        töredezett ablakok papirossal voltak befoldozva. Az udvar és az ócska
                        istálló ugyancsak siralmas állapotban volt.</p>
					<p>A két hölgy arcán hirtelen kedvetlenség jelent meg, de főkép Viola azok közé
                        tartozott, akik titkolnak minden megütközést, ha ezáltal mást bántanak, vagy
                        kedvetlenítenek. Leszálltak a kocsiról s a cselédek és inasok a poggyászt
                        kezdték szedegetni. Az egyik, aki a hátsó kocsin jött, látható
                        békétlenséggel jártatta tekintetét a háztájon s gúnyos arccal folytatta
                        munkáját.</p>
					<p>A kapuboltozattól jobbra hosszú tornác nyult az udvar felé. Az egyik ajtón
                        egy szennyesruhájú öregasszony lépett az érkezők elébe igen savanyú arccal.
                        Kezében piszkos teknőt tartott kovászlabdacsokkal és szoknyájába egy visító
                        borzas gyermek kapaszkodott.</p>
					<p>- Nincs itthon az úr, - rikácsolta, megbámulva az érkezőket.</p>
					<p>- Nem baj, leányom, - felelte Anna. - Én uradnak gyermeke vagyok és
                        messzeföldről jövök. Ma mindenesetre itt maradunk.</p>
					<p>- Ó! - kiáltott fel az asszony most már egész más hangon s a hölgyek kezét
                        megragadva, ajkához vonta.</p>
					<p>- Eredj apádhoz, - mondta lerázván magáról a borzas gyermeket - hadd jőjjön
                        ide és hozza el az új seprőt is. Tessék besétálni, - folytatta - kicsit
                        rendetlenül vagyunk, a nagyurat is várjuk, Dorka asszony még körül se nézett
                        a háznál.</p>
					<p>- Nem baj, - mondta Anna és rámosolygott Violettára. - Gyerünk csak, fiam,
                        legalább az eső meg nem ver itt. Bárcsak atyám mielőbb hazaérkeznék.</p>
					<p>Ebben a pillanatban lódobogás hallatszott, aztán nyers káromkodás és döngő
                        léptek a tornácon. A hölgyek, alig értek még a szobába, máris kinyílt az
                        ajtó s egy nyolcvan éves, de erőteljes férfi lépett be. A következő
                        pillanatban már karjában tartotta Annát, majd Violettát csókolta meg.</p>
					<p>- Isten hozott benneteket! - mondta nyers szivességgel. - De mi hozott ilyen
                        hamar vissza? Tudsz-e már magyarul? - kérdezte Violetta homlokát
                        símogatva.</p>
					<p>- Ó, kedves nagyatyám, - felelte Violetta - tudok sokat, többet, mint
                        tavaly.</p>
					<p>- Sokkal többet! - igazította ki az öreg - no majd megtanulsz a magyar són és
                        kenyéren. Ancsa! - kiáltott a szolgálóra. - A két szobát az ebédlő mellett
                        súroltasd föl. Minden tiszta legyen, hallod-e és friss szalmát az
                        ágyakba!</p>
					<p>Ezzel az öreg Zólyomi a gerendás tetejű, avult deszkázatú szobából egy
                        másikba vezette kedves vendégeit. Arcán olyan megelégedés sugárzott, mintha
                        a legfényesebb palota termeiben járna.</p>
					<p>Anna vonásain hirtelen kedvetlenség futott át, de igyekezett azt leküzdeni.
                        Violetta nyájas és derűs maradt, ő mindent jónak és szépnek talált, hiszen
                        Mózes lángoszlopa világított előtte, mely a tenger hullámait szétválasztja
                        és az Igéret földjére vezet.</p>
					<p>Az öreg az ócska asztalra vetette tigrissüvegét, egyenes kardját és két
                        pisztolyát, a lisztesládáról lehányta a rajta heverő holmit s azokra durva
                        köpönyeget terítve, a hölgyeket majdnem erőszakkal letelepítette a
                        hevenyészett kerevetre.</p>
					<p>- Igy la, lányom! Örülök, hogy éppen ma erre vezetett az utam. Egy kis
                        beszédem volt valakivel, pár szó, amit régen begyemben hordok. De ez már az
                        én dolgom. Ezt a házat is azért vettem meg, hogy Rákóczi György uramat
                        szemmel tartsam, - ezzel kezét ökölbe szorítva, fenyegetően emelte föl. -
                        Holnap Isten kegyelméből Beszterecre megyünk, ott jobb rendben van minden.
                        Most pedig, gyermekem, mondd el, milyen körülményeknek köszönhetem ezt a
                        váratlan örömet?</p>
					<p>- Kedves atyám, - szólt Anna - én nem látogató vagyok most itt, bár gyászruha
                        nincsen rajtam, atyám özvegyet lát maga előtt. Férjem nem él többé.</p>
					<p>Violetta összerázkódott, szeme könnybeborult.</p>
					<p>- Zeno meghalt?! - kiáltott fel Zólyomi meglepetve. - Ilyen hirtelen! Hiszen
                        utóbbi leveleidből úgy értesültem, hogy Velencébe visszaérkezve ép
                        egészségben találtad. Szívemből szánlak, szegény gyermekem. Kérlek, beszéld
                        el, hogyan történt a szerencsétlenség.</p>
					<p>Mikor Anna röviden elbeszélte az esetet, az öreg Zólyomi hatalmas esküt tett,
                        hogy az első Cornarónak, aki szeme elébe kerül, kettéhasítja a fejét.</p>
					<p>- Ejnye, ejnye! - kiáltott fel azután. - Még javakorában volt, Isten tudja,
                        meddig elélhetett volna. Na, ez iszonyú csapás! De megtörtént, most már
                        verjétek el a gondot és pihenjetek. Egy jó kis magyar ebédről majd
                        gondoskodom.</p>
					<p>Ezzel az öreg úr kilépett a szobából.</p>
					<p>Vessünk egy pillantást a két asszony lelkébe. Anna, a gazdag Zeno neje, az
                        ócska ecsedi házban úgy érezte, mintha kimozdították volna a légkörből,
                        amelyet serdülőkora óta megszokott. Különös, de úgy van, hogy aki szűkös
                        helyzetből kerül a gazdagságba és ott meghonosodik, az sokkal nehezebben
                        tűri a visszaesést, mint aki a szegények helyzetét nem ismeri. Violetta, a
                        szép olasz honból csak egyszer távozott, de ifjú szívét vonzotta minden, ami
                        kalandos, a nagy és meglepő ellentét inkább csodálkozást keltett benne. Ő
                        biztosra vette, hogy a nemrég vett ház alkalmasint egészen más képet fog
                        ölteni nemsokára. Beszterecen már járt egyszer s az ottani lakás minden
                        egyszerűsége mellett otthonos és megnyugtató volt előtte. Fogalma sem volt
                        róla, hogy ilyen piszokban és rendetlenségben állandóan élni lehet. Anna
                        viszont gyerekkorából ismerte a nélkülözést és most kellemetlen kilátás
                        nyílt meg előtte. A maga akaratából jött most Magyarországra. Velencében
                        minden fekvő birtokát mostohafiának, Manuelnek adta át. Atyjától kapott
                        tulajdonát, ami azóta szép vagyonná növekedett, egy meghitt gondnokára
                        bízta. Csak feles készpénzét és ékszereit hozta magával. Három olasz cseléde
                        közül kettőt csak az útra fogadott, a harmadikat azonban, aki régi embere
                        volt házának, itt is meg akarta tartani. De ez az ember már útközben igen
                        mogorván és békétlenül viselkedett. És mikor végre az ecsedi ház borzalmait
                        megpillantotta, még aznap elbocsátását kérte, kijelentve, hogy honát csak
                        abban a hitben hagyta el, hogy asszonya a világ minden tájékán a Rinaldo
                        Zeno hitveséhez illő fényben fog élni. Anna azonnal teljesítette a régi
                        cseléd kérését, sőt váratlanul bőkezűen meg is ajándékozta az olaszt,
                        úgyhogy az lesujtva és megszégyenülve állt előtte. Mikor asszonya arcán a
                        mélységes szemrehányást látta, megsemmisülve rogyott lábaihoz és kérte,
                        hogy tartsa még szolgálatában, de Anna nem fogadta vissza.</p>
					<p>Violetta, a takarításhoz való nagy előkészületeket látva, eltiltotta a szobák
                        súrolását s megparancsolta, hogy ahelyett rendesen söpörjék ki és porolják
                        le őket. Aztán néhány magukkal hozott szőnyeg és függöny segítségével a
                        szoba egyik szögletét valóságos kis tündérkertté varázsolták. A durva
                        nyoszolya helyett párnákból, hófehér szövettel borított kerevet készült, a
                        padlót könnyű szőnyeg takarta s a virágos patyolattal fedett ablakon a
                        velencei drága csecsebecsék ékeskedtek. Zólyomi öreg gondnoka és annak
                        tisztes neje nyitva felejtett szájjal bámészkodtak a csodára, amit Violetta
                        és Anna hirtelenében odavarázsoltak. Mikor minden készen állt, a lányka a
                        kerevetre helyezte mandolinját és édes mosollyal nézegette művét. A kis
                        szórakozás mind a kettőjüknek jól esett. Az öreg Zólyomit, mikor nagy
                        tajtékpipájával a szobába lépett s a leírhatatlan ellentétet látta, ami a
                        szoba többi része s e kárpitos sarok között keletkezett, majdnem bárgyú
                        kifejezés ült ki arcára.</p>
					<p>- Kedves gyermekeim, - mondta az öreg - micsoda alkalmatlanságot okoztok
                        magatoknak, hiszen Ancsa asszony ezt mind megcsinálhatta volna - s az öreg
                        csakugyan azt hitte, hogy Ancsa asszony bárdolatlan kezei is végrehajthatták
                        volna azt, ami Violettának és Annának sikerült.</p>
					<p>Anna látszólag maga is részt vett lánya örömében, bár csendes komolyság ült
                        az arcán. Ki tudná kibogozni az önvádak és ellentmondások össze-visszaságát,
                        amik ennek az asszonynak a lelkében viaskodtak? Valahányszor atyja Velencét,
                        vagy elhunyt férjét említette, Anna arca elsápadt és szája körül szenvedő
                        dac vonaglott. Vajjon hiába jött Magyarországra?</p>
				</div>
				<div type="chapter">
					<head>ÉJJELI DALNOK.</head>
					<p>Végre eltelt a nap. Anna a velencei konyha csemegéinek utóízével szájában egy
                        jó zsírtól csepegő vacsorát látott párologni a háznál szőtt abroszon. Mi
                        adott volna étvágyat neki, mi adott volna feledést? Violetta egészen másként
                        volt. Szelíd arcán csendes vidámság derengett. S az öreg Zólyomi kedvtelve
                        nézte szép unokája egészséges étvágyát. Ő otthonosan érezte magát, mintha
                        soha jobbhoz nem szokott volna - hiszen Magyarországon volt, Zrinyi
                        hazájában!</p>
					<p>Az öreg Zólyomit most úgyszólván pongyolában látjuk. Rákóczi Györggyel való
                        számtalan huzakodása után, hogy a teljes kifosztatást elkerülje, fiának,
                        Dávidnak adta át minden birtokát és ő maga Beszterecre vonult, úgynevezett
                        favárába. De számítása csalt. Rákóczi haragja a vagyonos ellen fordult és
                        ifjabb Zólyomi Dávidot szélből kapott ürüggyel egykettőre kiforgatták
                        minden birtokából. Az öreg bolyongásaiból bosszúval telt lélekkel húzódott
                        várába vissza és álmatlan szemmel leste a nyugtalan Rákóczit. Bosszúja
                        lappangó tüze csak pillanatokra lövellte ki villámait, de aki ismerte a
                        sziklafejű embert, az jól tudta, hogy az oroszlán nem halt meg, csak
                        alszik.</p>
					<p>*</p>
					<p>A hölgyek végre visszavonultak hevenyészett lakásukba, hogy az út fáradalmait
                        kipihenjék.</p>
					<p>Violetta az ablakhoz húzott egy széket és az ég tiszta boltját bámulta. Aztán
                        elővette mandolinját, altatódalt énekelt anyjának, úgy érezte, hogy
                        megnyugtatja ezzel. Egyszerre összerázkódott s ölébe ejtette a mandolint. A
                        dal hirtelen elhalt ajkán. Csitt! Az éj harmatszövetén az ismerős olasz
                        sajkadal hangjai szűrődtek át. Violetta keblére szorította kezét s arcán a
                        meglepetést a rémület sápadtsága váltotta fel.</p>
					<p>- Ez a dal - itt? - rebegte. - Ki lehet az énekes, aki hazám visszhangját
                        ilyen lélekemelő hangon hallatja? - csendesen kinyitotta az ablakot.</p>
					<p>- Senkit se látok, - suttogta. - De mégis ott, a fatörzs mellett egy árnyék
                        imbolyog. - Ebben a pillanatban a hold egy felhő mögé bújt s csak halványan
                        világította meg a kétes alakot, melyről azt sem tudta, férfi-e, vagy
                        asszony. Violetta nem bírt izgatottságával, anyjához sietett, aki még ébren
                        volt és éppen úgy megütközött, mint ő.</p>
					<p>- Különös, - mondta Anna és pongyolát kapva magára, ő is az ablakhoz sietett.
                        Az első, amit a holdvilágban megpillantott, egy halvány arc volt és két
                        sötét, baljóslatú szem.</p>
					<p>- Ismerem ezt az arcot! - kiáltott Anna és félájultan hanyatlott lánya karjai
                        közé, aki most sikoltásával fölébresztette az öreg Zólyomit.</p>
					<p>- Mi történt? gyermekeim! - kiáltott besietve az öreg, - talán patkányok
                        háborgattak? - Mikor megtudta, mi történt, haragosan csattant fel:</p>
					<p>- Megfogatom a semmirekellőt, a kapuhoz szegeztetem kezét. Alkalmasint valami
                        sehonnai lesz a fejedelem udvarából.</p>
					<p>- Nem, nem, - mondta Anna fojtott felindulással. - Ez az ember ismer
                        bennünket és megjelenése szándékos. Kérem, kedves atyám, ne üssünk zajt a
                        dologból.</p>
					<p>- Ki lehet a gazember s mi jutott eszébe, hogy éppen itt kintornáljon? -
                        kérdezte az öreg békétlenül.</p>
					<p>- Nem tudok bizonyosat, - felelte Anna, - csak a kezét láttam, amint
                        fenyegetően felemelkedett, de aligha csalódom, Ariel volt, gonosz
                        szellemem! Emlékszel-e, Violetta, mivel fenyegetett, mikor elváltunk?</p>
					<p>- Nem lehetett ő, - mondta Violetta, - ő nem visel szakállt.</p>
					<p>- Lehet, hogy álszakáll - mondta Anna hirtelen.</p>
					<p>- Ki az az Ariel? - vágott közbe Zólyomi.</p>
					<p>- Rossz szellemem, halálos ellenségem. Egy bosszúálló olasz, - felelte Anna
                        elfeledkezve leányáról.</p>
					<p>Violetta arcán egy pillanatra nemes büszkeség lobbant fel, mintha azt
                        mondaná: én is olasz vagyok.</p>
					<p>- Violetta, - folytatta Anna, mintha enyhíteni akarná a sértést. - Én is
                        olasz ég alatt nőttem fel, ne hidd, hogy az egész nemzetet kárhoztatom, de
                        ott minden indulat hevesebb. Ezt az embert ismerem: Ariel Malipieri
                        volt!</p>
					<p>- Malipieri? - kiáltott meglepetten Zólyomi, - a híres sebész, aki kétszer
                        mentette meg férjed életét és akinek...</p>
					<p>- Ne folytassa tovább, atyám, - kérte Anna.</p>
					<p>- Ó, most már értem az egészet, - mondta Zólyomi, hangos kacagással és
                        megcsípte Violetta arcát. - Ez nem olyan nagy baj, gyermekeim, hadd
                        énekeljen, szegény. De mért nem jött be?</p>
					<p>Violetta könyörögve tette össze kezét. Nemes vonásaira lassankint visszatért
                        a nyugalom.</p>
					<p>- Igaz, mi történhetik? Én úgyis utálom.</p>
					<p>- Az már más, - szólt az öreg. - Én se nagyon szeretem az ilyen bujkáló
                        dalosokat. Zárassátok be az ablaktáblákat, holnap tovább megyünk innen s ha
                        őkelme még kísérgetni akar, csak Dorka asszonyomra kell bízni, majd elmegy a
                        kedve a lápok között az énekléstől. Hátha még derék várnagyom Fekete Mihály
                        uram megpillantja! Az aztán ember a talpán, elbánik vele!</p>
					<p>Végre az öreg visszavonult szobájába, Anna és Violetta pedig még sokáig
                        beszélgettek. Tudták, hogy Malipierit száműzték Velencéből, már akkor
                        rosszat sejtettek. Violetta hihetetlennek tartotta a dolgot s végre az
                        anyjával is csak azt próbálta elhitetni, hogy a dalnok más valaki volt,
                        talán egy olasz lovag a fejedelem kíséretéből, aki megtudta, hogy ők
                        odaérkeztek és udvariasságból rendezte az éjszakai meglepetést. Végre is
                        erőt vett mindkettőjükön az álom, most már az éjszaka nyugalmát semmi sem
                        szakította meg.</p>
					<p>Violettát a nap első sugarai már ébren találták és különös módon a rövid
                        pihenés nagy változást idézett elő benne, mintha valami felsőbb hatalom
                        sugallata nyilvánult volna álma képeiben. Mikor Velencéből eljött, minden
                        gondolata az volt: közelebb lenni Zrinyihez. A lemondás lehetetlennek
                        látszott előtte, bár az eskű örökre korlátokat vont közéjük. Violettában nem
                        volt túlfeszült rajongás, egyszerűen és természetesen gondolkozott. Mért ne
                        lehetne köztük regényes, áldozó barátság, lelki szövetség? Aki szeret, annak
                        csak egy gondolata van: szeretni. A többivel nem törődik. De most ez az
                        éjszakai jelenet eszébe juttatta, mit mondott akkor dühös haragjában
                        Malipieri. - Mit akarhat itt Malipieri? Tehát, amikor olyan szerelemről
                        szólt, amit nem az egyház embere szentesít, nem tisztán sértegetni akart,
                        hanem gyanusított? - Violetta szűzi lelkében homályos volt ez a gondolat és
                        nem tudta azt tovább fűzni mélyebb értelméig. - Mi bírhatta rá a fáradságos
                        üldözésre ezt az embert? Ó igen, a nyomorult kételkedik szavamban. Ám
                        legyen, kövesse minden lépésemet és próbáljon kifárasztani engem. Jőjjön és
                        lásson!</p>
					<p>Anna bármint igyekezett, nem tudta elvitatni magától, hogy az éji dalnok
                        Ariel volt. Tudjuk, hogy Arielnek rejtélyes hatalma volt Anna fölött, amit
                        valami okból nem tudott lerázni.</p>
					<p>- Miért állította elém a sors ezt az irtózatos embert? Ezt a hideg, számító
                        gyilkost? - sóhajtott magában - s mért nem birom egy merész elhatározással
                        lerázni a szégyenítő béklyót? Ó, de hátha ezzel egy életet dulnék össze -
                        Istenem, mért van ez az olthatatlan ellenszegülés szívemben önmagam és jobb
                        meggyőződésem ellen?! Azután hideg borzongással gondolta: - Hátha egész
                        életem küzködése és erőfeszítése mind elveszett munka lenne s egy óvatlan
                        percben martalékul vetném jobbik lényemet átkos indulataimnak és köznapi
                        bűnössé sülyednék!</p>
				</div>
				<div type="chapter">
					<head>CSÁKTORNYA.</head>
					<p>Krónikánk most megint visszavezet történetünk hőséhez, akivel utoljára a
                        Hortobágyon találkoztunk. Láttuk, hogy Mirza kán a két hős testvér
                        összeszólalkozását kihasználva, megmenekült és Fatime is aligha meg nem
                        kísérti a szabadulást, ha Zrinyi nemes ajánlatával őt meg nem előzi. Néhány
                        perccel Mirza szökése után a bátor hölgy is lovon ült s az éjszakában
                        koronkint egy különösen éles síp hangja hallatszott, amit harsány lónyerítés
                        követett. Aztán mindent eltakart sötétségével az éjjel. A négy-ötszáz tatár
                        közül alig szabadult meg negyven, a többi részint fogoly volt, részint
                        holtan hevert a leégett tanya füstölgő romjai között. A magyar urak egy kis
                        lakomát hevenyésztek és Zrinyi reggel Csáktornya felé vette útját.</p>
					<p>Mocsarak között emelkedett a büszke ősi lak, agg tornyaival, gyönyörű
                        kertjével és tág udvarával, mintegy két mérföldnyire a Mura és Dráva
                        összefolyásától. Közel hozzá az erdőben egy kolostor állt, ahol történetünk
                        korában remete Szent Pál szerzetesei laktak. A vár tágas udvarán Zrinyi
                        paripáit vezették a lovászok s a pompás ólak előtt a lovakat fogták ki éppen
                        néhány pompás hintóból. A belső épület tágas előcsarnokát török lófarkak,
                        tegzek, paizsok és fegyverek díszítették. Mindenütt meglepő fény és
                        tisztaság uralkodott, szoros ellentétben az akkori idők háborús szellemével
                        és a legtöbb magyar úrilakkal, amelyeken a csaták nyomai nagyon is világosan
                        látszottak.</p>
					<p>Zrinyi gazdag békeruhában, szokott derűs arckifejezésével lépett a
                        fogadószobába egy követség elé, amelynek érkezésére úgy látszik elkészült. A
                        fényes küldöttséget egy éltes úr, Nyáry Lajos vezette, aki rövid, de lelkes
                        köszöntőbeszédében a protestáns rendek nevében felszólította az ifjú bánt,
                        hogy legyen közbenjáró a pártok viszályaiban. Zrinyi röviden felelt a
                        szónoklatra, nem akarván a fáradt utasokat hosszú álldogálással terhelni.
                        Aztán intésére mindnyájan helyet foglaltak. Nyáry röviden ezeket
                        mondotta:</p>
					<p>- Nagyságod forró honszeretete minden párt teljes bizodalmát és tiszteletét
                        kivívta, minket saját önkéntes elhatározásunk vezetett ahhoz a férfihez,
                        kinek kezébe sorsunkat és reményeinket helyezzük. Mi csendet és békét
                        óhajtunk. Jól tudjuk, milyen nehéz jelenleg a kedélyek ingerültsége
                        közepette az üdvös intézkedéseket végrehajtani. Az országgyűlésen a
                        vitatkozások messzire eltértek a valódi kérdésektől és polgári állásunk
                        biztosítása háttérbe szorult. Az ínség közös. A viszály minden felekezetre
                        nyomasztólag hat s kétségtelen, hogy történni kell valaminek, nehogy véres
                        szakadássá fajuljon a pártok viszálykodása. Engedje nagyságod, hogy nemcsak
                        hitsorsosaim, de az egész hon nevében felszólítsam a békítés és
                        közmegnyugtatás nemes munkájára.</p>
					<p>Zrinyi csendesen hallgatta végig az előadást, aztán szelíden és szerényen,
                        mindenekelőtt mély köszönetét fejezte ki a protestáns rendek bizalmáért,
                        majd egyszerű, meleg szavakban kifejtette, mennyit veszít a hon, amidőn
                        most, a legszorosabb összetartás szükségének idején, vallási harcokban
                        fogyasztja erejét. Mennyire nehezítik a viszálykodások a jószándékú király
                        helyzetét, aki e zajos összeütközések közepette képtelen mindenik fél
                        óhajtását teljesíteni. Aztán néhány mesteri ecsetvonással rajzolta a
                        szétszakadt Magyarország keserves képét és szavainak igazsága a követséget
                        erre az egyhangú felkiáltásra bírta:</p>
					<p>- Legyen béke, legyen barátság az ínség ezen tengerében!</p>
					<p>Nyáry melegen megragadta a bán kezét és felkiáltott:</p>
					<p>- Engedje az Isten, a béke Istene, hogy a békének ez az akaratlan hangja igaz
                        jóslattá váljék.</p>
					<p>Hosszas, de mérsékelt és minden ingerültség nélküli vitatkozás után Zrinyinek
                        sikerült tökéletesen megnyugtatni a derék urakat. Aztán befejezésül még ezt
                        mondotta:</p>
					<p>- Egy kérésem van még kegyelmetekhez, hogy a békítő hivatásának biztosabban
                        megfelelhessek. Saját hitfeleim küldöttségétől már megnyertem e feltételt.
                        Uraim, mind a két felekezetben van nemes és nemtelen anyag. Vannak, akik a
                        másik felekezet kívánságait helyesen át tudják gondolni és akikben a közbéke
                        és nyugalom minden önzést háttérbe szorít, de vannak mind a két részen
                        alárendeltebb elmék, műveletlenek és indulatok martalékai s ezek
                        jóra-rosszra egyenlően hajlandók. Ne tagadjuk, az értelmesebb rész nem
                        egyszer használta már szellemi súlyát arra, hogy az értelmetlenebb részt
                        túlzó követelésekre hevítse, ahelyett, hogy csendesítené. A két párt most a
                        béke kapujánál áll. Egy nemes ösztön sürget a békejobb nyujtására. Hálát
                        adok Istennek a dicsőségért, hogy ezt a hivatást egyszerű személyemre
                        ruházta. Igen, uraim, én nem a magam, de Isten segítségével minden
                        igyekezetemet arra fordítom, hogy a két párt nemes bizalmának
                        megfelelhessek. Igyekezzenek kegyelmetek, tiszteletes uraim, a nép alsó
                        osztályát lecsendesíteni. Maradjunk követeléseinkben tisztán a polgári és
                        törvényes kérdések mellett s kerüljük a hitágazati vitákat. Ilyenekben a
                        többség nem határozhat, mert a hit és meggyőződés dolgaiba milliók
                        összességének sem lehet beleszólása.</p>
					<p>Mindnyájan egy szívvel-lélekkel ígérték, hogy elkerülik, ami a kedélyeket
                        felizgathatná. Zrinyi is még egyszer megfogadta, hogy egész lelkierejével
                        iparkodni fog a szent cél elérésére a helyes útat megtalálni. Azután
                        bámulatos tapintattal a komoly tárgyakról és ünnepélyes érintkezésből a
                        legnyájasabb és barátságosabb társalgásra tért át s a fényes követségből
                        észrevétlenül barátságos látogatók lettek. Zrinyi a tágas várkertbe vezette
                        vendégeit, ahol márványoszlopok kupja alatt arany és ezüst edényekben
                        fényes cselédség választékos reggelit szolgált fel és terebélyes hársfák
                        lombsátra alatt zenekar játszotta a búskomor, őserejű magyar nótákat.
                        Reggeli közben Zrinyi mellett látjuk a különös gyermeket, akivel már
                        találkoztunk. Arca halavány és csontos, nagy, kimeredő szemében és egész
                        viselkedésében valami rajongás, álomszerűség látszik, szeme urának minden
                        mozdulatát lesi s az egész arca valóságos kérdőjel. A bán észrevette, hogy
                        a vendégek figyelmét fölkeltette a különös apród. Azért odasúgta Nyáry
                        Lajosnak:</p>
					<p>- Ez a gyerek házam egyik nevezetessége. Később beszélünk róla.</p>
					<p>A cselédség eltávozása után, mikor vendégeivel a vár felé vezető széles úton
                        haladt, elmondta a fiú történetét.</p>
					<p>- Mintegy két évvel ezelőtt Kanizsa táján, ahol akkor a törökök portyáztak,
                        huszáraimmal egy széles úton haladtam a holdvilágos éjen, mikor lovam
                        egyszerre fölhorkant és füleit hegyezte. Széttekintettem és az út mellett
                        két óriási fűz tövében különös jelenetet láttam. Első tekintetre úgy
                        rémlett, két holttest hever egymáson, de mikor odasiettünk, meglepetten
                        tapasztaltuk, hogy egy holt török mellén alig tizennégy éves gyerkőc alszik.
                        Kiáltozásunkra sem ébredt föl, csak mikor egyik fegyveres szolgám fölrázta,
                        akkor szökött fel hirtelen ugrással s költögetőjét földre rántotta. A
                        következő pillanatban fölkapta a földbeszúrt zászlót s mint az evet, az
                        egyik fűzfára kapaszkodott s onnan egy pisztolyt meresztett ránk fogait
                        vicsorgatva. Mikor megneveztem magamat, fölkacagott a gyerek, a zászlót
                        lehajította és nagysietve leszállt a fáról. Kérdésemre megtudtam a
                        következőket: a gyermek árva, egész öröksége egy pisztoly, meg egy hosszú
                        tőr. Apja a svédek ellen harcolt, apám seregében, Wallensteinnel s a gyerek
                        már nem egy portyázó törököt lőtt le. Akkor éjjel is a fűzfa lombjai között
                        rejtőzött s egy törököt látott, aki nagy sietséggel nyargalt az úton egy
                        magyar zászlóval. Látta, hogy a törököt egy lövés földre teríti, de
                        fölkapaszkodik, mire ő leszállt a fáról és örökre elnémította tőrével. Aztán
                        a nyargaló lovat vette űzőbe és a hosszas hiábavaló szaladgálás után
                        visszatérve, a fáradságtól elaludt. Most itt van apródaim között, jelleme a
                        legkülönösebb: hallgatag és csendes, minden parancsot szó nélkül, rögtön
                        teljesít, ha veszély mutatkozik, mogorva, hideg vonásai fölmelegednek, sötét
                        szeme fényben úszik, minden izma dagad. Valóságos oroszlán ez a gyerek. A
                        zászló övé.</p>
					<p>A vendégek bámulva hallgatták az egyszerű elbeszélést, aztán a várudvaron
                        Zrinyi paripáit csodálták meg. Különösen egy szürke mén ragadta meg
                        figyelmüket, amely a két roppant csatlóst maga után vonszolva, mindenáron
                        Zrinyihez törekedett és feléje nyujtotta fejét, mintha hízelgést és
                        simogatást követelne.</p>
					<p>- Ez kedvenc paripám, uraim, - mondta Zrinyi a pompás állat nyakát veregetve.
                        A krimi béget lőttem le hátáról. Most ura nevét viseli. Alinak hívom.
                        Különös sajátsága, hogy a törököt egy negyedmérföldnyire megérzi s
                        nyerítéssel és kapálással árulja el.</p>
					<p>Később átmentek a fegyvertárba, ahol a szíves házigazda maga figyelmeztette
                        vendégeit a nevezetes tárgyakra. Kardokból, zászlókból és török lófarkakból
                        mesterien formált mennyezet alatt Zrinyi Miklós lovasszobra állt ugyanazon
                        öltözetben, amit az emlékezetes szigeti kirohanás napján viselt. A tágas
                        teremben ízlés, gazdagság és rend vetekedett egymással.</p>
					<p>A délután és az este nyájas társalgásban, komoly beszédek között telt el, míg
                        végre a vendégurak visszavonultak kényelmes szállásukra.</p>
					<p>- Micsoda ember ez! - kiáltott fel Nyáry Lajos, szenvedélyesen megszorítva a
                        mellette haladó Zákányi András kezét.</p>
					<p> Vége az első kötetnek.</p>
				</div>
			</div>
			<div type="group">
				<head>MÁSODIK KÖTET.</head>
				<div type="chapter">
					<head>A KÖLTŐ.</head>
					<p>Mikor a nap lehanyatlott s az éj kiterjesztette szellemszárnyait, mikor a
                        csendes ég lakói mérhetetlen pályáikról néztek le a néma erdőkre és
                        völgyekre, tágas rónákra, akkor Zrinyi visszavonult dolgozószobájába. Senki
                        se ismert volna rá a harcfira, a csaták bölcsőjében ringatott gyermekre, aki
                        ágyúdörgésben és csatarivalgásban érett férfivá. De igen is, Zrinyi
                        Miklósra, akiről az író mondja: hogy előbb szerették, mint ismerték és
                        véteknek tartották őt nem szeretni.</p>
					<p>A gyöngyházzal kirakott könyvszekrények, melyeknek párkányai fölött görög és
                        római bölcsek őrködtek, a külföldi állatok élethű, ízléses csoportozatai, a
                        gyönyörűen felszerelt íróasztal, első pillantásra mutatták, hogy az az
                        ember, aki az ellenség réme volt, itt nem egyéb, csak Zrinyi, a költő. Szép
                        lelke is levetkőzte a komoly valót s egy nemesebb világot teremtett magának,
                        ahol menedékre talált.</p>
					<p>Igy látjuk őt most is, Csáktornyán, íróasztala mellett. Nyolcágú lámpa
                        világítja meg komoly vonásait. Szép, domború homloka olykor könnyű redőkbe
                        borul. Csendes, költőajkán mosoly ül és élettel teli szeme ábrándos fényben
                        csillog. Violettának ír. Gyöngéd versekben leheli ki szerelmét és az átkot,
                        mely azon borong.</p>
					<p>Egyszerre megszólal a kapuőr szarukürtje és háromszor belekiált a csendbe.
                        Zrinyi föláll és kitárja az ablakot, aztán csendesen fel-alá járkálva az éji
                        vendégre látszik várakozni.</p>
					<p>A kapuőr jelentése után az őrség egyik tiszte a dobogón át az érkező elé
                        sietett. Abban a háborús korban ez csak olyankor történt, ha az érkező sem
                        küldőjét, sem önmagát nem akarta megnevezni. Minden más vendég vagy ismerős,
                        ha a kapuőrnek megmondta a nevét, azonnal bebocsáttatást nyert. Zrinyi
                        ablakából látta, hogy senki sem jött be a várba s ez meglepte, mert abban az
                        időben még a török vezérek, vagy basák küldötteit is beeresztették, hiszen
                        az ilyen jól őrzött és jól védett várban nem volt szükség remegő
                        óvatosságra.</p>
					<p>Pár perc mulva az őr visszatért s a bán ablakában virágot látva, felsietett a
                        lépcsőn. Az ajtó kinyílt s Angelo, most már Zrinyi komornyikja lépett a
                        szobába.</p>
					<p>- Eccellenza, az őrség tisztje, - szólt az olasz.</p>
					<p>- Bejöhet, Angelo, - mondta Zrinyi, mire a tiszt belépett.</p>
					<p>- Mi hírt hoz kegyelmed? - kérdezte a bán a vasba öltözött férfit.</p>
					<p>- Egy tatár érkezett, nagyságos uram, küldőjét nem akarja megnevezni s ezt a
                        tekercset nyomta a kezembe.</p>
					<p>- Válaszra vár? - kérdezte Zrinyi.</p>
					<p>- Igen, - felelte a fiú.</p>
					<p>- Jól van, ereszd be és tartsátok jól, egy negyedóra mulva jelentkezz
                        nálam.</p>
					<p>A tiszt eltávozott és Zrinyi a tekercs zsinórát fölmetszve, azt olvasni
                        kezdte. A levél olasz nyelven volt írva: „Mirza kán üdvözli gróf Zrinyi
                        Miklóst és örülni fog, ha vele találkozhatik, Jézus papjainak kolostora
                        közelében három nap mulva, hajnalban. Kíséretül egyetlen fegyveres szolgát
                        hoz magával.”</p>
					<p>Zrinyinek sok dologban igen egyéni nézetei voltak. Ez a kihívás érdekessé
                        tette előtte a büszke tatárt, aki a rajta esett kudarcot így akarta
                        lovagiasan megbosszulni. Néhány percnyi gondolkodás után e szavakat jegyezte
                        fel egy hófehér lapra: „Egyetlen fegyveres szolgával - bizonyosan. Zrinyi
                        Miklós”. Aztán a lapot összehajtva és gondosan lepecsételve, átadta azt a
                        belépő tisztnek.</p>
					<p>- Add át a tatárnak, - mondta egykedvűen.</p>
					<p>A tiszt alig lehetett pár lépésnyire a szobától, mikor megint Angelo lépett
                        be. Zrinyi meglepetten fordult a hivatlanhoz:</p>
					<p>- Mi az újabb hír, barátom? - kérdezte szelíden.</p>
					<p>- Semmi, eccellenza, - mondta a komornyik - nekem lenne mondanivalóm,
                        ha...</p>
					<p>- Beszélj, Angelo.</p>
					<p>- Nagyságodnak egy francia vadásza van.</p>
					<p>- Igen, vadászvendégeim nagyon meg vannak vele elégedve.</p>
					<p>- Nagyságod is?</p>
					<p>- Miért nem? - kérdezte Zrinyi.</p>
					<p>- Én nem, eccellenza.</p>
					<p>- Sajnálom barátom, - mondta Zrinyi nevetve - de ha Olaszországból hozatnék
                        vadászokat, nagyon elszaporodna a medve és vadkan. Mi kifogásod ellene?</p>
					<p>- Nagyon is jó lövő a fickó, - mondta Angelo jelentős hangsúllyal - nekem
                        egyáltalában nem tetszik. Ez az ember Montecuccolitól jön.</p>
					<p>- Pompás ajánlás, - mondta Zrinyi mosolyogva - vetélytársam nagyon rendes
                        cselédeket tart.</p>
					<p>- Lehet, - szólt Angelo - de nagyon is szemfüles, tolakodó és különös
                        dolgokat csacsog. Meg aztán az én barátságomat nagyon is vadássza.</p>
					<p>- A francia szeret csacsogni s ha egy ilyen derék fickó barátságát keresi, az
                        csak becsületére válik.</p>
					<p>- Eccellenza, ez a vadász gazember!</p>
					<p>Zrinyi kicsit elkomolyodott.</p>
					<p>- Miért mondod ezt?</p>
					<p>- Nem szeretem, amiket beszél. Nagyságodat veszedelmes embernek tartja s nem
                        egyszer mondta, hogy halála kedves hír lenne az idegen vezéreknek.</p>
					<p>- Az lehet, barátom, de ez nem a ti dolgotok.</p>
					<p>Zrinyi távozást intett, de Angelo az ajtóból megint visszafordult.</p>
					<p>- Eccellenza, - mondta a maga nyers módján - a vadászt el kell küldeni!</p>
					<p>- Kell? - kérdezte Zrinyi önkéntelenül elmosolyodva.</p>
					<p>- Igen, nagyságos uram, mert még egyebet is mondott. Pár nap előtt azt
                        erősítgette, hogy aki rá akarná adni fejét, úr lehetne egy jó lövés
                        után.</p>
					<p>Zrinyi egy kicsit elgondolkozott.</p>
					<p>- Hiszen, ha ezt neked mondja, az már bizonyítja, hogy számítás nélkül
                        történik. Mindenki tudja, hogy hű emberem vagy.</p>
					<p>- Igaz, eccellenza, de én magam igyekeztem megnyerni bizalmát és amint
                        mondom, a fickó Montecuccolitól jön s az, úgy tudom, nagyságos uram
                        legnagyobb ellensége.</p>
					<p>- Angelo, - mondta Zrinyi - a kis ezredes nem nagyfontosságú ellenség.
                        Egyetlen hibája, hogy a magyarokat gyülöli. De alacsony tettre azt hiszem,
                        képtelen.</p>
					<p>Az olasz békétlenül rázta a fejét. Mire a bán így folytatta:</p>
					<p>- Hűségedet becsülöm, de Magyarországot ne tekintsd Velencének. Ne gyaníts
                        mindenkiben gyilkost és tőrödet ne viseld mindig, ez nálunk szokatlan.</p>
					<p>Az olasz bosszúsan rejtette oldalzsebébe tőrét és kifelé indult.</p>
					<p>- Maradj, - mondotta Zrinyi - későn van már, levetkőzöm.</p>
					<p>Angelo az oldalszobába kísérte urát, levetkőztette s egy ezüst mécsest
                        helyezett a szőnyegre. Aztán kiment. - Nem jól van ez - morogta magában -
                        ezek a magyar urak sokkal jobbak, semhogy okosak lehetnének. Szemmel fogom
                        tartani a hetyke franciát, amíg én élek, corpo di bacco, senki se bántsa
                        uramat!</p>
					<p>Másnap mintegy kilenc óra lehetett, mikor a követség a legszívesebb búcsúzás
                        után jó reményekkel tele, eltávozott. Zrinyi jó darabig elkísérte őket
                        lóháton s mikor Csáktornyára visszaérkezett, igen kedves meglepetés várt
                        rá. Manuel Zeno üdvözölte az oszlopos csarnokban.</p>
					<p>- Ó, Manuel, - kiáltott Zrinyi, vendége mindkét kezét megragadva - ez aztán
                        kellemes meglepetés, légy üdvöz a mogorva magyar várban.</p>
					<p>- Egy száműzött keres menedéket vendégszerető falaid között, barátom, - szólt
                        Manuel.</p>
					<p>- Érezd otthon magadat, barátod hajlékában, - mondta Zrinyi beljebb vezetve
                        vendégét. - Száműzött? - kérdezte azután.</p>
					<p>- Ó, hiszen én ezt még Velencében megjósoltam, - a Tizek bizonyos dolgokat
                        nem szoktak elfeledni.</p>
					<p>- És vagyonod? - kérdezte részvéttel a házigazda, miközben az elfogadóterembe
                        léptek.</p>
					<p>- A velencei óvatos nép, nem sérti meg a császárt azzal, hogy egy nobilit,
                        aki szolgálatában állt, kiraboljon. De magunk is óvatosak vagyunk, vagyonunk
                        egy része készpénzben van és olyan helyeken, ahol a Tizek nem férhetnek
                        hozzá. De most egy más kérdés, barátom: anyámról és Violettáról mit
                        tudsz?</p>
					<p>- Mindeddig nem lophattam időt magamnak, hogy ellátogassak hozzájuk, -
                        sóhajtott Zrinyi. - De remélem, mielőbb megláthatom őket.</p>
					<p>- Hát Malipieriről tudsz-e valamit?</p>
					<p>- Hogyan? Ezt tőlem kérdezed? - kiáltott Zrinyi.</p>
					<p>- Számüzetése nagyrészt szemfényvesztés volt, - mondta az ifjú olasz. -
                        Joanelli, aki a Tizek titkos ügyvivője volt Bécsben, nemrég meghalt s szinte
                        biztosra veszem, hogy Malipieri állt a helyére, talán álnév alatt. De akár
                        Bécsben van, akár másutt, nem fog sokáig titok maradni, neki mindenütt
                        szerep kell, anélkül nem élhet.</p>
					<p>Zrinyi egy darabig gondolkozott, aztán így folytatta:</p>
					<p>- Anyád és Violetta Ecsed felé vették útjukat, egyik hívem, Lubl Leonard,
                        akit hirtelenében Rákóczihoz kellett küldenem, alighanem találkozik velük s
                        így nemsokára bizonyosat hallunk felőlük. Gondolod, hogy Ariel megmarad
                        bosszútervénél és nyugalmukat meri háborgatni?</p>
					<p>- Ettől az embertől minden kitelik. De hogy nyíltan szóljak, dühe alighanem
                        téged fenyeget inkább, mint Violettát.</p>
					<p>- Hadd jőjjön, - készen talál.</p>
					<p>- Az ármány és cselszövés is?</p>
					<p>- E részben majd jó csillagom véd, - felelte Zrinyi nyugodtan.</p>
					<p>Késő este a kertben sétálgatott a két jóbarát s többi között Mirza kán is
                        szóba került. Zrinyi tudta, hogy a kaland, mely előtte áll, visszhangra
                        talál barátjánál s azért említést tett róla. És csakugyan, Manuel mindenáron
                        látni akarta a tatárt.</p>
					<p>- Sajnálom, barátom, de egyetlen fegyveres szolgánál többet nem vihetek
                        magammal, - mondta Zrinyi.</p>
					<p>- Hát legyek én az, - felelte az olasz hevesen.</p>
					<p>- Ezt csak úgy lehet, ha becsületszavadat adod, hogy a csatába nem avatkozol
                        és egészen semleges maradsz.</p>
					<p>Manuel ebbe is beleegyezett s Zrinyinek tetszett a terv. Hiszen a
                        legszerényebb hősnek is öröm, ha vitézi tetteinek tanúja van.</p>
				</div>
				<div type="chapter">
					<head>A VIADAL.</head>
					<p>A pompás csáktornyai várban, ahol valóságos udvartartás volt és vendég
                        vendéget ért, Manuelnek hamar eltelt a két nap. A harmadik nap hajnalán,
                        mikor a várőrségen kívül még mindenki aludt, két egyszerűen öltözött lovas,
                        egy úr és egy fegyveres szolga haladt ki a dobogón. A bán a híres Alin ült,
                        amely olykor magasra emelte orrát és kurta nyerítést hallatott. Manuel
                        egyszerű huszárruhában volt és kedvteléssel nézegette fehér farkas
                        kacagányát s a nyeregkápáján keresztülfektetett könnyű kopjákat. Szép barna
                        lova játszva hordta könnyű terhét. A Remete Szt. Pál kolostora felé vették
                        útjukat. Az eget gyászos fekete fellegek borították és sötét falaikon
                        kísértetien fehérlettek a vár őrtornyai. Nemsokára elértek a kolostorhoz és
                        ott betértek az erdő sűrűjébe. Egy tisztás szélén egyszerre deli lovag tünt
                        fel: karcsú derekát arannyal áttört öv kerítette s bő vörös csálvárja sárga
                        bőrharisnyában és török babusban végződött. A lovag kíséretében egy másik
                        tatár mutatkozott, akinek fejét, keleti öltözetével ellentétben, leeresztett
                        rostélyú sisak födte.</p>
					<p>Mirza kán, mert ő volt, egyet kiáltott sötét ménjére s a bán elé ugratva így
                        szólt:</p>
					<p>- Allah szaklah sin! Allah huekber! - Aztán olaszul folytatta: - Az ég szőjje
                        napjaid fonalát addig, míg e kard elmetszi! Készen állok én, a tatár kán,
                        egy kardjátékot megkísérleni Zrinyi Miklóssal!</p>
					<p>Zrinyi látta, hogy nemes ellenféllel van dolga, azért sem oldalt, sem hátra
                        nem tekintett. Tudta, hogy férfikar és nem ármány várja. A tatár lovát is
                        figyelmesen vizsgálta.</p>
					<p>- Ez a ló, - szólt Mirza, akinek tetszett a méltánylás - degestháni faj,
                        atyja Minas béget hordta hátán, anyja Boldog-Arábiából került. Nézd e
                        fegyvert, - folytatta félig kivonva kardját - éle ezüst és acél, nemes
                        frigyben, Omáré volt valaha, ki azt Mekka bevételénél magától a prófétától
                        nyerte.</p>
					<p>Zrinyi gyönyörűséggel nézegette a pompás ereklyét, aztán lova sörényét
                        megsimogatva mondta: - Ez a ló is a ti pusztáitokon növekedett, Ali ez,
                        híres szürkém, akit jól ismernek a török táborban. - Majd a kán
                        meglepetésére kardját nyujtotta és ellenfele kezébe adta. - E fegyver
                        nagyatyámé, a szigeti Zrinyi Miklósé volt és öcsém, Péter, akinek karja az
                        enyémnél súlyosabb, egy vasrudat kettészel vele.</p>
					<p>Mirza néhány könnyű vágást tett a karddal, aztán visszaadta gazdájának.</p>
					<p>A rövid beszélgetés után Zrinyi végre így kiáltott fel:</p>
					<p>- De most dologra!</p>
					<p>Azzal intettek fegyveres szolgáiknak, akik azonnal hátrább álltak. Aztán
                        kardjukat kivonva, egyik jobbra, másik balra száguldott, míg elég távol
                        álltak egymástól.</p>
					<p>- Ide, ide! - kiáltott Zrinyi, de Mirza máris előtte termett és olyan
                        gyorsasággal forgatta kardját, hogy az acél egészen eltünt. Zrinyi hirtelen
                        megfordította lovát és széles kardjával saját fegyvere alkotta lánggyűrűbe
                        vágott. Most heves kardviadal kezdődött, mind a ketten igen nagy ügyességet
                        fejtettek ki. Egyszerre a két fénylő acél éppen összetalálkozott s a bán
                        kardjának keményebb vasa Mirzáéba beleharapott, úgyhogy a két fegyver
                        valóságos kelepcébe fogódott. Zrinyi most a bán ménjéhez szorította lovát,
                        míg ellenfele mindenáron igyekezett kardját kiszabadítani.</p>
					<p>Hidegvérre volt most szükség! A kán hosszabbra eresztette a kantárt, de lova,
                        ahelyett, hogy szabadságát használná, egész súlyával a Zrinyi szürkéjére
                        nehezedett, amely hinnyogni kezdett, fülét hátrafektette és zabláján a
                        tajték vérrel vegyült. A fegyveres szolgák előresiettek, de a két vívó
                        harsány felkiáltása helyre terelte őket.</p>
					<p>Mirza most tőrét akarta kihúzni, de Zrinyi azonnal észrevette szándékát. A
                        két felbőszült állatot lehetetlen volt elválasztani egymástól. Balkezét a ló
                        foglalta el, jobbjával kardját akarta kiszabadítani és éppen ezáltal mindég
                        közelebb szorult ellenfeléhez. Mirza fejéről lehullott a kalpag. Mind a
                        ketten annyira nekihevültek, hogy lélekzetük is elakadt. Abban a
                        pillanatban, mikor a tatár végre megtalálta tőre markolatát és Zrinyi életét
                        hatalmában hitte, a magyar vitéz, azzal a könnyűséggel, amely sajátsága
                        volt, saját nyergéből Mirza nyergébe vetette át magát. A váratlan ugrás a
                        kánt majdnem kiszorította nyergéből, feje egészen a ló derekára hajlott
                        hátra.</p>
					<p>A tatár szolga éles sikoltással előreugratott, mire Manuel mellette termett
                        és megragadta lova kantárát. A tatár felemelte sisakrostélyát és szemeik
                        találkoztak. -</p>
					<p>- Fioretta! Higyjek-e szememnek, - kiáltott Manuel elámulva.</p>
					<p>- Signor, adja becsületszavát, hogy el nem árul, - szólt a hölgy - de most
                        siessünk, mert két élet veszélyben van!</p>
					<p>Mirza a következő percben a bán hatalmában volt s az kemény fordítással
                        földre sujtotta őt, majd leugrott a lóról és megállt a félájult tatár
                        előtt.</p>
					<p>Fioretta, vagy Fatime, azt látva, Manuellel együtt leugrott lováról s
                        fájdalmas kiáltással rogyott a kán mellé. Könyörgő tekintete, mintha arra
                        kérte volna a két leventét, hogy ne ismerjék fel őt. Zrinyi csatától
                        kihevült arcán most megint szép, nyugodt kifejezés ült. Szelíden szólt az
                        időközben felocsudott tatárra, aki dühösen nézett maga elé.</p>
					<p>- Életed hatalmamban van, de inkább, mint valaha, bámulom vitézségedet.
                        Életem egy hajszálon függött. Hanem, - tette hozzá szigorúbban - a tőrt nem
                        kellett volna használnod.</p>
					<p>- Neked is volt tőröd, - vágott közbe a tatár és halálsápadt, szép arcán a
                        megszégyenülés pírja mutatkozott.</p>
					<p>Zrinyi bőrövére tekintett és futó mosollyal mondta:</p>
					<p>- Amit itt látsz, az valóban tőr markolatához hasonlít, de íróeszközöm,
                        amelyet megszokásból magamnál hordok. - Ezzel egy csinos, hengeralakú
                        eszközt vont elő és megmutatta a kánnak. - Igy hát magam vagyok a hibás és
                        nemes ellenségem tökéletesen felmentve áll előttem.</p>
					<p>A tatár feltámaszkodva hosszan nézett Zrinyire. Arcán keserves küzdelem
                        viharzott. Mintha most kezdte volna igazán gyülölni Zrinyit, éppen felsősége
                        miatt. Zrinyi talán megsejtette a büszke tatár érzéseit, de nemes természete
                        most sem tagadta meg magát.</p>
					<p>- Mirza kán, - mondta engesztelő szelídséggel - ez a kard legdrágább
                        ereklyéim közé tartozik, fogadd el tőlem elismerésem jeléül. És mondd meg,
                        hová küldjem sátorodat, fegyvereidet?</p>
					<p>Mirza csendesen felállt, aztán ő is felemelte kardját a földről és a bánhoz
                        közelített. Ajka vonaglott, szeme égett, eleinte úgy látszott, mintha
                        tekintetével el akarná nyelni. Végre remegő ajakkal így szólt:</p>
					<p>- Keresztény! - mint a nap, ha fénylő arcát kiemeli, a csillagok elsápadnak,
                        úgy a bámulat, melyet nemes szíved kelt bennem, túlragyogja haragom
                        villámait. Legyen béke veled, keresztény, a tatár a gyülölséget kivetette
                        szívéből. Fogadd el e kardot és emlékezzél, hogy él egy muzulmán, aki mikor
                        kelet felé tekint és Allahhoz küldi imáját, mikor töviseket szór a gyaurok
                        sírjára és leköpködi szakállukat, egyet kivesz és annak azt kívánja, hogy
                        legyen vele Allah és a próféta!</p>
					<p>Zrinyi szívét melegség öntötte el, nemes arcán öröm suhant át. Volt valami a
                        puszták fiának egész viselkedésében, ami jobban megkapta őt, mint a
                        megszokott tömjénezés. Mirzában győzött az ősi nemesség, a magyar levente
                        lelki felsősége hódította meg. Két ilyen ember nem gyülölhette egymást.</p>
					<p>A bán elfogadta a szép fegyvert, melynek vasa elég széles volt, hogy a mély
                        csorbát ki lehessen köszörülni és melegen mondta:</p>
					<p>- Elfogadom, de csak mint nemesebb ajándék jelét: én a tatár kán barátságát
                        kérem s a magamét ajánlom cserébe.</p>
					<p>Mirza kán leltében egy új, eddig ismeretlen érzés került felül. Előtte állt
                        az az ember, akit olyan sokáig gyülölt, de ha őszinte volt, nem tagadhatta,
                        hogy gyülölsége voltaképpen irigység, vetélkedési vágy volt. Most úgy
                        érezte, hogy a gyülölt Zrinyi Miklós nem az volt, akit most megismert. Egy
                        belső szózat súgta neki, hogy ha ezt a szelíd, nemeslelkű férfit barátjának
                        nevezhetné, az jobban kielégítené büszkeségét.</p>
					<p>- Igen, - szólt szenvedélyesen - szívem feléd hajlik, te nemes, te vitéz
                        ember!</p>
					<p>- A csatában ellenség, csatán kívül jóbarát - szólt lelkesen Zrinyi.</p>
					<p>Egy darabig némán néztek egymás szemébe, majd lóra ültek s együtt haladtak
                        egy darabig, beszélgetve. Zrinyi elismételte ígéretét, hogy a Hortobágyon
                        szerzett zsákmányt visszaküldi Mirzának. Mögöttük a tisztes távolban haladó
                        két fegyveres szolga szintén élénk beszélgetésbe merült. Végre elváltak.
                        Zrinyi haza lovagolt Manuellel, aki nagyon meg volt elégedve a kalanddal s
                        nem is tagadta, hogy csak becsületszava adott neki erőt, nem avatkozni a
                        csatába.</p>
					<p>- Tudod-e, barátom, - mondta azután - micsoda különös fölfedezést tettem még?
                        Mirza fegyveres szolgája asszony volt. És pedig ismerős: Fioretta, a híres
                        táncosnő.</p>
					<p>- Igen, - mondta Zrinyi - én már láttam őt a kán sátrában és azonnal
                        ráismertem. Meg nem foghatom, hogy kerülhetett Mirzához.</p>
					<p>- Pedig egyszerű a dolog, - felelte Manuel - Fioretta mindent elmondott. A
                        kán június vége felé Konstantinápolyban járt s ott a bazárban vette meg
                        Fiorettát.</p>
					<p>- A bazárban? - kiáltott meglepetve Zrinyi - és oda, hogy került?</p>
					<p>- Jónak látta elhagyni Velencét s a török cirkálóhajók elfogták. Igy került
                        egy lélekkufár hatalmába.</p>
				</div>
				<div type="chapter">
					<head>UTI KALAND.</head>
					<p>Nemsokára visszaérkeztek a kastélyba, szoros titoktartást ígérve egymásnak.
                        Manuel szavát adta Fiorettának, hogy senkinek sem árulja el velencei multját
                        s a bán titoktartásáról is biztosította.</p>
					<p>Annáról és Violettáról még mindig nem tudtak semmi bizonyosat, mert Leonard
                        még nem érkezett vissza.</p>
					<p>Zólyomi szép vendégeivel a rettenetes felhőszakadás miatt két nappal későbben
                        indult el Ecsedről, mint szándékozott. Egy darabig várakoztak, talán az idő
                        jóra fordul, de hasztalan. Most már attól kellett tartani, hogy a lápos föld
                        feneketlen sárrá változik, az ecsedi ház pedig olyan kevés kényelmet kínált,
                        hogy tovább ott időzni majdnem lehetetlen volt. Anna nem kerülhette el, hogy
                        a fejedelemnével, a híres Lorántffy Zsuzsannával meg ne újítsa
                        ismeretségét. A fejedelmi hölgy és menye, Báthory Zsófia, ifjabb Rákóczi
                        Györgyné, nyájasan fogadták a hölgyeket, sőt Lorántffy Zsuzsánna bizonyos
                        rokonszenvvel közeledett Annához és készséggel meg is ígérte neki, hogy
                        minden módon igyekszik megengesztelni a fejedelmet az öreg Zólyomi iránt.
                        Anna megnyugtatva távozott szállására.</p>
					<p>Indulásuk az öregúr nem éppen pontos intézkedései miatt nagyon is elkésett,
                        hajnal helyett délután két órára maradt. Végre valahogy kiért a várból a két
                        hintó, de a lovak nehezen vánszorogtak az iszonyú sárban s pár óra múlva
                        rájuk sötétedett. A dühös szél teljes erejével nekifeküdt a hintóknak,
                        melyek egymástól jó távol maradtak és küzködtek a ragadozó sárral. A
                        társzekérnek nyoma se látszott.</p>
					<p>- Valahol meg kell szállnunk, Violám, - mondta az öreg Zólyomi békétlenül s a
                        kocsiból kitekintgetve a kocsissal zsémbelt.</p>
					<p>Anna a második hintóban ült jó messzire az előbbitől s útipalástjába
                        burkolózva, az ülés szögletébe húzódott. Arcán türelmetlenség és unalom
                        látszott Még beszédes nőcseléde is szokatlanul hallgatag volt. A vihar
                        hirtelen közelebb jött, csattanás csattanást ért s az egymásba átszakadó
                        villámok egészen elűzték a sötétséget. A hintók úton, réten, árkon,
                        zsombékon át, csak találomra haladtak s az öregúr, aki eddig még biztatta
                        unokáját, most maga is hangos káromkodásra fakadt. A szokatlan helyzet
                        Violettát is megijesztette.</p>
					<p>- Nem volna jobb, ha kiszállnánk, nagyatyám s a hintó mellett próbálnánk
                        gyalogolni, míg valami emberi hajlékra akadunk? - kérdezte Violetta most mát
                        jobban ejtve a magyar szót, bár még mindig olaszos kiejtéssel.</p>
					<p>- Megállj! - kiáltott Zólyomi a kocsisra, aki anélkül is megállt. Úgy
                        rémlett, valami világot látnak, még pedig igen közel.</p>
					<p>- Ez a Rikolti csárda, - mondta az öreg úr lekászolódva a hintóról, míg
                        Violetta ifjú könnyűséggel szökött le a földre, vagy inkább a feneketlen
                        sárba. Nagyatyja hátratekintett, de bár a villámok lángzuhatagként
                        világítottak, a második hintót sehol se látták, és kiáltásaik is felelet
                        nélkül maradtak.</p>
					<p>- Várjuk meg anyámat, - mondta Violetta dideregve az iszonyú záporban. Ebben
                        a pillanatban mintha kiáltás, vagy sikoltás hallatszott volna a
                        távolból.</p>
					<p>- Csitt! - mondta reszketve Violetta, - mintha kiáltást hallanék, hallgassa
                        csak, nagyatyám. Santissima Maria! Ha valami baj van! Várjuk meg anyámat. -
                        Megint füleltek, de most már semmit se hallottak.</p>
					<p>- A csárda pár hajításra van ide, - mondta Zólyomi, - ott legalább nem ver az
                        eső bennünket. Várjuk meg ott. </p>
					<p>Nagynehezen megindultak s egy jó negyedóra múlva náddal fedett ház elébe
                        értek, melynek nyitott konyhaajtajából világított a tűz. A csapláros
                        balfülére vágott süveggel, a tornácon könyökölt, s bámész tekintetet vetett
                        az érkezőkre.</p>
					<p>- Van-e hely a lovaknak? - kérdezte nyersen az öregúr. - Nem ismer-e
                        kend?</p>
					<p>- Nem, uram, - felelte gorombán a fogadós, - csak két hete, hogy átvettem a
                        csárdát. Hely van embernek, lónak, már olyan, amilyen, de egyéb semmi.</p>
					<p>- Tűz csak van, ahogy látom?</p>
					<p>- Az lesz, - felelte a fogadós és ásítva föltápászkodott. - Van még néhány
                        nádcsomó az eresz mögött, de fát nem tartunk.</p>
					<p>Violetta a konyhába sietett és nedves kezecskéjét melengette a tűz
                        fölött.</p>
					<p>- Legjobb lesz, ha az állásba mennek kegyelmetek, ott tágasabb a hely, -
                        mondta a fogadós barátságtalanul. - Itt a szobák teli vannak rakva és
                        takarítani késő.</p>
					<p>- Rögtön nyiss szobát, gazember, - kiáltott fölfortyanva az öreg Zólyomi, -
                        vagy összetöröm minden csontodat! Nem ismered-e Zólyomi Dávidot?</p>
					<p>Ahogy ezt a nevet kimondta, a csaplárost mintha kicserélték volna, ijedten
                        lekapta sapkáját, arca halálsápadt lett és hallatlan mozgékonyság szállt
                        tagjaiba.</p>
					<p>- Még egy hintó, meg egy társzekér hátra vannak, - mordult rá Zólyomi, -
                        nincs egy embered, akit elébük küldhetnénk?</p>
					<p>A csapláros felelet helyett egy retekbe szúrta a gyertyát és kiügetett a
                        szobából. Majd nagy készséggel megint bent termett és gyorsan mondta:</p>
					<p>- Az ember készen vár uram, a lovat már föl is nyergeltem.</p>
					<p>- Jól van, - mondta Zólyomi megvetően, - mondd meg neki, hogy siessen az
                        ecsedi úton és mihelyt a hintóra rátalál, kísérje ide.</p>
					<p>Violetta igen nagy aggodalomban volt, bár leplezni próbálta izgatottságát
                        nagyapja előtt.</p>
					<p>- Talán csak nem dőltek fel, - rebegte.</p>
					<p>- Attól ne tarts gyermekem, a kerekek most olyan mélyen járnak a sárban, hogy
                        feldőléstől nem kell tartani. Inkább attól tartok, hogy eltévedtek valahol a
                        sötétben.</p>
					<p>Zólyomi, akinek egyáltalában nem volt szokása az aggódás, helyet foglalt az
                        egyik lócán és falatozni kezdett. Violettát is kínálgatta, de az csak
                        erőltetve vett egy-egy darabkát. Míg a fogadós a szénakötegeket hordta be és
                        fekhelyeket készített, az öreg egy különös eszközt csatolt le derekáról.
                        Hüvelyknyi vastag, gömbölyű bőrabroncs volt ez, mikor az asztalra vetette,
                        olyat koppant, hogy Violetta összerázkódott.</p>
					<p>- Nem találod el, mi ez, - mondta az öreg fájdalmas mosollyal megemelve
                        unokája előtt a különös szerszámot.</p>
					<p>Violetta kérdő tekintettel nem-et intett. Sokkal jobban aggódott most anyja
                        miatt, semhogy nagyon kíváncsi lett volna.</p>
					<p>- Látod, Violám, az Isten különösen osztja el a szerepeket, - kezdte az öreg,
                        - egyik-másik embernek olyan a sorsa, mint a sziklaoromé, amely messzire
                        kimereszti időrágta homlokát, a vihar jő és megy, magas fenyők összedőlnek,
                        olvadó hózuhatagok söpörnek el felette s ő ingatlanul áll. Ilyen szikla
                        vagyok én, gyermekem, sok vihar rombolt el felettem s még ingatlanul áll ősz
                        fejem, de aláásta már a zivatar s egy szellő a mélységbe sodorhatja. Azért
                        én is, mint az örökös vándor, a vén Ahasvér, sose tudhatom, melyik
                        pillanatban mozdít ki helyemből a sors. Ez az öv - folytatta a bőrabroncsra
                        mutatva. - élére vert aranyakkal van tele, ólamban mindig készen áll egy
                        nyergelt paripa s a hosszú éjeken sokszor úgy rémlik, szellemszózat súgja
                        fülembe: ébredj, kelj fel öreg vándor, az emberek megirígyelték már tőled az
                        arasznyi földet, amelyen ősz fejed nyugszik. Keress más helyet magadnak. -
                        Olyan mélységesen bús és egyben gúnyos volt az öregember hangja, hogy
                        Violetta önkéntelen mozdulattal keblére vetette magát és sírva fakadt.</p>
					<p>- Ne sírj, gyermekem, mondta az öreg megilletődve, - van egy hely, ahol a
                        fáradt vándor megpihenhet.</p>
					<p>Ebben a pillanatban kinyílt az ajtó és Anna nőcselédje rohant be rémült
                        arccal:</p>
					<p>- Segítség, segítség, - nyögte fuldokolva, - haramiák, rablók!</p>
					<p>- Haramiák! - ordított a csapláros. Violetta összerogyott, míg az öreg
                        bőrövét derekára csatolva, kocsisát parancsolta. Most megint nesz
                        hallatszott s egy zsírosingű suhanc lépett be.</p>
					<p>- Ez az a legény, akit a hintó elé küldtem - kiáltott ijedten a fogadós.</p>
					<p>A suhanc akadozva mondta:</p>
					<p>- A hintó ott hever a sárban, de senkit se láttam se benne, se körülötte.</p>
					<p>A szobaleány most akadozva és hadarva beszélni kezdett:</p>
					<p>- Haramiák ütöttek ránk. Mindent elraboltak. Feldőltünk, akkor vettek körül.
                        Én ijedtemben a kocsi alá bújtam, még hallottam asszonyom sikoltását és az
                        iszonyú ordítozást, de mire magamhoz tértem, mind elmentek, senkit se
                        találtam.</p>
					<p>Violetta közben magához tért és rémülten rebegte:</p>
					<p>- Anyám, hol van anyám?</p>
					<p>Zólyomi próbálta megnyugtatni, aztán a fogadóshoz fordult:</p>
					<p>- Nincsen valami ágbog, vagy seprő itt a házban, amiből szövétneket
                        gyujthatnánk?</p>
					<p>A fogadós kiszaladt s egy lámpással tért vissza, amelyben jókora gyertya
                        égett.</p>
					<p>- Szükségben ez is jó lesz, - mondta Zólyomi. - Unokám itt marad, amíg
                        visszatérek.</p>
					<p>- Nem, nem! - kiáltott Violetta. - megyek én is, látnom kell anyámat! - és
                        könyörögve megragadta nagyatyja kezét, akinek tetszett a lányka
                        bátorsága.</p>
					<p>- Nem bánom, gyermekem, bízzunk Istenben és ne késsünk egy pillanatot se.</p>
					<p>Míg a lovakat előhozták, Zólyomi a szobalánytól valahogy megtudta az egész
                        históriát. Egy órával azután, hogy a második hintó annyira elmaradt,
                        szerencsétlenségükre feldőltek. Anna és a szobalány épségben kikászolódtak a
                        hintó alól, a kocsis az inassal mindenáron igyekezett azt fölemelni.
                        Egyszerre lódobogást hallottak s egy lovascsapat fogta őket körül. A
                        szobalány csak annyit tudott, hogy nem magyarul beszéltek, mert ijedtében
                        elájult. Csak félálomban hallotta, hogy a zaj lassanként elvonul s aztán
                        egészen elnémul. Mikor végre kibújt rejtekéből, ahol a vak sötétségben nem
                        vették észre, iszonyú rémületben előretapogatódzott a távolról csillogó
                        világosság felé.</p>
					<p>Zólyomi nem kételkedett benne, hogy valami portyázó török csapat követte el a
                        dolgot. Violettának minden tagja reszketett, de természetében volt, hogy
                        mindig megpróbált cselekedni, ha lehetett:</p>
					<p>- Tatárok voltak-e - kérdezte a lányt. - Ó, szegény, szegény anyám!</p>
					<p>- Ha tatárok, ha törökök voltak, - mondta Zólyomi, úgy anyád életben maradt,
                        bizonyosan ráakadunk. Az ilyen népségnek van annyi esze, hogy egy pompás
                        hintóban talált úrihölgy életét megkíméli, mert tudja, hogy gazdag
                        váltságdíjat kap érte.</p>
					<p>Amit itt elbeszéltünk, az igen rövid idő alatt folyt le, míg tudniillik a
                        lovakat előhozták. Akkor sietve megindultak mindnyájan. A fogadós sem akart
                        elmaradni, nem tudjuk készségből-e, vagy mert Zólyomi társaságában nagyobb
                        biztonságot remélt, mint a magányos csárdában. A férfiak mind fel voltak
                        fegyverezve, Zólyomi Violettával és a kocsissal lovon ült, míg a fogadós egy
                        régi nyirseprőt gyujtott meg szövétneknek, azzal haladt előttük, az olasz
                        inas pedig a lámpát vitte. A feldőlt hintóhoz érve, irtózatos látvány tárult
                        eléjük. Az országúttól nem messze egy csoport paraszt gyült össze két
                        holttestet vizsgálva. A kocsis és az olasz inas feküdtek ott, tőlük nem
                        messze egy tatár hevert, pár lépésnyire tőle hosszú lándzsa. A kocsi egészen
                        ki volt rabolva, még a bőrt és posztót is levagdalták. Annát sehol se
                        találták s így bizonyosra vették, hogy elevenen került a tatárok kezébe.
                        Violetta érzését nem is próbáljuk leírni. Irtózatos volt, ami átélt.</p>
					<p>Zólyomi a körülötte lézengő emberekkel valahogy megértette a dolgot és
                        rábírta őket, hogy e hintót Beszterecre vontassák. Végre mindnyájan
                        visszafordultak a csárda felé és egyórai pihenés után tovább indultak ők is
                        Beszterecre.</p>
				</div>
				<div type="chapter">
					<head>A FÖLDVÁR.</head>
					<p>Zólyomi Dávid már évekkel ezelőtt, mikor még javainak teljes birtokában volt,
                        foglalkozott a gondolattal, hogy magának előre nem látott esetekre jól
                        megerősített menedékhelyet készít. Beszterecen az ecsedi láp közepén egy kis
                        zálogos birtoka volt s itt kezdte meg építtetni a földvárat, amely később
                        olyan baljóslatú nevezetességre tett szert. Csodálatos erősség volt ez s a
                        vidékiek nem egészen méltatlanul Kis-Ecsednek nevezték. Tágas négyszögben
                        épült, két oldalán a láp, a másik kettőn pedig egy abból ásott széles, mély
                        vízárok körítette. A tágas udvar közepén magányos, mogorva torony
                        emelkedett, amelynek alja téglából készült, felső két emelete pedig egymásba
                        rótt gerendákból, melyeket kívülről nádra mázolt falréteg borított, belül
                        pedig a vastag faszegekkel borított fabordákat agyagtapasz fogta. Az öreg
                        Zólyomi évek óta gyüjtötte a lőport s azt ebben a toronyban tartotta.
                        Kívülről csigalépcső kanyarogta körül a mogorva építményt s tetején valami
                        kis kilátóhelyféle volt, ahonnan nagyszerű kilátás nyilt a lápos vidékre, a
                        távoli kéklő hegyekre és a pompás ecsedi várra. Ez volt Zólyomi Dávid
                        legkedvesebb mulatóhelye.</p>
					<p>Mikor Violetta a vár dobogóján át a világos udvarra érkezett, egy pillanatra
                        valami megkönnyebbülést érzett, de aztán megint fájdalmas kifejezés
                        ereszkedett halálsápadt arcára. A széles tornácon egy ősz, hosszúszakállú
                        férfi állt, komoly és mogorva arccal. Zólyomi pár szóval megismertette
                        Violettával Fekete Mihály uramat, az új várnagyot és Dorka asszonyt, a ház
                        gondnoknőjét, aztán röviden elmondta a történteket s a szörnyűködő
                        kiáltásokkal nem törődve, unokájával a belső szobákba vonult. Még aznap
                        mindent elrendeztek és Zólyomi részletesen megbeszélte Violettával a
                        teendőket, Ő gyülölte Rákóczit s amióta ez megtagadta tőle fia
                        kiszabadítását a börtönből, titokban dühös bosszút forralt ellene. Tudta,
                        hogy Violetta levelet írt a fejedelemnének, amikor anyja eltünt, de semmit
                        se remélt ettől. Csak magában bízott és gyorsan felkészült leánya
                        felkutatására. Tudta, hogy Annát nagy váltságdíj nélkül ki nem
                        szabadíthatja, de szerencsére a hölgyek ékszerei az első hintóban voltak.
                        Másnap reggel az öreg körüljárta a földvárat, a töltések gerincén ásító
                        ágyuktól kezdve az utolsó zúgig mindent átvizsgált, aztán elbúcsúzott
                        unokájától. Még nem indult el, amikor az Ecsedre küldött legény megérkezett
                        a fejedelemné válaszával. Ennek szives hangja valamennyire megnyugtatta
                        Violettát. Az öreg nem akarta kedves unokáját e vígasztalástól megfosztani,
                        megölelte, megcsókolta, aztán hat keményen fölfegyverzett emberével lóra
                        ült és elhagyta faköpönyegét.</p>
					<p>*</p>
					<p>Violetta életének most szomorú szakasza következett el. A népes, ragyogó
                        Velencéből a magányos földvárba vettetve, az idegen arcok között
                        szerencsétlennek és elhagyottnak érezte magát. Most, hogy anyja életét
                        kellett féltenie, szerelme háttérbe vonult és ifjú szíve nélkülözte a
                        legnagyobb vígasztalást.</p>
					<p>Dorka asszony, mint sokan az ilyen gondnoknői állást egy öregúr mellett, az
                        elkésett menyasszonyi koszorú, vagy a közeljövőben kínálkozó örökség hátsó
                        gondolatával vállalta. Mikor megtudta mi történt a Rikolti csárdánál, gonosz
                        örömet érzett, mintha hatalmas ellenségtől szabadult volna meg. Őszintén
                        kívánta: bár sohase kerülne elő Anna. Violettát is ellenséges indulattal
                        nézte, de nem tartotta olyan veszedelmesnek, mint Annát, akiről biztosra
                        vette, hogy ha visszatér, maga veszi át a kormányt. Violetta kegyét
                        mindenáron igyekezett megnyerni, de persze nem tudott nyitjára akadni e
                        gyöngéd és nemes léleknek. A várnak másik nevezetes személye Fekete Mihály
                        uram volt, egy baljóslatú és mogorva ember. Dorka asszony eleinte
                        egyáltalában nem volt megelégedve az új várnaggyal, de az szokatlan
                        udvariasságával és nyájasságával lassankint kiengesztelte és mikor egy szép
                        reggel egy klárisokkal terhelt arany ékszerrel lepte meg, ez a
                        kiengesztelődés tetőpontjára ért. Most már egyetértően megosztoztak a ház
                        kormányzásában, egyik sem avatkozott a másik tisztjébe. Nem lehet tudni,
                        vajjon Dorka asszony bájai olvasztották-e le a jégkérget Fekete uram
                        szívéről, vagy titkos számítás vezérelte lépteit. Annyi bizonyos, hogy a
                        cselédség gyöngédebb viszonyt sejtett közöttük.</p>
					<p>Egy hét telt el az öreg Zólyomi távozása óta és Viola még semmi hírt sem
                        hallott. Napról-napra lehangoltabb lett s a bizonytalanság egészségére is
                        károsan hatott. Egy különös eset még súlyosbította a helyzetet. Szobalánya
                        egy reggel durván faragott tatárnyilat hozott be, melyet az egyik őr talált
                        hajnalban a töltésen. A nyílra olajba mártott papírszelet volt
                        selyemszállal kötözve. Violetta aggódva bontotta azt le s nagy
                        meglepetéssel olvasta a következő szavakat: „Non vi sono lontano”. (Nem
                        vagyunk messze.)</p>
					<p>- Tehát itt is, - rebegte megborzongva, aztán lehetőleg titkolva felindulását
                        a kíváncsi cseléd és Dorka asszony előtt, behivatta a várnagyot és azt
                        mondta neki, hogy az írás puszta fenyegetőzés, jó lesz megkettőzni a
                        vigyázatot. Fekete megígérte, hogy gondja lesz az ilyen lézengőknek útját
                        állani és biztosította Violettát, hogy ha az egész várat körülfognák a
                        tatárok, akkor sem kellene tartania semmitől.</p>
					<p>Végre a nyolcadik napon beállított Zólyomi, sárral és verítékkel borítva.
                        Annyit megtudott a legközelebbi török táborban, hogy a tatárok egy nőt
                        vittek magukkal s majdnem kétségtelen, hogy a kánhoz hurcolták, aki a
                        nevezetesebb rabok váltságdíját szereti magának megtartani. Az öreg úgy
                        tervezte, hogy pár napot pihen s aztán újra útnak indul, de Violettát ez
                        mind nem nyugtatta meg.</p>
					<p>- Kedves nagyatyám, - mondta - nem volna jó a horvátországi bánt értesíteni
                        az egész dologról? Ő talán többet tehetne.</p>
					<p>Zólyomi rövid gondolkodás után fölkiáltott:</p>
					<p>- Ennél okosabbat nem is mondhattál volna, gyermekem! A bán ritkán van török
                        rabok nélkül, öccse, Péter nemrég egy béget fogott el, ha ez még nála van,
                        úgy könnyebb lenne a kicserélés. Mi megfizetnénk a váltságdíjat Zrinyi
                        Péternek és a bégért a tatárok szivesen visszaadnák anyádat.</p>
					<p>Violetta borzongva hallgatta, hogy szeretett anyjáról, mint csereáruról
                        beszélnek, de rettenetes helyzetében még ez az undorító gondolat is
                        vigasztaló volt. Zólyomi meghitt embere még aznap elindult Violetta
                        levelével Csáktornya felé.</p>
					<p>Este, mikor a hold álomvilágát öntötte el a vidéken, Zólyomi a vártorony
                        kapuja alatt üldögélt unokájával. Violetta ebben a pillanatban csak szerető
                        gyermek volt. Lelkét egyetlen fohász töltötte be, anyja szabadulásáért
                        imádkozott Istenhez és ezer kivihetetlen terv szövődött ifjú lelkébe.
                        Egyszerre úgy rémlett mind a kettőjüknek, hogy sebes lódobogást hallanak és
                        csakugyan néhány lovag sötét alakja bontakozott ki a fák közül és
                        közeledett a vár felé. Pár perc mulva gyors kérdések és feleletek
                        hallatszottak a várudvarról és Fekete jelentette, hogy Manuel Zeno kér
                        bebocsátást.</p>
					<p>Violetta felsikoltott örömében, de Zólyomi, akit a sok üldöztetés óvatossá
                        tett, maga sietett fel a töltésre, mielőtt a kapunyitásra engedelmet adott.
                        A széles árok tulsó partján hét fegyveres lovag állt a besztereci küldöncön
                        kívül. Az első lovas, kinek sisakján szép magas sastoll lengett, felemelte a
                        rostélyát és pár üdvözlő szót mondott.</p>
					<p>- Ez a bán! - kiáltott fel élénken az öreg. - Eressze le kegyelmed a hidat
                        gyorsan és nyittasson kaput, kedves vendégek érkeztek.</p>
					<p>A várnagy lesietett s a lovascsapat nemsokára az udvarban állt, a
                        sisakrostélyok felemelkedtek s az öreg Zólyomi előtt ott állt Zrinyi, Manuel
                        és Leonard és kíséretükben Angelo, meg a kis Sátán Ferke és két fegyveres
                        szolga. Zrinyi szíves kézszorítással üdvözölte a vár urát, aztán Manuelt
                        mutatta be neki, mostoha unokáját. Az öreg nagy szemekkel vizsgálta a szép
                        ifjút, megölelte és felkiáltott:</p>
					<p>- Egészen az atyja! Szegény Rinaldo barátom! - Majd az ismerős Leonardót
                        köszöntve, vendégeit a szobába vezette. Violetta, aki a vendégek érkezésekor
                        szobájába sietett, az öregúr szólítására most belépett. Mikor Zrinyit
                        meglátta, egy pillanatra kimondhatatlan gyönyörűség és megkönnyebbülés
                        omlott el benne. Most Manuelt pillantotta meg és anyjára gondolva, kitörő
                        könnyekkel ölelte át mostoha testvérét. Zrinyi igyekezett megnyugtatni a
                        lánykát, elmondta, hogy amint levelét olvasta, tüstént elküldte két meghitt
                        emberét a kánhoz és a budai basához, erősítette, hogy a kán különben is
                        olyan ember, akiről nem lehet föltenni, hogy a fogoly hölgyet bántódás érné
                        nála, ha hozzá került.</p>
					<p>Violetta Zrinyi szavában sokkal több megnyugvást talált, mint addig bármiben,
                        hiszen a szerelemben varázserő van, ami bizalmat és reményt ébreszt. Leonard
                        azzal biztatta, hogy ő maga nemsokára személyesen találkozik a kánnal,
                        Manuel pedig közölte vele, hogy Anna a kán sátorában egy ismerős hölgyet fog
                        találni, aki neki hálával is tartozik. De nem árulta el Fioretta nevét,
                        bármint faggatta is Violetta.</p>
					<p>Zrinyi és Violetta alig lehettek egy percig is egyedül, csak pillantásuk és
                        egyes elejtett szavak mutatták a bensőséget és mélységes szenvedélyt, amit
                        az akadályok csak növeltek. Végre harmadnap reggelén, mikor Zólyomi lápi
                        vadászattal akarta szórakoztatni olasz vendégét és Zrinyi levélírással volt
                        elfoglalva, Violetta fölment nagyatyja kedves kilátóhelyére és Zrinyi is
                        utána jött. Itt, ahol mindenkinek szeme előtt voltak és mégis távol a
                        fürkésző pillantásoktól, lelkük újra egybeolvadt. Violetta elmondta minden
                        fájdalmát és reményét, mert hisz a fiatal szívben mindig van remény. Most
                        már Zrinyi sem kételkedett, hogy Malipieri ott van közelükben és ez a kaján
                        és alattomos üldözés mélységesen fölháborította. Az ország akkori
                        állapotában az utazások súlyos nehézségei mellett szinte lehetetlen volt
                        rendszeres felügyelet hálójával körülkeríteni a bujkáló olaszt s így még a
                        besztereci vár éber őrsége és bámulatos erőssége adták a legtöbb
                        biztosítékot.</p>
					<p>- Violettám, - mondta gyöngéden megragadva a hölgy kezét - a sors ércfalat
                        vont a szertartás elé, amely életünket egyesíthetné, de szíveinket nem
                        választhatta el... Sorsunk olyan, mint a házastársaké, akiket a körülmények
                        elszakítottak egymástól. Én téged Isten előtt hitvesemnek tekintelek. Nem
                        lenne nehéz kikényszerített esküd hiú voltát bebizonyítani. De van az adott
                        szó szentségében valami szűzi s ha egyetlen szeplő esik rajta, önbecsülésünk
                        megsemmisül. Megértelek! Lelked egész fönséget és gyöngédségét fel tudom
                        fogni.</p>
					<p>Violetta csöndesen hallgatta Zrinyit, lelkét betöltötte a jóleső érzés, hogy
                        akit szeret, az tökéletesen megérti. Aztán könnyű sóhajjal mondta:</p>
					<p>- Hiszen mit veszthetünk, barátom? Ez az ember előbb-utóbb kifárad. Nyomorult
                        ijesztgetéssel és férfiatlan leskelődéssel próbál megrémíteni, de én
                        megvetem. S ha néha önkéntelenül félelem fog el, elég rád gondolnom és
                        visszanyerem bátorságomat. Csak egy félelmet ismerek s azt nem tudom egészen
                        legyőzni, - itt mondhatatlan szerelemmel függesztette szemét Zrinyire. -
                        Hátha ez a nyomorult benned látja az akadályt és ez a hite alacsony
                        merényletre készteti.</p>
					<p>Zrinyi arcára büszke, majdnem gúnyos kifejezés ült. Violetta megértette és
                        gondolataira felelt:</p>
					<p>- Nem nyílt csatáról, nem férfias szembeszállásról van itt szó, ez esetben
                        Violetta nem tudna félteni. De az orgyilkos, aki a Tizek éjjeli
                        tanácskozásain és a börtönök sötét rejtekeiben ismerkedett meg a brávók
                        fogásaival, egy tőrszurással könnyen elintézi ellenségét.</p>
					<p>- Nem meri, - mondta Zrinyi nyugodtan - és tudod, Violettám, hogy van egy
                        felsőbb hatalom, amely őrködik életünk fölött. Van egy láthatatlan kar, mely
                        a gyilkos kezét föltartóztatja. Engem szerelmed óv, hogy bízzam
                        szerencsémben, mely eddig is hű társam volt.</p>
					<p>- Adja az ég! - mondta Violetta, akit Zrinyi szava csodálatosan
                        megnyugtatott. Nem akart megválni a távoli reménytől, hogy a sors mégis
                        egyesíteni fogja őket. De Zrinyi lelkében titkos szózat emelkedett. Érezte,
                        hogy a gyöngéd hölgynek csak egy férj adhatna igazi biztonságot s hogy egy
                        magányos leány helyzete minden önállósága mellett is nagyon ingatag.</p>
					<p>Aki a lelkek redőit mélyebben vizsgálta, nem tagadhatja, hogy a szerelemben
                        még a legboldogabb körülmények között is van a fájdalomnak egy árnyalata és
                        olykor a szenvedés olyan boldogság, amit a szerető szív föl nem áldozna a
                        világ minden öröméért. Pár óra telt el beszélgetésben és hallgatásban. Nekik
                        úgy tetszett, századokat éltek át. Álmodozásukból Zólyomi hazaérkezése
                        ébresztette fel őket.</p>
					<p>Míg ők szobáikba vonultak, addig Fekete Mihály uram Angelóval beszélgetett az
                        épület egyik oldalszárnyában.</p>
					<p>- Mindig is gondoltam, signor Ordozzi, hogy kegyelmedet láttam már valahol,
                        de hallgatok, - mondta Angelo.</p>
					<p>- Igaz, az emberek összekerülnek mindig, - mondta Fekete uram, akiben a
                        Velencében látott Ordasra ismerünk. - Valóságos nevem Fekete, a másikat csak
                        szeszélyből vettem fel, mikor Olaszországba kerültem. Ne is nevezzen így,
                        kegyelmed, Angelo, ígérje meg.</p>
					<p>- Volontieri, - mondta az olasz kezet nyujtva. - De miért hagyta el kegyelmed
                        a szép Olaszországot, igaz, hogy én is odahagytam, pedig nekem hazám. És
                        mégse bántam meg. Nagyon szeretem uramat, ha vele vagyok, mindenütt otthon
                        találom magamat. De ideje is volt már fölvenni a vitorlákat.</p>
					<p>- Hogy-hogy? - kérdezte Fekete.</p>
					<p>- Nem jól ment a dolog, - mondta Angelo, akit a jó reggeli úgy látszik
                        bőbeszédűvé tett. - Hm, hm, a gróf úr nagyon szép ember, nálunk pedig... na
                        iszen tudja kegyed, sok minden történik. - Aztán meghúzta saját fülét és
                        hirtelen elhallgatott.</p>
					<p>- Értem, értem! - mondta Fekete. - De hogy is lesz most már? A mi szép
                        signoránk, - folytatta fürkészve - ha jól tudom, mátkás. Kegyelmed nem
                        hallott róla?</p>
					<p>Angelo jobban megnézte az öreget, aztán egy rövid nem-mel félbeszakította a
                        beszélgetést. Mikor kiment a szobából a várnagy csöndesen föl-alá járkált és
                        magában mormogott.</p>
					<p>- Miért is késlekedem? Mindig tovább-tovább halasztom az élvezetet, mint a
                        tigris, aki martalékát el-elszalasztja, hogy a véres lakoma gyönyörűségét
                        hosszabbra nyujtsa ki. Kezemben van, de hosszú számadásunk van egymással.
                        Szeretnék egy olyan pillanatot elkapni, amikor bosszúmat ezerszeresen
                        megéreztetem.</p>
					<p>Ezzel fölvette süvegét és csendesen kilépett a szobából.</p>
					<p>Másnap üres volt a besztereci vár, Violetta magában maradt, Zólyomi fegyveres
                        kísérettel követte vendégeit.</p>
				</div>
				<div type="chapter">
					<head>RIALTI.</head>
					<p>Leonard ezalatt gyorsan haladt Komárom felé. Két megbízása volt Zrinyitől: a
                        Rákóczi ajánlotta békepontokat közölni Buchheim tábornokkal, a komáromi vár
                        parancsnokával. Az erre vonatkozó iratokat sürgősen visszavinni Csáktornyára
                        s ha még Zrinyit ott nem találná, azokat a várnagynak átadni. E fontos és
                        halaszthatatlan dolog véghezvitele után pedig a tatár kán táborába kellett
                        mennie, a Hortobágyon zsákmányul esett sátrakat, lovakat és fegyvereket a
                        kánnak visszaadni s közben Zenóné hollétét kitudni s a váltságdíjról mielőbb
                        tárgyalni. Ha minden sikerül, Zrinyit tudósítva. Zenónét Beszterecre
                        kísérni. Zrinyi ezzel búcsúztatta el hívét a földvárból:</p>
					<p>- Előre nem látott esetben azt tedd, Leonardo, ami férfihez és lovaghoz
                        illik.</p>
					<p>Mintegy nyolc óra reggel lehetett, mikor Leonard néhány napi óvatos lovaglás
                        után a komáromi erősséget megpillantotta. Miután megtette mindazon
                        lépéseket, amelyek az ilyen szigorúan őrzött várba való bejutással jártak,
                        végre a várparancsnokhoz vezették, aki éppen seregszemlét tartott.</p>
					<p>Buchheim tábornok magas, szélesvállú férfi volt, kissé gőgös és különös
                        kedvtelést talált abban, hogy a legkülönbözőbb, mesterkélt járásmódokban
                        való gyakorlottságát fitogtassa katonái előtt. Mikor a seregek oszladoztak,
                        még észrevételeket és rendeleteket tett, aztán szállása felé indult két
                        segédtisztjével, akik közül az egyiket magához intette.</p>
					<p>- Kegyelmed elkísér engem szállásomra.</p>
					<p>A tiszt meghajtotta magát s nemsokára egy szép világos teremben látjuk őt a
                        vezérrel fel és alá sétálgatni.</p>
					<p>- A kegyelmed ma reggeli tudósítása, signor Rialti, nagyon meglepett.
                        Engedje, hogy köszönetemet fejezzem ki őfelségéhez való csatlakozásáért és
                        csodálatos szorgalmáért, amellyel itt egybegyült és elhanyagolt számadások
                        és iratok halmazába világosságot derített. Meg nem foghatom, hogy tudott
                        kegyelmed keresztülvergődni e százféle nyelven írt tömkelegen. De hogy az
                        előbbi tárgyra visszatérjünk, beszéljen szabadon, signor Rialti. Én gyülölök
                        mindent, ami a leselkedés színét viseli, de a veszedelmes ember
                        kifürkészését kötelességemnek tartom, bár az ilyen mesterséghez őszintén
                        szólva, nem értek.</p>
					<p>Rialti az utóbbi szavakban célzást sejthetett, mert kicsit összevonta
                        szemöldökét.</p>
					<p>- Amit eddig megtudtunk, vezér, - kezdte - az mindenesetre elég arra, hogy a
                        bán lépteire ügyeljünk. Tegnap későn este az ezred egyik tisztje levelet
                        adott kezembe Montecuccoli ezredes barátomtól, amelyben éber figyelmet
                        igénylő közlések vannak.</p>
					<p>Buchheim hellyel kínálta meg a segédtisztet s maga is leült az ablak
                        mellé.</p>
					<p>- Szeretném tudni, signor, - szólt - mennyi igaz e tudósításokban. Őszintén
                        szólva, amit eddig a bán titkos terveiről hallottunk, az inkább
                        nagyravágyásra, mint cselszövésre és ármányra vall. Montecuccoli mind a két
                        Zrinyit gyülöli s ezért nem igen lehet elfogulatlan.</p>
					<p>- Nagyméltóságod talán kevésbé ismeri az ezredest, mint én, aki vele
                        töltöttem ifjúságomat. Lelkének alapvonása az uralkodóházhoz való hűség és
                        gyülölet mindazok ellen, akikben hűtlenséget gyanít. Egy idő óta a bán
                        különös dologban töri fejét. Zerénvár közelében, a Mura mellett egy új várat
                        szándékozik építtetni s ezt még eddig titokban tartja. De van még ennél
                        fontosabb is, ami bizonyosan mutatja, hogy valami készül és ez a következő:
                        Zrinyi Péter egy idő óta minden idejét arra használja, hogy Zerénváron
                        elégületlenségükről ismeretes urakkal tanácskozzék titokban a zárt ajtók
                        mögött.</p>
					<p>- Talán lakomáznak, signor Rialti? Zrinyi Péter szenvedélyes vadász,
                        vendégszerető házigazda. Egyébiránt meg nem foghatom, honnan tudja
                        Montecuccoli mindezeket?</p>
					<p>- Nagyméltóságod véteknek tartja egy ilyen hatalmas embert szemmel tartani,
                        ha ármány gyanújába esett?</p>
					<p>- Míg a gyanú csak sejtelem s bizonyságai nincsenek, addig a figyelem
                        helyénvaló ugyan, de a kémkedés a férfi méltóságához nem illő.</p>
					<p>- Uramvezér, én kétségtelen tényekről szólok. És így Montecuccolit senki sem
                        kárhoztathatja, ha egy meghitt emberét a Zrinyiek közelében tartja.</p>
					<p>- Az ilyen emberek iparkodnak bérüket kiérdemelni. - mondta Buchheim
                        kételkedve.</p>
					<p>- Tudja-e nagyméltóságod, hogy Zrinyi Miklós nemrégiben Ecseden járt
                        Rákóczinál?</p>
					<p>- Ezt bizonyosan tudja, signor? - kérdezte a tábornok fölfigyelve. - Ez már
                        fontosabb dolog.</p>
					<p>- Egész bizonyosan tudom.</p>
					<p>- A bán befolyásos ember, - folytatta Buchheim - és őfelsége igen nagy
                        jóindulattal viseltetik iránta. Főleg amióta Velencében olyan nagyszerűen
                        megállta helyét.</p>
					<p>- Amit Zrinyi Velencében elért, - mondta Rialti megvetéssel - azt akárki
                        elérhette volna, talán kevesebb költséggel.</p>
					<p>- Nagyon csalatkozik, signor, - mondta Buchheim - nincs nehezebb feladat a
                        diplomáciai pályán, mint hirtelen megváltozott körülmények között újabb
                        utasítás nélkül feltalálni magát. Kandia elfoglalása egészen váratlan
                        körülmény volt és Velencére magára is életkérdés.</p>
					<p>- Fel fog támadni hamvaiból, mint a főnix, Szent Márkra mondom! - kiáltott
                        fel hirtelen Rialti.</p>
					<p>- A velencei nobili beszél kegyelmedből, derék lovag és én osztozom hitében.
                        Egyébiránt én inkább tartok a bán mély belátásától és nagyon is erős
                        akaratától. Adja az ég, hogy éppen ez szélsőségekre ne ragadja őt. Semmi
                        elfogultság, semmi elhamarkodás, uram! Hidegvér és éber figyelem! De még
                        szólunk majd a dologról.</p>
					<p>Ebben a pillanatban egy szolgálattevő tiszt lépett be és a horvátországi bán
                        követét jelentette.</p>
					<p>Buchheim önkéntelenül kérdő pillantást vetett Rialtira, aztán intett a
                        tisztnek, hogy a lovag beléphet. A következő percben Leonard lépett a
                        szobába.</p>
					<p>- Kegyelmes uram, - szólott az ifjú a hivatalos üdvözlés után - a
                        horvátországi bántól parancsom van ez irományokat átadni
                        nagyméltóságodnak.</p>
					<p>Buchheim átvette az iratokat, s minden tartalmukat átfutotta, büszkén és
                        ingerülten lépett Leonard elé:</p>
					<p>- Ismeri-e kegyelmed az iratok tartalmát?</p>
					<p>- Igenis, kegyelmes uram, - felelte Leonard nyugodtan - előleges
                        békeajánlatokat tartalmaznak, melyeket a bán szükségesnek tartott
                        nagyméltóságoddal közölni. Őt a fejedelem közbenjárónak szólította fel.</p>
					<p>Buchheim alig tudta leplezni haragját.</p>
					<p>- Ha a bán úr Rákóczi Györggyel a maga szakállára alkudozásokba ereszkedik,
                        úgy igen hálás lennék, ha engem egészen mellőzne. Őfelsége ezt a fontos
                        ügyet rám és más derék urakra bízta, én az önkényes beavatkozásról tudomást
                        nem veszek. Az irományok azonban itt maradnak. Kegyelmed ezt a feleletet
                        megviheti küldőjének.</p>
					<p>Leonard arcát elfutotta a vér. Talán ha mindezt más hangon mondják, nem indul
                        fel ennyire, de így nem hagyhatta felelet nélkül a tábornok szavait.</p>
					<p>- Kegyelmes uram, azt hiszem, nem a bán hibája, ha Rákóczi fejedelem jobban
                        bízik benne, mint bárki másban. Ebben úgy vélem, az egész honnal
                        osztozik.</p>
					<p>Rialti keresztbefont kézzel és szándékosan gúnyos tekintettel méregette az
                        ifjút.</p>
					<p>- A bán urat a hon ellenségeinek bizalmáért senki sem irigyli, - felelte
                        Buchheim élesen. - Én az ilyen kéretlen beavatkozást nem tűröm. Jobb volna,
                        ha őméltósága gyakori portyázásával és vakmerő vállalkozásaival a közbékét
                        nem háborítaná.</p>
					<p>Most Rialti szólt közbe gúnyos ingerültséggel:</p>
					<p>- Láthatja kegyelmed, lovag, hogy követsége itt célt nem ért, őnagyméltósága
                        igen jól van értesülve mindenről.</p>
					<p>Buchheim egy parancsoló tekintettel elhallgattatta az olaszt, aztán
                        Leonardhoz fordult.</p>
					<p>- Van-e még valami mondanivalója?</p>
					<p>- Igenis, kegyelmes uram. Tartozom a felelettel: a bán tetteit megítélni nem
                        az én tisztem, a jelen esetben is, mint mindig, őszinte nyiltság jellemzi
                        azokat leginkább. Rákóczi fejedelem föltételeire tudomásom szerint azt a
                        megjegyzést tette, hogy őfelsége azokat nem fogja elfogadni. Ha a fejedelem
                        nézeteit nagyméltóságoddal közli, azzal úgy hiszem, csak könnyíti a
                        béketárgyalást.</p>
					<p>Leonard most elhallgatott, szemmel láthatólag küzködött benne a derék jellemű
                        Buchheim iránt való tisztelet és a Rialti gúnyos magaviselete miatt támadt
                        ingerültség. Szinte gondolkodás nélkül, hirtelen odafordult az
                        olaszhoz:</p>
					<p>- Kegyelmed pedig, lovag, tanulja meg, hogy a leskelődés és kémkedés sem
                        magyar, sem német földön nincs divatban, legfeljebb a banditák hazájában és
                        sehonnai kalandorok közt.</p>
					<p>A tábornok elsápadt e vakmerő önfeledtségre s első pillanatban nem is talált
                        szavakat. Rialti ellenben éppen, mert érzékeny pontján találták, hallatlanul
                        felbőszült, dühösen kivonta kardját és Leonardnak rohant, aki a támadást
                        ügyes félrehajlással elkerülve, kicsavarta a kardot a tajtékzó olasz kezéből
                        és hidegvérrel átnyujtotta azt Buchheimnek.</p>
					<p>- Kegyelmes uram, - mondta - önvédelemből tettem. Aki a horvát bán
                        jelenlétében kardot merne vonni nagyméltóságod küldöttére, az meg nem érné a
                        következő hajnalt.</p>
					<p>Buchheim most Rialtihoz fordult:</p>
					<p>- Kegyelmed tüstént szobájába megy!</p>
					<p>Mikor Rialti távozott, a tábornok méltósággal és feddő pillantással mondta
                        Leonardnak:</p>
					<p>- Nem akarom szárnysegédem önfeledtségét a bán előtt mentegetni, de gondom
                        lesz rá, hogy a kegyelmed vakmerő és helytelen magaviseletét is
                        megismertessem vele. Most távozzék.</p>
					<p>Leonard mozdulatlanul állt, aztán rövid szünet után megszólalt:</p>
					<p>- Kegyelmes uram, ha feleletet nem kapok, a hozott irományokat
                        visszakérem.</p>
					<p>- A feleletet megkapta, kegyelmed, - szólt Buchheim ingerülten. -
                        Ismételjem-e újra, hogy távozhatik? - Ezzel az ajtó felé mutatott.</p>
					<p>- Akkor nagyméltóságod foglya vagyok, - mondta Lubl határozottan - én az
                        iratok nélkül nem távozom, ha csak erőszakosan ki nem visznek.</p>
					<p>- Ezt a mulatságot megszerezhetem kegyelmednek, - felelte a vezér.</p>
					<p>De ebben a pillanatban egy kistermetű, meglepő külsejű ifjú lépett be az
                        ajtón. Első pillantásra majdnem gyermeknek látszott, de szép arcának érett
                        kifejezése azonnal elárulta, hogy a természet elhibázta a mértéket. Fekete
                        szemében erő és gőg villogott.</p>
					<p>- Ó, Montecuccoli ezredes, - kiáltott fel Buchheim és szivesen kezet nyujtott
                        az érkezőnek.</p>
					<p>Montecuccoli fesztelen udvariassággal üdvözölte a tábornokot és egy levélkét
                        nyujtott át neki.</p>
					<p>Buchheim örömmel kiáltott fel:</p>
					<p>- Őfelsége tulajdon kezeírása! - Aztán fölvágta a pecsétet és elolvasta a
                        császár levelét.</p>
					<p>„Kedves Buchheim! A horvátországi bánt megbíztuk, hogy Rákóczi nézeteit a
                        béke tárgyában kifürkéssze. Mihelyt kegyelmed erről tudomást vesz,
                        sziveskedjék bennünket tudósítani, mennyiben nyujtanak reményt az erdélyi
                        fejedelem követelései a közeledésre. Kegyelmünkről és jóindulatunkról
                        biztosítjuk kegyelmedet stb. Ferdinánd.”</p>
					<p>Míg Buchheim olvasott, arcán föltünő nyugtalanság látszott. Hiszen az imént
                        történtek után elég nehéz volt méltóságának rövidülése nélkül feltalálnia
                        magát. De ő éppen olyan ember volt, akinek ez elkerülhetetlen. Montecuccolit
                        hellyel kínálva meg, hidegen és komolyan fordult Leonardhoz:</p>
					<p>- Kegyelmed várjon rám segédeim szobájában. Gondolkozni fogok, ha
                        feledhetem-e éretlen magaviseletét és tekintetbe vehetem-e a bán úr
                        kívánságait.</p>
					<p>Mikor az ifjú elhagyta a szobát, Buchheim röviden elmondta az egész jelenetet
                        Montecuccolinak. Az mindenáron menteni iparkodott Rialtit és hevességét
                        déli vérmérsékletével és azzal magyarázta, hogy a Zrinyieket árulónak
                        tartja. Beszédét így fejezte be:</p>
					<p>- Ha minden számításom nem csal, a horvát Alkibiades csillaga nemsokára le
                        fog tünni.</p>
					<p>Buchheim kételkedve rázta a fejét, aztán igen komolyan mondta:</p>
					<p>- Figyelmeztetem kegyelmedet, hogy veszélyes játékot játszik. El kell
                        ismernünk, hogy a Zrinyiek a hűség külszínét igen jól meg tudták óvni, bármi
                        legyen is titkos tervük.</p>
					<p>- Szóval? - mondta az ezredes - megtesznek mindent, ami a cselszövőről a
                        gyanút elháríthatja. Én vagyok az első, aki Zrinyi érdemeit elismerem,
                        nagyméltóságod nem egyszer pillantott szívembe és megmondhatja, személyes
                        gyülölség-e az, ami szememet nyitva tartja, vagy a császáromhoz való
                        hűség.</p>
					<p>Később megtanácskozták a Zrinyinek adandó feleletet és Montecuccoli magára
                        vállalta, hogy a bán követét a történtek elhallgatására bírja, amit annál
                        könnyebbnek tartott, mivel támadó és támadott egyenlően hibásak voltak.</p>
					<p>*</p>
					<p>Lubl lovag még aznap délután elhagyta Komáromot.</p>
				</div>
				<div type="chapter">
					<head>A RABNŐ.</head>
					<p>Leonard Csáktornyára visszaérkezve, Zrinyit nem találta még ott s a levelet a
                        várnagynak adta át, maga pedig Mirza kán sátrát, lovait és fegyvereit
                        készült a tatár főnöknek visszaadni. Megtudta, hogy a kán a budai hegyek
                        között tanyázik egy rejtett völgyben s azért erős kísérettel arrafelé vette
                        útját.</p>
					<p>Mirza tábora sok tekintetben különbözött attól, amit a Hortobágyon láttunk.
                        Mindjárt meglátszott, hogy hosszabb tartózkodásra szánták. Az ázsiai
                        udvartartásnak valóságos kis mintáját teremtette meg itt. Megvolt a keleti
                        hárem, az elkülönített női osztály és a fekete eunuchok.</p>
					<p>A tatár kán nyitott sátorában ült éppen Fatimével, lágy kerevetvánkosok és
                        gyapjas szőnyegek közt. Egyetlen rabnő állt előttük, egy magas hölgy,
                        egyszerű szürke öltözetben, fején fehér turbánnal. Az övén függő ezüst
                        szelencéből fűszert hintett a szenelőben égő tűzre és kedves illat töltötte
                        be a helyiséget. A rabnő arca halavány volt és kifejezésében kábult megadás
                        látszott. Szemét csak egyszer emelte Fatimére, aki alig bírta el a fölséges
                        tekintetet, félrefordult, mintha igézettől akarna menekülni.</p>
					<p>Fatime szép volt, ó, de nyoma sem volt arcán a régi vidámságnak.
                        Magábazárkózás és az önbizalomnak valami csökkenése látszott rajta, bársony
                        keze olykor gyöngéden és óvatosan simította meg a rabnő jéghideg vállát, míg
                        szeme a deli ifjú kánt fürkészte. A rabnő most ott hevert Fatime lábainál s
                        csak akkor emelkedett fel fektéből, mikor a parázs egészen elhamvadt, akkor
                        emelkedett fel, hogy kivigye a szenelőt a sátorból. Mozdulataiban valami
                        dermesztő gépiesség tünt fel, mintha egy automata végezné működését.</p>
					<p>A kán és Fatime egyedül maradtak:</p>
					<p>- Ó, Mirza, szabad-e annak, akinek szerelmet esküdtél, szívét egészen
                        kiöntenie előtted? - kérdezte Fatime a kán kezét megragadva.</p>
					<p>- Szólj, Fatime!</p>
					<p>- Meddig űzöd még e kegyetlenséget, barátom? - kérdezte a hölgy szelíden. -
                        Én szívedben olvasok, Mirza, ne folytasd e veszélyes játékot, nem tudod, mit
                        cselekszel! Bocsásd meg nekem, de egy sejtelem azt mondja bennem, hogy saját
                        fegyveredbe rohansz.</p>
					<p>- Az én fejemre szálljon, - mondta a kán - nem értelek.</p>
					<p>- Ez a nő, - folytatta Fatime - büszke magyar hölgy, azok közül való, akik
                        szabadon, barátokként állnak férjük mellett és osztoznak jogaikban. Sokszor
                        mondtad, mennyire óhajtanál egy ilyet megszégyeníteni és vele a férfi
                        hatalmát éreztetni. Félek, hogy számításod megcsal.</p>
					<p>Mirza összerázkódott, aztán, mintha erőt venne magán, mondta:</p>
					<p>- Büszkébb ő, mint a próféta kedvenc neje, azt tudom én és szép, mint a
                        paradicsom leánya. De lábamat fején tartom.</p>
					<p>- Mondd, férfias dolog aljas szolgálatokat követelni egy ilyen nemes
                        teremtéstől s megvetésedet éreztetni egy védtelen nővel? Nézd meg őt, mióta
                        itt van sátradban, a megalázásnak és kínnak egész századát élte át és némán
                        tűr, márvány arca nem változott, egyetlen epés feleletét nem hallottad
                        soha.</p>
					<p>Mirza békétlenül rázta fejét s elkeseredve kiáltott fel:</p>
					<p>- Hideg, mint a kő és alázatos, mint egy rabnő. Én utálom az ilyet.</p>
					<p>- Nem, Mirza, - mondta Fatime mindinkább nekihevülve - te magadat áltatod,
                        lehetetlen, hogy ne tudnád megkülönböztetni ezt az emberfeletti elszántságot
                        a szolgai alázattól. Hát nem látod e gépies megadás fönséget és
                        gyöngédségét? Hogy léphetne fel női mivoltában előtted, itt, ahol durva
                        erőszaknak s a lesújtó anyagi hatalom erejének van kitéve? Ó, te nem érted
                        ezt a nemes teremtést, én pedig félek tőle, mert úgy érzem, ha férfi vagy,
                        imádnod kellene.</p>
					<p>Mirza arcát láng borította el. Átérezte Fatime szavának igazságát és olykor a
                        nemesebb elhatározás rohanta meg lelkét. De hasztalan, vannak indulatok,
                        amelyek titokban növekednek bennünk s amikor megnyilatkoznak, már nincs
                        hatalmunk megbirkózni velük.</p>
					<p>- Légy nagy és erősszívű, add vissza szabadságát. - mondta szelíden és
                        bensőséggel Fatime.</p>
					<p>Mirza elgondolkozott, azután mély sóhajjal kérdezte:</p>
					<p>- És te el tudnád tűrni szabadságát?</p>
					<p>Fatime nem foghatta fel a kán szavainak értelmét s csodálkozva kérdezte:</p>
					<p>- Hogy eltűrném-e? Életemnek egy részét szivesen odaadnám ezért. Tudod-e,
                        Mirza, hogy mikor koldúskenyeret ettem és testemet avult rongyok takarták,
                        mikor Velence utcáin a márványpaloták lépcsőjén énekelt a szegény árvalány,
                        ő volt az, aki lelket lehellt belém. Felneveltetett s az ő nagylelkűsége
                        nyitotta meg előttem a művészet... - itt Fatime hirtelen elhallgatott,
                        majdnem elárult valamit, amit Mirza előtt eddig titkolni akart, aztán
                        folytatta - jóltevőm volt ő, Anna Zeno! Aki most, ó Istenem, lábamat
                        mosogatja. - Most újra összetette kezét és könyörögve mondta: - Add vissza
                        szabadságát!</p>
					<p>- A szabadság tünde virágszál, - mondta a kán ábrándosan - ha mindenkinek egy
                        levelet adsz is belőle, mégis egész marad... Ó, Fatime, ha szeretnél engem,
                        sok minden másként lenne, talán mind a kettőnk számára felvirulna a nisapori
                        kert szép virága.</p>
					<p>- Hogy érted ezt? - kiáltott Fatime, mintha álmából ébredne és szeme
                        baljóslatúan fürkészte a kánt.</p>
				</div>
				<div type="chapter">
					<head>EGY SZIVBEN KÉT SZERELEM.</head>
					<p>A kán csendesen felállt, csibukos pipáját a kerevetre eresztette és
                        kitekintett a sátorból. Fatime keble kínosan emelkedett, de nem mert többet
                        szólni. Lassan átmentek a kán sátorába. A tágas szövetlak egyik osztályában
                        Fatime a hosszú kerevetre ereszkedett, míg Mirza csöndes léptekkel járkált
                        előtte a perzsa szőnyegen. Egyszerre így szólt:</p>
					<p>- Fatime, ó mondd, szeretsz-e még úgy, mint mikor először rebegted e szót
                        forró karomban?</p>
					<p>- Mire való ez a kérdés? - mondta Fatime búsan - nem tudod-e, hogy cédrus
                        vagy és én venyige, mely a kevély törzsre fonódik? Tiéd vagyok és életemet
                        szerelmedből szívom.</p>
					<p>- A szerelem, - mondta a kán nyomatékosan, de szelíd hangon - mindent fel tud
                        áldozni. Lásd, Fatime, Allah haragjának lábát tette fejemre, mert törvényét
                        nem értettem és bölcsebb akartam lenni a prófétánál. A muzulmán elosztja
                        szerelme kincsét, én az egészet egynek... neked adtam s most megrohant egy
                        érzés, nem tudom szerelem, bámulat, vagy szánakozás. Büszkeségem megtört,
                        nem tudom, mi a szerelem, mi a barátság, de ami bennem él, az hatalmasabb
                        mindegyiknél. Ó, mondd meg te, mi ez, ami fátyolt von szemem elé és eszemet
                        megbénítja.</p>
					<p>Fatime elsápadt, ajka körül keserű mosoly vonaglott, de aztán az ingerültség
                        pírja öntötte el szép arcát:</p>
					<p>- Engem kérdezel? Ó, hiszen jól ismerheted a kígyót, mely a virágok alatt
                        lappang. Szerelmed meghalt, forró volt és rövid, mint az őszi nyár.
                        Emlékszem még, hányszor gyaláztad a legyengült emberfajtát, amely az
                        európai hölgyek lába előtt hever. És most, itt áll előttem a büszke férfi,
                        aki önmagából kivetkőzve, lejjebb süllyedt mindazoknál, akiket gőgjében
                        vádolt. Martaléka egy rabnő szerelmének, aki őt megveti.</p>
					<p>- Fatime! - kiáltott fel a kán haragra lobbanva.</p>
					<p>- Ó, hallgass, a varázs megszűnt, haragodtól nem félek többé. Mit veszíthetek
                        még, mikor hitemet benned elvesztettem?! Had jőjjön a halál, csak jóltevőm
                        lesz. Jól értelek én, te azt hiszed, értéktelen kavicsot vetsz el magadtól a
                        nemesebb gyémántért. De nem jól számítottál, az a kő, amit a bazár
                        homokjában szedtél fel, szerelmed tüzénél nemesedett - de a másikat nem a te
                        számodra teremtette az Isten. A porba veled, büszke kán, te vagy az, aki
                        megvetetted a keresztény hölgyeket, ó, nézd meg azt a hölgyet és ha egyszer
                        visszatérsz hazád sivatagjaira, beszéld el, milyenek az asszonyok itt, akik
                        előtt térdet hajt a magyar férfi!</p>
					<p>Mirza lelkében a haragot fájdalom váltotta fel. Kezét nyujtotta
                        Fatimének:</p>
					<p>- Fatime, te ennek az asszonynak szabadságát kéred, ő e perctől fogva
                        szabad!</p>
					<p>- Ó, Mirza! - kiáltott fel a hölgy, karjába borulva. - Lehetséges volna, hogy
                        kivívtad a győzelmet indulataidon?</p>
					<p>- Ne értsd félre, Fatime, én muzulmán vagyok és szívem két szerelmet megbír.
                        Ha igaz, hogy szeretsz, ha minden áldozatra kész vagy, add vissza lelkem
                        nyugalmát, nyerd meg e nő szerelmét nekem. Legyetek testvérek szabadságban
                        és szerelemben.</p>
					<p>Fatime egész testében reszketett.</p>
					<p>- Megállj, - kiáltott, - ez a kérés véremet lázítja fel! Te nem ismered a női
                        szívet se fönségében, se aljasságában! Őrizkedj a késő megbánástól, büszke
                        kán, csak nem hiszed, hogy ez az asszony, aki messze túl van az ifjúság
                        aranykorán, képes lenne éretted mindent feledni?</p>
					<p>- Én egész életemet neki adom, - mondta a kán szenvedéllyel, - lemondok
                        honomról, hitemről, mindenről, ami büszkévé tett, kívánhat-e többet?</p>
					<p>- Igen, amíg ő közeledben lesz, addig tart a varázs, - mondta Fatime
                        keserűen, - te nem ismered magadat. Ha egyszer kikerülsz e nő varázsa
                        köréből, nemes természeted megint felülkerekedik. Ó, higyj nekem, aki életem
                        minden szerelmével szeretlek. Távolítsd el őt és ha kérésem nem elég, ha
                        egyebet akarsz tenni, végy időt magadnak a meggondoláshoz.</p>
					<p>Ebben a pillanatban egy rabszolga jelentette, hogy a lovak készen állnak a
                        reggeli lovagláshoz. Mirza kán majdnem mindennap kilovagolt Fatimével s az
                        is megtörtént gyakran, hogy Fatime Mirza nélkül tette sétalovaglását. Most
                        sem tűnhetett fel senkinek, mikor a kán azt mondta neki, hogy csak menjen
                        előre, ő nemsokára követni fogja.</p>
					<p>A lovak a sátor előtt nyihogtak, a völgy szellője lobogtatta fekete
                        sörényüket. Mirza kikísérte Fatimét, aki szembetünően vonakodott, úgy
                        érezte, hogy maradnia kellene, de valami álszégyen gátolta benne, hogy ezt
                        ki is mondja. A kán fölsegítette lovára nejét s néhány perc múlva a hölgy
                        leeresztett fátyollal kilovagolt a várgyűrű kapuján, míg kísérete tisztes
                        távolban követte. Mirza parancsára a másik mént visszavezették, ő
                        visszavonult sátrába.</p>
					<p>- Ó, hamuba kevertem szakállamat, - sóhajtott magában. - Megszomorítom a hű
                        lelket, akinek szerelme üdvösségem volt. Háremet állítsak újra, hogy
                        megfosszam magamat Fatime szerelmének jobbik részétől? Elveszem a boldogság
                        szép virágát a hideg gyémántért? - Aztán fölkelt és átment Fatime sátrába.
                        Leereszkedett a kerevetre, fölidézte elméjében a bájos teremtés minden
                        mozdulatát, az átélt boldog perceket. De az igézet erős volt, a vágy kelyhe
                        csordultig tele. Még időzni, tusakodni látszott önmagával, de egyszerre
                        ellenállhatatlan erő ragadta meg és szinte önkéntelenül tapsolt kezével.</p>
					<p>*</p>
					<p>Nem próbáljuk meg leírni a rettenetes pillanatot, amikor Annát elfogta a
                        tatárcsapat és Mirza táborába vitte. Az a lelki fönség és méltóság, amellyel
                        a sértett hölgy a szabadságát követelte és a gazdag váltságot felajánlotta,
                        föllázította a kán büszkeségét. Röviden azt felelte, hogy neki nem pénzre,
                        hanem rabnőre van szüksége és Annát neje háremébe parancsolta.</p>
					<p>Mikor Fatime megismerte jóltevőjét, tüstént elhatározta, hogy megszabadítja s
                        amennyire lehet, könnyíteni fog sorsán. De később Mirza viselkedésében
                        feltünő változás állt be. Az erőltetett hidegség mellett szeme olykor
                        hosszan, majdnem gyöngéden függött új rabnője páratlan alakján. Fatime
                        szívében a féltékenység küzdött a hálával és mélységes vonzalommal.</p>
					<p>Mikor Anna észrevette, hogy a kán megveti a váltságdíjat és őt örökös
                        rabságra szánja, eltökélte, hogy vagy megszabadul, vagy meghal. A kán előtt
                        márványszobor volt, büszkesége nem engedte, hogy fájdalmát és megalázását,
                        amit ez a nemtelen bánásmód okozott benne, elárulja. De a gépiesség és
                        hidegség külső kérge alatt egy irtózatos elhatározás élt benne, mindenre
                        elszántan, csak alkalomra várt, hogy mindenáron menekülhessen. Egész lénye
                        tartózkodást, sőt tiszteletet keltett rabnőtársaiban és felsőbbségét némán
                        elismerték.</p>
					<p>*</p>
					<p>Mirza tapsjeladására a szomszéd lakosztály leplei kettéváltak és Anna lépett
                        be. Pár lépést tett előre, aztán mintegy parancsra várva, megállt a kán
                        előtt. Mirza hosszan, szótlanul nézte, szíve elszorult, egy soha nem ismert
                        érzés ragadta meg, ami a félelemhez hasonlított. Szenvedélye valóságos
                        viharrá fokozódott és bátorságát mégis fogyatkozni érezte.</p>
					<p>A nő csendesen állt de arcán bizonyos türelmetlenség mutatkozott, mintha
                        végét akarná vetni a kínos helyzetnek, a kerevetek vánkosait kezdte
                        rendezgetni. De Mirza egyszerre odalépett hozzá, önkéntelen elragadtatással
                        megragadta kezét. Arca lángolt, úgy látszott, már-már elveszti eszméletét
                        és így kiáltott fel:</p>
					<p>- Megállj, ne félj, Allah kerim. Szemem felnyilt - te parancsolni születtél,
                        nem szolgálni.</p>
					<p>A hölgy meglepetten fordult az ifjú kán felé és olyan baljóslatú, olyan
                        fölséges volt a pillantása, hogy az szinte megigézve és elnémulva állt
                        előtte. Most Anna felegyenesedett és görcsös öntudatlansággal kinyujtotta
                        karját, a sátor nyilása felé mutatva.</p>
					<p>Mirza, mintha ellenállhatatlan erő kapta volna meg, hátrálni kezdett, de
                        aztán hirtelen megállt.</p>
					<p>- Signora, - mondta olaszul, ahogy Fatimével is beszélt, - a keresztények egy
                        szép mondását tanultam meg Fatimétől: bocsáss meg ellenségeidnek és tégy jót
                        azokkal, akik megbántottak. Itt állok s kész vagyok helyrehozni, amit
                        vétettem kegyed ellen és kárpótlásul az öröm és boldogság szőnyegét terítem
                        lábai alá. Szóljon, mit tegyek, hogy ami volt, feledve legyen és lábai alatt
                        virágok fakadjanak?</p>
					<p>Anna hidegen nézett végig rajta, aztán nyugodt önérzettel mondta:</p>
					<p>- Határozza meg kegyelmed váltságom díját, bármilyen magasan és a
                        keresztények Istene nevében legyen feledve minden, ami volt.</p>
					<p>A kán szenvedélyesen közeledett hozzá:</p>
					<p>- Szabadságát kéri tőlem, signora és gazdag váltságot ígér, én többet adok
                        annál, ifjú életemet adom és saját szabadságomat! Csak egy feltételem van:
                        maradjon itt, legyen a tatár kán neje és osztozzék hatalmában és
                        szerelmében. Tudom mindazt, amit ellenem mondhatna, signora, de nem nagyobb
                        diadal-e mindennél a gyűlölség és megvetés kelyhéből idézni fel a szerelem
                        paradicsomvirágát?</p>
					<p>Anna arcát halvány pirosság futotta át, egy percig talán csakugyan érezte a
                        lelki felsőbbség diadalát, ami a kán szavaiban rejlett. S van-e asszony
                        akinek szíve meg nem mozdulna az ilyen őszinte hódolat hangjára? De olyan
                        szakadék ásított e két emberi lény között, az ifjú tatár minden nyers
                        nemessége mellett is, hogy Annát a különös szerelmi vallomás vakmerősége
                        remegő undorral töltötte el. A velencei előkelő társaság csillaga, a
                        sivatagok fiával szemben, itt, a tatártáborban, ahol az önkény hatalmától
                        és megalázástól csak személyes tulajdonságai menthették meg, igazán kényes
                        helyzetben volt. Könnyen elveszthette volna. Ha egy szóval többet mond,
                        magára haragítja, egy szóval kevesebb, gyáva odaengedés gyanújába
                        hozhatja.</p>
					<p>- Kegyelmed a mi vallásunknak egy szép mondását említette, - mondta Anna
                        szelid méltósággal, - de van egy másik, éppen olyan nemes: „szeresd
                        felebarátodat, mint tenmagadat”. Próbálja meg a tatár kán egy pillanatig az
                        én helyembe gondolni magát és tegye velem azt, amit óhajtaná, hogy vele
                        történjék.</p>
					<p>- Ó, te szép liliom, - mondta Mirza szelíden, - ha azt akarod, hogy tegyem
                        azt, amit magamnak óhajtok, úgy keblemen fogsz pihenni, mielőtt a hold
                        kinyujtja szarvait. - Ezzel a hölgy derekára fűzve karját, ifjú erővel
                        keblére vonta őt.</p>
					<p>- Állj ellent nekem, ha tudsz!</p>
					<p>Anna nem védekezett. Ereiben megfagyott a vér, térde megtört s görcsös
                        kábulatban kiáltotta:</p>
					<p>- Nemtelen, te egy rabnőt tartasz karjaid között! - ezzel kimerülten rogyott
                        a tatár lábai elé.</p>
					<p>Odakinn lódobogás hallatszott. A kán lobogó indulatban fölemelte a szőnyegről
                        a tetszhalottat s mondhatatlan gyöngédséggel a kerevetre fektette a
                        halálsápadt szép fejet. Aztán a szőnyegre térdelt melléje és ajkát a halotti
                        homlokra szorította, csak Fatime sikoltása ébresztette fel.</p>
					<p>- Gyilkos! - kiáltott Fatime, - tudtam, hogy meg fogod ölni. Távozz, engedd,
                        hogy visszaszólítsam szívébe az életet!</p>
					<p>- Ó, Fatime, keltsd életre őt, - mondta a kán. - Öltöztessék fel rabnőim,
                        mint egy szultánát, legyen minden közös kettőtök között.</p>
					<p>Fatime Annára borult és mindenképpen igyekezett őt magához téríteni.</p>
					<p>- Szíve még ver, - rebegte, - hagyj magamra vele, hát nem hiszel saját
                        szemednek, nem látod, hogy e gyöngéd teremtést vad szenvedélyed lángja
                        elperzseli?</p>
					<p>Mirza pár percig még tétovázott, aztán így kiáltott fel:</p>
					<p>- Te számolsz életéről!</p>
					<p>Ezzel kirohant a sátorból, lovát parancsolta és elszáguldott, mint a
                        fergeteg.</p>
					<p>*</p>
					<p>Fatime magára maradt Annával.</p>
					<p>- Ez nem maradhat így, cselekedni kell mindenáron.</p>
					<p>Ezzel tapsolt és belépő rabnőivel Annát sikerült életre szólítani.</p>
					<p>Anna, mikor magához tért és Fatimét megpillantotta, eszébe jutott, mi történt
                        és az emlékezés lángba borította sápadt arcát. Fatime kiparancsolta a
                        rabnőket, aztán Anna lábaihoz borulva, zokogva mondta:</p>
					<p>- Asszonyom, engedje meg, hogy könnyeimmel áztassam kezét és vérző szívvel
                        kérjem bocsánatát mindazért, amit itt szenvedett. Az ég a tanum rá, hogy én
                        azt kegyeddel együtt szenvedtem.</p>
					<p>- Keljen fel, Fioretta, - mondta Anna, - keljen fel, mindent megbocsátottam.
                        Két utam van csak: a menekülés, vagy a halál. Én választani fogok.</p>
					<p>- Kegyed élni fog, - suttogta Fatime, - férfiak közt, banditák barlangjaiban
                        nőttem fel, férfi elszántság van bennem. Ha kegyed, jótevőm, Anna Zeno
                        anyám, a szó igazi értelmében, ha kegyed meg akar halni, én életéért a
                        magamét vetem kockára! Bár ezzel kiengesztelhetném önmagamat önmagammal.
                        Mert amikor kegyed közelében vagyok, múltam kettős átokkal nehezedik reám.
                        Ne higyjen egészen rossznak, vannak perceim, amelyek mutatják, hogy jobb is
                        lehettem volna. Hallgasson rám, signora, én meg fogom menteni. Mirza kán nem
                        gyanít annyi elszántságot bennem, amennyi van. Ő hiszi, hogy szeretem. Jól
                        tudom, hogy kegyed ezt fel nem teheti a szégyen leányáról, a kacér
                        táncosnőről és mégis Mirzának van igaza. Azért ne kételkedjék, signora, én
                        meg fogom szabadítani.</p>
					<p>Anna márványarcán reménysugár villant.</p>
					<p>- Bízhatom-e kegyedben? - kérdezte.</p>
					<p>- Igen, - felelte Fatime, - de valami rendkívüli körülményt kell bevárnunk.
                        Egy darabig elhallgatott, azután halkan folytatta: - nekem sok jó emberem
                        van itt, de egyikre sem számíthatok. Ki tudja, hogyha a kán ellen csak egy
                        lépést is teszek, ez nem oszlatná-e szét a hódolat varázsát, amit éppen a
                        kán vonzalmának köszönhetek? Könnyebben menne a dolog, ha csak egy lenne a
                        férfiak között, akiben egészen megbízhatnám.</p>
					<p>Anna némi tétovázás után óvatosan mondta:</p>
					<p>- Van itt egy férfi, aki egykor atyám szolgálatában volt, akivel még
                        kislánykoromban alkalmam volt némi jót tenni. Azt hiszem, benne
                        megbízhatunk.</p>
					<p>Fatime csodálkozva nézett Annára és örömmel kérdezte:</p>
					<p>- Ki az?</p>
					<p>- Abdallah.</p>
					<p>- Ó, gyanítottam. Ha őt megnyertük, nyert ügyünk van.</p>
					<p>- Nincs veszteni való időm, - mondta Anna hirtelen, - a kánt látni sem tudom.
                        Valóságos utálat szorítja görcsbe idegeimet, ha megpillantom.</p>
					<p>Fatime elpirult és sértődötten, de szelíden mondta:</p>
					<p>- Higyje el nekem, signora, Mirza nem rossz ember, csak fiatal és egy
                        ismeretlen érzés rohanta meg. Igézet alatt áll. - Aztán egy darabig
                        gondolkozott, majd megkérdezte: - Tud-e lovon ülni, signora?</p>
					<p>- Tizenötéves koromtól Velencében éltem, hol tanultam volna?</p>
					<p>- Igaz, - mondta Fatime, - hisz engem is csak a szerelem tanított meg rá. De
                        van-e bátorsága nyeregben ülni?</p>
					<p>- Ó, hiszen egy kínos lovaglást már tettem idáig. Igaz, hogy lábaim össze
                        voltak kötözve a nyereg alatt. - Az átélt kín emléke fájdalmasan vonaglott
                        meg az ajkán.</p>
					<p>- Ó, ne említsük ezt, - sóhajtott Fatime, Anna kezét ajkához emelve.</p>
					<p>- Kegyed mellettem lesz és a bátorság cselekvés közben növekszik, - mondta
                        Anna. - De hiszen megszabadításommal a kán bosszúját idézi fejére. Nem, ezt
                        el nem fogadhatom.</p>
					<p>Fatime sértett önbizalommal felelte:</p>
					<p>- Még van annyi hatalmam e férfi fölött, signora, hogy életemet nem féltem,
                        ha kegyed távol van. S most egy kérésem volna. Én Mirzát ismerem. Durva
                        erőszaktól nem kell tartani, a tettetés erénnyé válhatik, ha vele
                        szabadságot és becsületet biztosítunk. Tettetés tehát, asszonyom! Ha jól
                        számítok, hozzátartozói és jóakarói mindent el fognak követni
                        kiszabadítására. Az alkalom nem késhetik soká.</p>
					<p>- Régen halottnak hisznek ők, - mondta Anna. - csak magamban bízom, a magam
                        erejére számítok és mivel e tekintetben tisztában vagyok, siker és bukás
                        esetére egyaránt, ezért nincs okom csüggedni.</p>
					<p>A két beszélőt itt lódobogás szakította félbe. Fatime a sátor legtávolabbi
                        részébe vezette Annát.</p>
				</div>
				<div type="chapter">
					<head>ÁLDOZAT.</head>
					<p>Leonardót akkor láttuk, amikor Mirza kán táborába indult. Mintegy 5-6
                        mértföldnyire lehetett Budától, mikor lódobogást hallott és hátratekintve
                        Zrinyi kedvenc apródját, Sátán Ferkét pillantotta meg. A fiú széltől
                        kipirosodott arccal és eleven dacos tekintettel ugratott elébe, aztán
                        levelet vont ki tarsolyából és odanyujtotta Leonardnak. Az felszakította a
                        pecsétet és elolvasta az üzenetet. Zrinyi tudtára adta, hogy megérkezett
                        Csáktornyára és portyázóitól megtudta, hogy Anna Zenót a tatár kán tábora
                        közelében élve látták. Ha nevét nem is mondták, a leírás minden kétséget
                        kizár. Közlését azzal fejezte be, hogy Leonard vigye magával Sátán Ferkét,
                        akinek előre nem látott esetekben igen jó hasznát veheti.</p>
					<p>- Hallod-e, Ferke, - szólt az ifjú az apród vállára csapva, - alighanem lesz
                        egy kis bajunk. Nem viszket-e a nyakad?</p>
					<p>- Nem, - felelte vigyorogva a gyerek, jobbra-balra forgatva a fejét.</p>
					<p>- Na jó, - nevetett Leonard, - akkor nincs semmi baj.</p>
					<p>Mintegy három óra lehetett délután, mikor hosszú fáradalmas lovaglás után
                        Mirza táborába érkeztek. Az első ember, akit Leonard megpillantott, a
                        mogorva tekintetű renegát volt, akiben a hortobágyi tolmácsra
                        ismerhetünk.</p>
					<p>- Nem ismersz-e, jó dragomán? - kérdezte Lubl jókedvűen legeltetve szemét a
                        magyar tatáron.</p>
					<p>- Nem, - felelte a kérdezett kurtán, - a magyar arcokat nem jegyzem meg.</p>
					<p>- Köszönöm a nyájas nyilatkozatot, - mondta Leonard, - de először is nem
                        vagyok magyar, másodszor nemrégiben láttuk egymást.</p>
					<p>- Hahó! - kiáltott fel a tolmács, te vagy az a csikós, aki a hortobágyi
                        pusztán olyan hamar elkanyarintottad azt a lovat?</p>
					<p>- Én se csikós nem vagyok, se magyar. Most a horvátországi bán személyét
                        viselem, az ő nevében akarok uraddal szólni.</p>
					<p>- A kán őnagysága nincsen itthon, - felelte a tolmács, - de mindjárt hazajön.
                        - Ezzel kezével intett és elindult a várgyűrű felé.</p>
					<p>Mirza kán épp most vágtatott be a kapun. Arca halavány és ingerült volt s
                        mihelyt a lovagot meglátta, leszállt és udvariasan üdvözölte. Leonard is
                        leugrott a lováról és átadta a kánnak Zrinyi levelét, amelyben ez állt:</p>
					<p>„Zrinyi Miklós üdvözli Mirza kánt.</p>
					<p>Lovaidat, fegyvereidet küldöm és viszonzásul barátom őszinte feleletét kérem.
                        Rinaldo Zeno felesége, Zólyomi Anna Ecsed közelében tatár, vagy török
                        rabságba esett. Engem a család sorsa érdekel és tudni óhajtom, hová és
                        mennyit küldjek váltságdíjul. Ha tudod, hol van e hölgy, utasítsd Lubl
                        Leonard küldöncömet. Találkozásig baráti üdvözlettel, Zrinyi.”</p>
					<p>Mirza kán az öröm legkisebb jele nélkül olvasta végig a levelet, lovait
                        nézegette, majd egy magányosan álló csinos sátor felé intézte lépteit, ahova
                        Lubl is követte. A szövetsátorba érkezve, a kán kijelentette, hogy ez lesz
                        Leonard lakása, majd udvariasan felszólította, hogy könnyítsen fegyverzetén
                        és mind a ketten helyet foglaltak a kereveten. Cselédek hosszúszárú pipákat
                        és párolgó mekkai kávét hoztak. Leonard alig várta, hogy a szertartások
                        véget érjenek és egyedül maradhasson a kánnal. De ez mindig késett s mikor
                        végre már azt hitte, hogy rátérhet küldöttsége igazi tárgyára, a kán újabb
                        parancsára hófehér mént vezettek a sátor elé. Négy zömök tatár fogta le a
                        gyönyörű állatot, melynél szebbet aligha nevelt Ázsia. A kicsiny fő olyan
                        száraz volt, hogy ereinek hálózatát egyenkint meg lehetett számolni. A
                        tejfehér testet egyetlen szeplő sem homályosította s a lenge sörény kékes
                        ezüstje úgy simult a karcsú nyakhoz, mintha oda lenne festve. Leonard az
                        állatkedvelő szenvedélyes bámulatával nézte hosszasan, vonalról vonalra a
                        ritkaszép mént.</p>
					<p>- Mit gondol, lovag, - kérdezte a kán, kincsetérő csibukját elemelve szájáról
                        és hosszú füstöt eresztve, - tetszeni fog a bánnak ez a ló?</p>
					<p>Lubl dícsérete rövid volt, de hízelgő, mert hiszen a tökéletes állatismerő
                        pár jellemző szava fölér a puszta áradozás egész dícsérethalmazával.</p>
					<p>- Holnap reggel megtekinthetjük a bán ajándékait, - mondta a kán, mikor újra
                        visszatértek a sátorba. - Örülnék, hogyha én is teljesíthetném óhajtását, de
                        a keresett úrhölgy holléte ismeretlen előttem. Már Rákóczi György és Zólyomi
                        Dávid is kérdezősködtek utána, gazdag váltságot is ígértek, de fájdalom, a
                        legszorgalmasabb kutatás is mindeddig hasztalan volt. Attól félek, nincs is
                        életben többé, ami nem volna csoda, hiszen embereim sokszor gyorsabban
                        mozognak, semhogy egyesek biztonságára ügyelhetnének.</p>
					<p>Ezek a szavak nagyon elkedvetlenítették Leonardót, de ösztönösen érezte, hogy
                        a kán szavainak nem hihet egészen. Látta, hogy mindenképpen másra szeretné
                        fordítani a beszélgetést. Leonard hosszabbítani akarta az együttlétet és
                        megkérte a kánt, hogy Zrinyi ajándékait még aznap bemutathassa.</p>
					<p>Mirza nem talált elfogadható mentséget s azért beszólította a tolmácsot.
                        Leonard most egyenként kibontogatta a magával hozott ajándékokat: egy
                        nagybecsű kardot, egy darab kék klárisból faragott markolattal, néhány
                        ezüstbe ágyazott pisztolyt s egy remekmívű zsebbeli órát, többrőfnyi
                        velencei aranylánccal, amelyek mind az ajándékozó bőkezűségét és ízlését
                        mutatták, bár Leonard úgy érezte, hogy a fejedelmi mén messze meghaladja a
                        bán ajándékainak értékét.</p>
					<p>A tatárfőnök kedvteléssel nézegette a gyönyörű tárgyakat s aztán tulajdon,
                        keleti fénnyel berendezett sátrába vezette vendégét. Nemsokára keleti
                        csemegék borították a drága szőnyegeket, de Mirza semmihez se nyult és
                        egész lényén elfogultság és nyugtalanság áradt. Közben egynéhányszor fölkelt
                        s rövid időkre távozott s valahányszor visszatért, bizonyos
                        megkönnyebbülés látszott rajta, de vidám szó egy se jött ajkára. Mikor a
                        pazar lakoma véget ért, Leonard sátrába vonult és a kán belső lakosztályába
                        húzódott vissza.</p>
					<p>*</p>
					<p>Körülbelül egy félóra múlva Sátán Ferke lépett be Leonardhoz.</p>
					<p>- Uram, - mondta a fiú, - az a hórihorgas tatár, akivel megérkezésünkkor
                        találkoztunk, az imént a másik sátorból jött ki, ahol, amint mondják, a
                        török menyecskék laknak és azóta itt ólálkodik a kegyelmed sátra körül.</p>
					<p>- Hadd járja a bolondját, - mondta Leonard és vetkőzni kezdett.</p>
					<p>- Valamiben töri a fejét, - mondta a gyerek indulatosan, - az előbb azt
                        kérdezte tőlem, fáradtak-e lovaink?</p>
					<p>- No, és mit feleltél?</p>
					<p>- Hogy szükség esetén még tíz mértföldet megtehetnek.</p>
					<p>- Egyebet nem kérdezett?</p>
					<p>- De igen. Hogy lehet-e kegyelmeddel szólni? Aztán meg olyan félénken
                        tekintgetett széjjel, mintha ágyút szegeztek volna neki.</p>
					<p>Leonard fölfigyelt:</p>
					<p>- Miért nem mondtad ezt előbb? Eredj, kérd be őt egy szóra.</p>
					<p>Amint már láttuk, Leonardnak szemébe tűnt a kán elfogultsága. Előbb arra
                        gyanakodott, hogy rejtegetni akarja még egy ideig Zenonét, talán azért, hogy
                        a váltságdíjat följebb rugtassa. Zrinyinek a kánnal való párbajáról semmit
                        se tudott. A zsákmány visszaküldését részint nem értette, részint Zrinyi
                        nagylelkűségének tulajdonította. Föltette magában, hogy óvatos lesz, amit
                        egyébként Zrinyi is ajánlott neki.</p>
					<p>A következő percben belépett a tolmács Sátán Ferke kíséretében és óvatosan
                        összevonta a sátor lapjait.</p>
					<p>- Beszélhetünk-e egyedül egy pillanatra? - kérdezte suttogva s egy
                        oldalpillantást vetett a fiúra.</p>
					<p>Leonard intésére a gyerek duzzogva és vonakodva bár, de kiment.</p>
					<p>- Lovag, - kezdte a tolmács, mikor egyedül maradtak és turbánját indulatosan
                        a kerevetre hajította, - kegyelmed Zrinyi embere és egy magyar asszonyságot
                        keres. Nincs időm sokat mondani: ez a nő itt van, ő bízott meg, hogy ezt
                        kegyelmednek tudtára adjam. Ahogy azt a turbánt elhajítottam, úgy esküszöm
                        az élő Istenre, hogy e perctől fogva megszűntem török lenni. Ha kegyelmednek
                        van elég bátorsága egy vakmerő terv kivitelére, éjféltájban kiszabadítjuk
                        az asszonyságot, nekem itt mindenki engedelmeskedik és szándékosan a
                        legbutább és legálmosabb őröket állítottam fel. Csak az a kérdés, hogy
                        kegyelmednek van-e elég mersze ilyen nyaktörő munkára.</p>
					<p>Leonard meglepetten nézett a renegátra és első pillanatban ármányt gyanított.
                        De az fürkésző tekintetet vetett rá s kaftánja alól egy levélkét húzott
                        elő.</p>
					<p>- Tétovázásra nincs idő, higyjen kegyelmed a tulajdon szemének.</p>
					<p>Az ifjú hirtelen átfutotta a női kézzel írt sorokat: „Lovag, kegyelmedet
                        kérem fel, hogy e megszégyenítő rabságból kiszabadítson. E sorok átadójában
                        megbízhatik, nincs vesztenivaló időnk. Zenoné Zólyomi Anna.”</p>
					<p>Nem kételkedhetett többé. A tolmács szemébe nézve, határozottan mondta:</p>
					<p>- Én mindenre kész vagyok, mondja meg, mit cselekedjem?</p>
					<p>- Figyelmezzen kegyelmed arra, amit mondok. A kánt azzal áltattam el, hogy
                        éberen lesni fogom a kegyelmed minden mozdulatát, nehogy valaki mástól
                        megtudhassa Zenoné ittlétét. Neki tehát nem fog feltűnni, ha itt
                        járok-kelek. A kán neje egyetért velünk. Én most átmegyek a nők
                        lakosztályába, előkészítem őket, kegyed pedig parancsolja meg embereinek,
                        akiket szándékosan a városon kívül szállásoltam el, hogy ott a földhányáson,
                        amelyet kegyelmed idejövet láthatott, a nyitott sátor közelében, az árok
                        szélén várjanak az első jeladásra. A többi az én dolgom.</p>
					<p>- Nem tarthatunk meglepetéstől? - kérdezte Leonard félelem nélkül.</p>
					<p>- Mindentől tarthatunk, uram, - mondta a tolmács baljóslatú tekintettel. -
                        Tökéletes elszántság kell itt és éberség.</p>
					<p>- Jól van, - felelte Leonard - bennem emberére talált kegyelmed.</p>
					<p>- Most sietek, - mondta a tolmács - de hamarosan itt leszek újra.
                        Szerencsénkre az ég maga is kedvez ma, olyan sötét van, hogy két lépésnyire
                        se látni. - Ezzel eltávozott és Leonard beszólította sátán Ferkét.</p>
					<p>*</p>
					<p>Most tekintsünk be Fatime szövetlakának egyik keskeny helyiségébe, amelyben
                        kicsiny mécses terjeszti haldokló világát. A döntő óra közeleg. Fatime
                        egyszerű kaftánt segített Annára, majd így szólt:</p>
					<p>- Itt van egy fez, meg a sál. Ebből kicsiny turbánt kerítek feje fölé.</p>
					<p>- Ó, hiszen kegyed reszket, - suttogta Anna - mondja meg őszintén, nem
                        kockáztat semmit?</p>
					<p>- Semmit, semmit! Csak a gyönyörűség, hogy kegyedet megmenthetem, reszketteti
                        idegeimet. Csendesen, signora, mindjárt megleszünk, még csak így... egyet
                        fordítunk e sálon, most a végét szorítom le, még ez a boglár... Istenemre, a
                        legszebb török fiú széles e világon!</p>
					<p>- Te tréfálsz, pedig milyen erősen ver a szíved! Csitt, nem hallasz
                        semmit?</p>
					<p>Fatime összerázkódott.</p>
					<p>- De igen, - súgta görcsösen, majd gyorsan lekapta a turbánt Anna fejéről,
                        hogy az ébenfürtök zuhataga elborította vállait. - Dőljön ide a kerevetre,
                        gyorsan, az Istenért! A kárpitok suhogását hallom már... Igy... még
                        beborítom e takaróval, csak bátorság, signora, bátorság! - Fatime minden
                        gyanús tárgyat a kerevet szögleténél rejtett el. Anna teljes
                        lélekjelenléttel beburkolózott a takarókba, csak bársony fürtjei és halvány
                        arca látszottak a mécses derengő világánál. - Ha a kán jön, akkor ez utolsó
                        látogatása, egy percet sem veszthetünk azután, - mondta Fatime és helyet
                        foglalt a kereveten.</p>
					<p>Alig mondta ki ezt a pár szót, a mellékszobából gyors léptek és kárpitsuhogás
                        hallatszott és a következő pillanatban a kán állott előttük.</p>
					<p>- Lakosztályodban kerestelek, Fatime, - szólt gyöngéd, gyanútlan hangon,
                        aztán térdre ereszkedett a kerevet mellett és fájdalmas részvéttel mondta:
                        - Bocsásson meg, signora, még egyszer látnom kellett kegyedet, mielőtt e
                        kínos nap után a nyugalom vánkosára eresztem fejemet. Ó, ne féljen tőlem,
                        mindent, mindent megteszek nyugalmáért.</p>
					<p>- Uram, - rebegte Anna - nekem csak egy kell... szabadságom! Atyám, gyermekem
                        és testvérem van, háromszoros kötelék fűz az élethez, legyen nagylelkű,
                        adja vissza szabadságomat.</p>
					<p>- Csendesen, asszonyom, - mondta a kán, míg keze, mely Anna fürtein
                        nyugodott, reszketni látszott - Allah nagy, bölcseségének sugarát rám fogja
                        bocsátani és megnyitja értelmem kapuját, hogy atyját, gyermekét és testvérét
                        pótolni tudjam. Idő kell, asszonyom, míg a jó megérik. Nem tudom, e
                        pillanatban mit felelhetnék, az ember nem válhat el ilyen hirtelen
                        paradicsomi álmaitól. - Aztán szelíden kezet nyujtott Fatimének. - Ne
                        aggódj, te az maradsz nekem, ami voltál, sőt kedvesebb leszel, ha ez az
                        asszony testvéred lesz.</p>
					<p>Anna arcán keserű mosoly suhant át, látta, hogy a kánt nem bírhatja más
                        gondolatra. Aztán szembetünő erőlködés után így szólt:</p>
					<p>- Uram, egy kérésem van. Teljesítse azt, annak bizonyságául, hogy az avar kán
                        nemtelen nem lehet soha.</p>
					<p>- Szóljon, signora, - mondta a kán szenvedéllyel.</p>
					<p>- Esküdjék meg, hogy bármi történjék, Fatime iránt jóindulata meg nem
                        változik soha. Esküdjék Allah nevére!</p>
					<p>- Erre eskü nem kell! - kiáltott fel a kán - de ha kegyed óhajtja, ám legyen:
                        Esküszöm Allahra és a Prófétára, hogy Fatimének sosem lesz oka panaszra.</p>
					<p>Anna idegei annyira meg voltak feszülve minden lelkiereje mellett is, hogy e
                        kínos pillanatokban valósággal ájulás környékezte. Hirtelen egész különös
                        érzés rohanta meg: undorodás a szereptől, amelyet itt játszott s a
                        szókimondás ellenállhatatlan vágya.</p>
					<p>- Nemes léleknek az áltatás gyötrelem, a bátor férfi megbecsüli az őszinte
                        szót, - mondta hirtelen - legyen éber és vigyázó kegyelmed, az élő Istenre
                        mondom, én mindent elkövetek, hogy kiszabadulhassak.</p>
					<p>Mirza arcán hirtelen a harag lángja gyúlt ki, de nemes természete
                        felülkerekedett. Nyugodtan, majdnem udvariasan szólt, bár a gúnynak valami
                        csekély árnyalata félreismerhetetlen volt hangjában.</p>
					<p>- Ez az én gondom legyen, signora, a szép virágot, melyet Allah nekem adott,
                        az éber őrizet hálójával körülkeríteni. Talán sikerülni fog nekem közelébe
                        varázsolni azt, amit a távolban keres, a szabadságot.</p>
					<p>Fatime ezalatt reszketve ült a kereveten. Anna vakmerőségét meg nem foghatta.
                        Mintha rövidíteni akarná a veszedelmes együttlétet, összetett kezekkel
                        Mirzához fordult:</p>
					<p>- Mirza, e nőnek nyugalomra van szüksége, távozz, én mellette virrasztok.</p>
					<p>A kán bensőséggel tekintett Fatimára és mély megindulással mondta:</p>
					<p>- Légy az éji harmat, mely e szép virágnak visszaadja színét, hogy üdülve
                        nyithassa fel kelyhét a hajnal hasadásán.</p>
					<p>Alig hangzottak el a kán léptei, Anna fölállt.</p>
					<p>- Hála az Égnek, - kiáltott fel - hogy e keserves órán túl vagyok. És most
                        segítsen kegyed, mindjárt éjfél.</p>
					<p>Fatime gyorsan rendbeszedte Anna öltözetét és fülébe súgta:</p>
					<p>- Abdallahban megbízhatik, csak a kán lenyugodnék már!</p>
					<p>- Bízzunk Istenben, - bátorította Anna.</p>
					<p>Fatime csendesen nézett rá egy darabig, aztán hirtelen megragadta egy érzés
                        és térdre rogyott:</p>
					<p>- Asszonyom, egy szomorú sejtés él bennem, mi nem látjuk többé egymást az
                        életben. Ne kárhoztassa vakmerőségemet, ölelje meg egyszer a szegény
                        Fiorettát, érintse egyszer ajkával arcomat és nevezzen leányának.</p>
					<p>- Fioretta, - mondta Anna meghatottan - nemcsak annak mondalak, de légy
                        igazán leányom. Hagyd el ezt a megszégyenítő életet, kövess engem. Csak
                        elhatározásodtól függ. Az én gondom lesz multadat feledtetni. - Ezzel
                        fölemelte, szívére szorította a reszkető Fatimét, aki sírva és nevetve
                        olvadt karjába.</p>
					<p>- Határozz, kedves Fiorettám, kedves leányom!</p>
					<p>- Nem lehet, nem lehet, - suttogta Fatime fájdalmasan - de lelkem követni
                        fogja minden lépését.</p>
					<p>Most halk taps hallatszott kívülről, Fatime még egyszer Anna karjába vetette
                        magát, aztán határozott hangon suttogta:</p>
					<p>- Ez a jeladás, induljunk!</p>
					<p>A sátornak négy osztályán haladtak át s már az utolsóban voltak, ahol a
                        nyílás előtt Abdallah állt.</p>
					<p>- Minden készen van, asszonyom, siessünk, - mondta Abdallah óvatosan, a kán
                        még ébren van és annál kevésbé gyanakszik. Pár pillanattal ezelőtt szóltam
                        vele. Menjünk! - megindultak és áthaladtak a várgyűrű udvarán.</p>
					<p>- Az őröket elbocsátottam, - súgta Abdallah - azzal, hogy másokat rendelek
                        helyükbe.</p>
					<p>- A szabadság órája ütött, - súgta Anna - ne mulaszd el és ha semmi áron nem
                        akarsz követni, az Istenre kérlek, térj vissza, ne tedd ki magad a kán
                        bosszújának.</p>
					<p>- Ó, signora, - rebegte Fatime - ne fosszon meg életem utolsó
                        boldogságától.</p>
					<p>Már a nyitott sátor lépcsőjéhez értek, sietve haladtak fel és két sötét
                        alakot vettek ki a homályban: Leonardót és Sátán Ferkét. Anna hirtelen
                        megölelte Fatimét, aki csendesen zokogott.</p>
					<p>- Abdallah már az előre elkészített kötélhágcsón haladt lefelé, mögötte Sátán
                        Ferke felvont pisztollyal. Egyszerre hangos kiáltás hallatszott, a kán
                        szava: Hol, hol? - s a következő percben már a lépcsőkön sietett fel.</p>
					<p>Leonard nem vesztette el lélekjelenlétét, megragadta Anna kezét és a
                        kötélhágcsóra lépett.</p>
					<p>- Követni fogsz! - kiáltott Anna izgatottan Fatimének.</p>
					<p>- Megálljatok! - ordított a kán, Annához érve - hah, egy férfi! - tette hozzá
                        dühösen és handzsárjával Annára rohant.</p>
					<p>A borzalmas percben Fatime Anna elé vetette magát és a hideg vasat érezve,
                        fölsikoltott, mire Anna ájultan hullott Leonard karjába, aki óriási erővel
                        megragadta őt és levitte a hágcsón.</p>
					<p>A kán, mikor Fatime sikoltását hallotta és érezte, hogy lábaihoz roskad,
                        szinte önkívületben ráborult és a handzsárt messzire hajítva,
                        kétségbeesetten kiáltott fel:</p>
					<p>- Átkozott legyen a kar, amely ezt cselekedte.</p>
				</div>
				<div type="chapter">
					<head>A SZAMOSUJVÁRI GYŰLÉS.</head>
					<p>Kérlelhetetlen krónikánk itt összevonja irígy kárpitjait. Most, amikor tudni
                        szeretnénk, mi késztette a látszólag gyanútlan kánt a döntő percben meztelen
                        handzsárral lépni a menekülők közé, mikor lelkünk aggódva tünődik Fatime
                        sorsán, történetünk egyszerre egészen más vidékre vezet. Szép, nyílt
                        völgyben vagyunk, egy takaros külsejű mezőváros előtt, melynek egyik szélén
                        igénytelen, régi várat látunk. A szamosújvári vár sokszor szerepel
                        történetünk évkönyveiben. A sánc, melyet egykor a Szamosból odavezetett víz
                        töltött be, azóta kertté alakult és a pinceboltozatú épületek ablakrésein
                        bús lánccsörgés hallatszik ki. A terem, hol valamikor a gyűléseket
                        tartották, most falakkal elrekesztett apró cellákká alakult. Történetünk
                        napjaiban igen sok vendég érkezett Szamosújvárra, akik az örmény polgároknál
                        voltak elszállásolva és meglehetős eleven képet adtak most a máskor csendes
                        városnak. Egy különös dolog tünhetett fel a nézőnek: Sok gyászba öltözött
                        nőt lehetett látni, akik sötét kísértetekként haladtak végig az utcákon.
                        Özvegyek voltak ezek, akiknek férje Rákóczi hadjárataiban pusztult el, vagy
                        a Rákóczi elleni összeesküvés fölfedezésekor vérpadra került, vagy tatár,
                        vagy török fogságba. A gyászoló özvegyek most idegyültek Szamosújvárra, ahol
                        a fejedelem pár nap óta tartózkodik.</p>
					<p>Szomorú korszak volt ez, amikor cselszövés, irígység, pártról-pártra
                        vándorlás és bosszúvágy uralkodtak. Rákóczi nyugtalan lelke csak egy
                        dologban talált örömet és csillapodást: az örökös cselekvésben. Mindannak
                        megkísérlésében, ami őt nagyravágyó céljaihoz segítette. Csüggedni sohase
                        látta őt senki. A baj és veszély éltető eleme volt. Most rövid időre jött
                        Szamosújvárra, hogy híveivel a teendőkről tanácskozzék, vagy inkább, hogy
                        velük akaratát közölje. Az urak közül már többen vártak ott rá. A
                        magyarországi megyékből is sokan jöttek vele és néhányan a várban szálltak
                        meg.</p>
					<p>Mintegy öt nappal a fejedelem megérkezése után úgynevezett országgyűlésre
                        gyülekeztek az urak. Bár ez a tanácskozás igen távol esett attól, hogy ilyen
                        nagyszerű nevet érdemeljen, a magyar keleti természet mégsem nélkülözhette a
                        szokásos szertartásokat és ünnepélyességet. Az elmúlt éjszaka virrasztásától
                        még mámoros követség késő délután érkezett a fejedelem elé, hogy meghívja őt
                        a gyűlésbe, ahol a hívek már együtt voltak. A terem egyszerű volt, csak a
                        hét kapitány mogorva képe függött a falakon. Mikor a fejedelem belépett, az
                        urak nagy kardcsörgéssel, egyszerre emelkedtek fel ülésükből és hosszú,
                        zajos éljenzéssel fogadták. Pár percnyi szünet után Rákóczi megszólalt:</p>
					<p>- Hű Karok és Rendek! Egy órára feledni akarjuk fejedelmi méltóságunkat és e
                        tanácskozásnak inkább barátságos, mint ünnepélyes színt óhajtunk adni. Ami
                        idevezetett bennünket, közös érdeke mindnyájunknak: egyesülés minden áron,
                        béke, de jó és hozzánk illő béke, ez az, amiről tanácskozni akarunk.
                        Nagyravágyással vádolnak bennünket. Igaz, nagyra vágyik, aki a közínség,
                        zavar és nyugtalanság közepette a csendes révbe törekszik. Nagyra és nehézre
                        vágyik, kinek nemcsak a teendőkről kell gondoskodni, de a segédforrásokról
                        is, a terhes munka kivitelére. De nemcsak nagyravágyást, hanem vagyon- és
                        kincsszomjat is szemünkre vetnek híveink. És ez fájdalmasan sebzi szívünket.
                        Midőn az erdélyi Karok és Rendek bizalma a fejedelmi székre szólított,
                        azonnal átláttuk helyzetünk nehézségét. Jól tudjuk, hogy az így eldarabolt
                        hazának, a szétágazó érdekeknek egységet és erőt csak erő és gazdagság
                        adhat. Házunk ellenségeinek rágalmait megvetjük, kegyelmetek igen jól
                        tudják, mire használjuk vagyonunkat: csapataink fizetésére, ami az ország
                        jövedelméből nem telik és arra, hogy magunknak a külfölddel szemben
                        befolyást és tisztességet szerezzünk. Ez az a patak, - folytatta mosolyogva
                        - mely annyi kincset elhord. De nemcsak vagyon, hanem éber figyelem is
                        szükséges. Si vis pacem, para bellum. Mi a békét óhajtjuk, de ha
                        tarsolyunkba rejtjük kezünket és azt várjuk, hogy az égből szálljon alá,
                        akkor csak áltatjuk egymást. Mi tartotta fenn a török padisah barátságát,
                        mióta Budavár a félhold alatt nyög? Éberség, kémek, mindig nyitott erszény
                        és hébe-korba fogaink mutogatása. Mi szerzi meg nekünk a svéd és francia
                        udvarok barátságát? Miért olyan keresett ma kis országunk szövetsége?
                        Fegyveres erőnknek s a Rákóczi név szerencséjének köszönhetjük ezt. De ha
                        erszényünk kiürül, ha elhamarkodva békét kötünk és kardunkat a szögletbe
                        hajítjuk, akkor utolsó napunk virradt fel. Úgy van urak, karddal oldalunkon
                        és emelt kopjával kezdjük meg a békealkudozást. Legyünk óvatosak és
                        fogódzunk a hatalmas szultán köntösébe, nehogy amíg itt barátokat szerzünk,
                        ott egy veszedelmes ellenséget bőszítsünk magunk ellen. És most
                        felszólítjuk kegyelmeteket: mondják ki bátran véleményüket és fejedelmi
                        szavunkat adjuk, hogy amit itt mondanak, legyen bármi, meghallgatást nyer és
                        haragunkat semmi sem fogja fölingerelni.</p>
					<p>Ebben a pillanatban megnyílt a terem szárnyas ajtaja s egy halálsápadt, mély
                        gyászba öltözött öregember lépett be. A váratlan jövevény egyike volt
                        azoknak, akiket, ha egyszer láttunk, nem feledünk soha. Hosszúkás arcán
                        hajdani nagy szépség romjai látszottak és őserővel párosult száguldó
                        szenvedélyek nyomai. Két nagy, még most is ragyogó szeme egykori diadalokról
                        beszélt és büszke egykedvűséggel tűrt veszteségekről. Zólyomi Dávid volt ez,
                        ifjúkori kalandjairól és később rettenetesen hányatott életéről híres
                        Zólyomi. Magas termetét egyszerű és avult gyászruha födte. Oldalán sok
                        csatát látott pallos függött és egy megrozsdásodott öreg kard. Most az egész
                        gyűlés szeme rajta függött.</p>
					<p>- Zólyomi! - kiáltott fel Rákóczi, ajkába harapva. - Micsoda vakmerőség!?</p>
					<p>- Csendesen, nagyságos uram, - mondta Kassai István, a gyűlés jegyzője. - Itt
                        nem árthat egymaga annyiunk ellen. Tegyen úgy nagyságod, mintha észre sem
                        venné.</p>
					<p>A nyolcvan éves ember csendesen végighaladt a termen és a szőnyeggel borított
                        asztal végénél megállva, némán tekintett végig az egybegyűlteken. Mikor a
                        mellette ülő megkínálta székével, minden teketória nélkül elfogadta az
                        ülést, mint aki megszokta az elsőséget.</p>
					<p>Az urak most hosszabb-rövidebb beszédekben elmondották véleményüket. Többek
                        között Gerőfy István is felszólalt, egy ötven-hatvan év körüli férfi, aki a
                        békét ajánlotta.</p>
					<p>- Tudom én, - mondta többek között - hogy nagyságod nem barátja az
                        otthonülésnek és nyugalomnak. És bizony mondom, több baj érte már fejemet,
                        semhogy olyat tanácsoljak, amiről előre tudom, hogy nagyságod követni nem
                        fogja. Azért én azt ajánlom, hogy a békét szerezze meg nagyságod, legalább
                        egyelőre. Mit ér nekünk a francia király és a svédek ígérete, ha bajban
                        leszünk, mégis magunkra maradunk.</p>
					<p>- A fődologban tehát egyetértünk, bátyám, - mondta Rákóczi, akit Zólyomi
                        hallgatása némileg megnyugtatott. - Békealkudozás kivont karddal.</p>
					<p>Most egyszerre, mint a vésztől meghajtott s a maga erejéből újra felemelkedő
                        árbóc, felkelt üléséből Zólyomi Dávid. Arcán hideg gúny és önbizalom
                        látszott.</p>
					<p>- Nagyságos uram, - szólt erős, mindenüvé elhallatszó hangon, de nem kiáltva
                        - vendégei közt találom nagyságodat egy barátságos ünnepélyen. Mert ez
                        urakban nem ismerek az erdélyi megyék törvényes követeire. Nem látom a
                        székely nemzet székeinek képviselőit, ha csak Mikes Mihály uram nem jelenti
                        egész nemzetét. Úgyszintén a szász atyafiak közül sincsen itt senki.</p>
					<p>Egy kis szünet után, mely a vakmerő felszólalásra támadt, halk morgás zúgott
                        végig a termen. Zólyomi azonban ezzel mitsem törődve folytatta:</p>
					<p>- Itt, úgy látom, minden, amit nagyságod mond, tesz, vagy akar,
                        helybenhagyást nyer. Azok a rendek, akiket nagyságod hevenyészett elnöki
                        széke körül látok, megszokták, hogy helyeseljenek mindent, ami Erdélynek
                        eddigi fejedelmei alatt annyi vérébe és vagyonába került.</p>
					<p>- Micsoda vakmerőség! - zúgolódtak néhányan, de Zólyomi tovább beszélt:</p>
					<p>- Mondd a fösvénynek, hogy fukarsága takarékosság, mondd a tékozlónak, hogy
                        oktalan pazarlása nagylelkűség, mondd a közveszélyben halászónak, hogy
                        előrelátó és nyert ügyed van. Zólyomi Dávid áll nagyságod előtt, akinek
                        vagyonát most, - mint Erdélyben mondják - a patak elvitte, mert Debreceni
                        Tamás uram, aki még nemeslevelét sem tudná előteremteni és mégis itt ül, a
                        Karok és Rendek között - mind Patakra takarította azt. Ó, ez dícséretes
                        takarékosság, nagyságod kifosztotta az ország legegyenesebb embereit.</p>
					<p>- Elég! - mondta Rákóczi. - Távozzék kegyelmed. Ismerjük a Zólyomiak régi
                        betegségét és egy nyolcvan éves aggastyán szavait nem vetjük latra. De
                        béketűrésünk nem kimeríthetetlen és a száműzöttet, aki itt hívatlanul jelent
                        meg, el tudjuk némítani.</p>
					<p>- Tegye meg, nagyságod, nem ez lesz az első erőszakos tette. Hiszen Dávid
                        fiamat hálából, amiért egy élete elleni összeesküvést fölfedezett, a kővári
                        börtönben tartja.</p>
					<p>Rákóczi arcát elborította a vér, de mivel fejedelmi szavát adta és érdekében
                        is állt a zajt kerülni, egyelőre csak mondhatatlan megvetéssel mérte végig
                        Zólyomit és Bethlen Farkassal kezdett valami egyébről beszélni.</p>
					<p>- Van-e olyan család Erdélyben, - folytatta az öreg ember - amelybe nagyságod
                        bele nem akadott? Melyikünk kerülte el az előre elkészített feladás, vagy
                        gyanú ürügye alatt a kifosztást? Ismeritek-e még ti jó főrendek, az öreg
                        Zólyomi Dávidot, akinek több faluja és vára volt. Nézzétek vén ősz fejemet.
                        Ez a kopott kalpag egyetlen fövegem, gyermekeim vagyonán tengődöm. A jámbor
                        Rákóczi György, kinek Erdélyben egy hold ősi földje nem volt, két fiát
                        fölgazdagította: Zólyomi Erzsébet után bírja Székelyhidat, Diószeget,
                        Kővárt, Ecsedet utánam és fiam után, akit őrültnek hirdet, a gyalui várat és
                        Kolozsmonostort, amelyeket most fia, György választott fejedelem és váradi
                        kapitány használ, míg én koldússá lettem.</p>
					<p>- Jog és törvény szerint, - vágott közbe Mikes Mihály.</p>
					<p>- Az ország törvénye szerint, - kiáltott fel Zólyomi - amely világosan
                        kimondja, hogy a magvaszakadtak és igazságtalanul számüzöttek javaiból
                        Rákóczi György gyermekeit gazdagítsa fel. De igazuk van a Karoknak és
                        Rendeknek, mert hiszen e dícséretes zsákmányolás könnyítésére még 1631-ben
                        törvénycikket készítettek a nyugtalan elméjűek elleni animadversio iránt.
                        Emlékezzenek kegyelmetek a Kunkocsárd ítéletére, kit a bírák őnagysága
                        kegyelmére bíztak és aki minden vagyona elvesztésére és örök rabságra
                        ítéltetett.</p>
					<p>Most haragosan felemelkedett Kassai István és kijelentette, hogy e példátlan
                        vakmerőségért kénytelen lesz ajtót záratni és jelt kérni.</p>
					<p>- Jelt kérni, - mondta Zólyomi keresztbe fonva karját - e barátságos
                        gyűlésen, nyájas barátunk, Rákóczi György jelenlétében, ki fejedelmi szavát
                        adta, hogy szabadon szólhatunk? Rendben van, uraim, annyi pénz még van a
                        zsebemben, hogy a váltságdíjat megfizethetem, zárassatok ajtót, ám legyen!
                        De tudja kegyelmed, Kassai István uram, hogy Zólyomi Dávid vagyok még és
                        életemből olyan kevés van hátra, hogy azt könnyen odavetem kegyelmeteknek.
                        Nem is először lesz, hogy a poroszlók rám teszik kezüket. Ismerem én az
                        ilyen zúg-országgyűléseket. Itt a fejedelmi levél, mely életemről és
                        szabadságomról biztosít, - folytatta egy levelet vonva ki dolmányából. -
                        Kegyelmetektől vásároltam ezer talléron, Kassai uram és gondolom, őnagysága
                        nem hazudtolja meg hű szolgáját, Kassai Istvánt. Itt egy másik levél,
                        melyben kegyelmed biztosít, hogy a gyűlésekbe eljárhatok és közügyekben
                        szabadon szólhatok. Egy szép fakó ménem volt ennek a díja, az utolsó, ezer
                        főnyi ménesemből.</p>
					<p>- Ez felségsértés? - kiáltottak többen.</p>
					<p>- Jól van, ítéljetek el, urak, - mondta Zólyomi hidegen - mi az, amit még
                        elvehettek tőlem?</p>
					<p>- Szabadságod, felségsértő, - kiáltott Rákóczi kitörő dühvel - tettenért
                        vakmerő, téged semmiféle levél fel nem jogosíthat ilyen szemtelenségre!
                        Urak, szükséges-e felszólítanom kegyelmeteket, hogy ezt az inkább eszelős,
                        mint vakmerő pártütőt elfogják?</p>
					<p>- Nagyságos uram, - mondta Kemény János, a feddhetetlen új ember, aki
                        gyülekezetben úgy külső szépségére, mint régi családjára nézve egyike volt a
                        legérdekesebb alakoknak és akkoriban a fejedelem legkedvesebb hadvezére is
                        volt. - Zólyomi Dávid magaviselete inkább szánakozást érdemel s miután
                        nagyságod ezt a gyűlést barátságos tanácskozásnak nevezte, gondolom, elég
                        lesz, ha e jó urat, aki ruháinak és jószágainak leltárával ismertetett meg
                        bennünket, egyszerűen távozásra kérjük fel.</p>
					<p>- A szabadságot, melyet kegyelmeteknek megadtunk, - mondta Rákóczi éles
                        nyomatékkal - hivatlanokra nem terjesztettük ki és reméljük, van elég hű
                        emberünk, aki rá meri tenni kezét erre a vakmerőre.</p>
					<p>Zólyomi Dávid arcán megint az előbbi gúny villant át.</p>
					<p>- Ó, - mondta kiegyenesedve és kardját kivonva - ha vesznem kell, legalább jó
                        áron adom életem.</p>
					<p>Ezzel az ajtó felé hátrált és mikor rárohantak, dühös védelem után mintegy
                        ötöt keményen megsebesített, majd földre rogyva, féltérden védekezett még
                        néhány percig. Akkor a nagy erőlködéstől orrán-száján elindult a vér és
                        eszméletlenül hurcolták ki a teremből.</p>
					<p>Irtózatos szünet támadt most. Rákóczi felállt és minden ékesszólását
                        elővette, hogy a Rendek előtt tisztázza magát Zólyomi vádja alól. De bár őt
                        magát valamennyire megnyugtatta a beszéd, a gyűlésre csak félig volt hatása.
                        A jelenlevő urak úgy érezték, hogy gyáva és dísztelen szerepet játszottak,
                        amelyet csak ilyen zúggyűlésben mertek megkockáztatni.</p>
					<p>Mikor az öreg Zólyomit kihurcolták, még sokáig folyt a vita. Az urak mind
                        igyekeztek készségükről biztosítani a fejedelmet, még késő estig folyt a
                        tanácskozás s végre is abban állapodtak meg, hogy ezúttal a fejedelem
                        igyekezzék a császárral békealkura lépni, a török szultánnak pedig az
                        annyiszor sürgetett ötezer tallérral följebb emelt adót fizesse meg és a
                        svéd és francia udvarok barátságát is iparkodjék megtartani. Ezek a
                        határozatok mind arra vallottak, hogy a fejedelem nincs tisztában magával és
                        kap minden után, amiben ürügyet remélhet később a szél után fordítani
                        köpenyét.</p>
				</div>
				<div type="chapter">
					<head>KATAFALK.</head>
					<p>A magas ablakon egyszerre sötétvörös fény ömlött a terembe. Tűz van! -
                        kiáltott valaki a meglepetés önkéntelen szünetében, de a fény más természetű
                        volt és egyszerre olyan szívreható hangok követték, hogy az egész gyűlés az
                        ablakhoz rohant. A vár előtti kövezett tér felé temetés közeledett, melynek
                        gyász karéneke mindig hangosabb lett. Vagy háromszáz lobogó fáklya kísérteti
                        fényében feketébe öltözött, leeresztett hajú nőalakok tüntek fel. A térre
                        érkezve, tágas, kört alkottak, melynek feketeségében csak a hófehér arcok
                        világítottak. A nők mögött hézagonkint fáklyások foglaltak helyet s azokon
                        túl Szamosújvár összetódult lakói ácsorogtak. Az egész jelenet
                        középpontjában pedig magas ravatal állott, amelyet olyan gyorsan állítottak
                        össze, hogy míg a teremből alátekintők szeme a fáklya füstgomolygásán
                        áthatolt, a ravatal már készen állt számtalan gyertyával, családi
                        pajzsokkal megrakva és fölötte hosszú gyászlobogó lengett a piros
                        fényben.</p>
					<p>- Mi történik itt? - kérdezte Rákóczi, nemcsak meglepetten, de elfogódva. -
                        Kinek szól ez a halotti pompa?</p>
					<p>Bánfi Kristóf, aki legközelebb állott hozzá, láthatólag szerette volna
                        kikerülni a feleletet. De mert a fejedelem egyenesen hozzá fordult, nem
                        habozhatott tovább.</p>
					<p>- Nagyságos uram, - mondta végre - a gyászkíséret, úgy hallom, hatszáz
                        özvegyasszonyból áll, akiknek férjét, rokonait részint a portyázó tatárok
                        vagy törökök ölték meg, vagy fogták el, részint nagyságod hadaiban estek el
                        s akik e napon közösen ünneplik a gyászáldozatot s egyszersmint nagyságod
                        nemes lelkéhez folyamodnak, hogy rokonaik kiváltásában segítségükre
                        legyen.</p>
					<p>A fejedelem elnémult, aztán a harag pirossága futotta el arcát.</p>
					<p>- És ki rendezte az ünnepet? - kérdezte hirtelen a belépőket.</p>
					<p>- Valóban, - mondta a kérdezett - eddig nem jutott tudomásomra, nagyságos
                        uram, de azt hiszem, nem lesz nehéz végére járni.</p>
					<p>- Istenemre! - kiáltott Rákóczi - ha nem tudnók magunk és kegyelmetek előtt
                        is tudva nem volna, hogy a magyar özvegynél nincs irígylésre méltóbb lény a
                        világon, mert nemcsak a törvény lovagiassága védi jobban, mint bárhol, de mi
                        magunk is, amennyire módunkban áll, igyekszünk segítségére lenni... valóban
                        azt kellene hinnünk, hogy nincs magyar hölgy, aki másodszor férjhez mehetne,
                        annyira elfogta a jámbor teremtéseket a bánat. - Azután nevetve fordult a
                        körülötte állókhoz.</p>
					<p>- Urak, - folytatta, azt mondják, özvegyet senki se vígasztal annyira, mint a
                        kérő. Kegyelmetek között bizonyára sok nőtelen akad, ime, itt választani
                        lehet.</p>
					<p>Van a rosszul számított és tapintatlan tréfában valami, ami visszhangra nem
                        talál, bármennyire óhajtaná. A fejedelem gúnyos beszéde egy-egy jóváhagyó
                        fejmozdulatot, erőltetett mosolyt váltott ki legföljebb, de az egybegyültek
                        arcáról nem űzte el a baljóslatú kifejezést és kedvetlenséget.</p>
					<p>A gyászünnepély végéhez közeledett ezalatt s a nők csoportja az épület tág
                        csarnoka felé tódult. A széles lépcsőket és folyosókat egészen elborították
                        a gyászoló alakok, akik sírva és zokogva özönlöttek be a terembe. Egyrészük
                        Rákóczi térdeit ölelte át, mások azt hajtogatták, hogy őket az a remény és
                        bizalom hozta ide, hogy a fejedelem nagylelkűségében bíznak és abban a
                        reményben jöttek ide, hogy ő, akinek Erdélyben és Magyarországban annyi
                        birtoka van és a török divánban annyi jóakarót számlál, segítségükre
                        lesz.</p>
					<p>Rákóczi helyzete igen kényelmetlen volt. Akár résztvevő szívet tulajdonítunk
                        neki, akár lelki űrt és hidegséget, ebben a helyzetben mindenképpen nehéz
                        volt a helyes feleletet megtalálnia. De hogy a jelenetnek véget vessen,
                        nyilatkoznia kellett. Csendet intett és néhányszor megkísértette a szólást,
                        de sikertelenül. Végre némileg lecsendesedett a zaj és Rákóczi, olyan
                        arccal, amely elárulta, mennyire terhére van az egész, nyíltan megmondta,
                        hogy ebben a váratlan megrohanásban inkább bizalmatlanságot, mint bizalmat
                        lát és előre kicsinált tervet gyanít, hiszen jól tudja, hogy az ilyen
                        megrendezett összesereglés egyesek bujtogatásának eredménye. Azt is
                        megvallotta, hogy a nők szelíd lelkületéhez illendőbbnek tartotta volna, ha
                        kérésüket írásban, vagy más úton adják tudtára. Eszükbe juttatta, hogy volt
                        idő, midőn az előkelő magyar nők férjük kiváltását a magukéból szerették és
                        tudták teljesíteni s büszkén visszautasították volna, ha azt más ajánlja fel
                        nekik. Említette a törvényt, mely a jobbágyot kötelezi földesurát kiváltani.
                        Azt is mondta, hogy ilyen időkben, amikor a Damokles kardja függ fejük
                        fölött, midőn a rajtalévő dolmányról se tudja, övé-e, vagy sem, nem
                        vállalhatná egyes családok tagjait kiváltását a török és tatár rabságból,
                        hiszen ezzel csak a váltságdíjat rugtatná magasabbra, mihelyt azok
                        észrevennék, hogy nem egyesektől, hanem a fejedelemtől követelhetik azt.</p>
					<p>- Mindamellett, - így végezte beszédét - arra intjük kegyeteket, térjenek
                        vissza hajlékaikba, ami tőlünk telik, azt megtesszük, de jelenleg
                        huszonötezer forint minden tehetségünk, amivel annál kevesebbre megyünk,
                        mert bizonyos, hogy ezt holnap a hadsereg hadizsoldja elnyeli.</p>
					<p>Ezután rövid főhajtással visszavonult belső szobáiba.</p>
					<p>Igy végződött a nevezetes gyűlés, melyet a legtöbben békétlenül hagytak oda.
                        Zólyomi elfogatása is kellemetlen hatással volt az urakra, elképzelhették,
                        milyen fájdalmasan hatott annak híre Annára és Violettára.</p>
				</div>
				<div type="chapter">
					<head>VISSZAPILLANTÁS.</head>
					<p>Az iszonyú perc óta, amikor Annával utoljára találkoztunk, igen sok történt,
                        amiről hosszasabban kellene szólanunk. De krónikánk e tekintetben nem ad
                        elég felvilágosítást. A kán felkiáltása bizonyítja, hogy Annát az éji
                        sötétségben első dührohamában férfinek nézte s azért emelte rá fegyverét.
                        Azt is biztosra vehetjük, hogy Anna, ha idegei kimerültsége miatt el nem
                        veszíti eszméletét, a Fatimétől kapott tőrt a rettenetes pillanatban Mirza
                        keblébe veri. Ott hagytuk el történetünket, hogy amikor Sátán Ferke elég
                        esztelenül a kánra sütötte pisztolyát és ezzel zajt ütött, Leonard pedig
                        lovára emelte az eszméletlen Annát. A tolmács tanácsára, aki a vidéket igen
                        jól ismerte, négy huszár iszonyú gyorsasággal elszáguldott azon az úton,
                        amelyen Leonard érkezett a táborba. Míg a többiek rögtön oldalt tértek s a
                        bérceken fölkapaszkodva egyenest az erdőség felé tartottak, ahol egy mély
                        völgyszakadékban egy szénégető kunyhója állt. Itt az egyszerű emberek
                        segítségével Leonardnak sikerült Annát életre kelteni. Amint körülnézett és
                        látta, hogy Fatime nincs ott, irtózatos fájdalom fogta el. Biztosra vette,
                        hogy Fatime meghalt és ez a hit egészségére is káros befolyással volt, amint
                        azt később meglátjuk. A tolmács számítása beütött. A felriadt tatárok a négy
                        huszár után eredtek, míg a nesztelenül haladó Leonardót egyelőre senkise
                        üldözte. De a legtöbbet használt Abdallah jelenléte, mert az a sátraikból
                        kicsalt tatárokat a menekvők üldözésére sürgette s így félrevezette őket.
                        Maga a kán is biztosra vette, hogy Abdallah a nőrablót kergeti.</p>
					<p>Miután Sátán Ferke a szénégető kunyhóban jól bekormozta arcát és a vidéket
                        kikémlelte, nagy óvatosan és rejtett utakon sikerült Annát az első magyar
                        állomásig elszállítania. A testi és lelki megrázkódtatások teljesen leverték
                        lábáról a hölgyet. Leonard azonnal értesítette Zrinyit, aki éjjel-nappal
                        utazott, hogy találkozhassék velük s amikor végre tíznapi pihenés után Anna
                        valahogy helyreállt, őt egészen Ecsedig elkísérte.</p>
					<p>Lorántffy Zsuzsánna, a lelkes fejedelemasszony még Ecseden volt, de egyedül,
                        mert Rákóczi György, aki vonakodott a linzi békekötésben felsorolt
                        magyarországi megyéket kiadni, újra sereget gyüjtött.</p>
					<p>A fejedelemnő, mihelyt Anna kiszabadulásáról értesült s megtudta, hogy az a
                        forró láz tünetei között érkezett Ecsedre, azonnal odasietett és Zrinyit
                        Leonarddal a várban szállásolta el, ahová másnap este Violetta is eljött. A
                        bán mindössze két napot tölthetett csak a fejedelemné udvarában, mert vissza
                        kellett sietnie a pozsonyi országgyűlésre, ahova Rákóczi is követeket
                        küldött. E rövid idő alatt alig lehetett együtt néhány percig Violettával.
                        De az ilyen viszonyokban, mint a Zrinyi és Violettáé, minden szó, minden
                        tekintet erőt és táplálékot ad. Két léleknek, aki egymást tökéletesen
                        megérti, sohasem olyan mélyértelmű minden mozdulása, mint amikor kémlő
                        szemek és fülek őrködnek szavaik és pillantásaik fölött. Zrinyi
                        szerelmesebb szívvel távozott Ecsedről mint valaha és olyan erős hittel,
                        amely mindent lehetőségnek érez. Búcsúzáskor Anna megkérte őt, hogy Mirza
                        kántól tudja meg Abdallah váltságdíját. Hogy saját váltságdíját nem
                        említette, az természetes, mert ezzel magát rabnőnek ismerte volna el.
                        Egyébiránt, úgyszólván felhatalmazta Mirzát, hogy Abdallahért annyit kérjen,
                        amennyit akar. Aztán még szívszorongva kérte, hogy Fatime sorsáról
                        tudósítsa, amit a bán meg is ígért.</p>
					<p>Ennyi ápoló kéz lassan helyreállította Anna egészségét. Rákócziné is hosszú
                        éjeket virrasztott ágyánál Violettával. Mielőtt elbúcsúzott, a fejedelemnő
                        még egyszer meglátogatta.</p>
					<p>- Kedves Annám, - mondta nemes örömmel - azok a szerek, amelyek a lélekre
                        hatnak, a testet is üdítik. És most, hogy az én kedves Annám visszanyerte
                        szabadságát, szeretném, ha teljes egészségének is birtokába jutna. Ime, -
                        ezzel egy levélkét nyujtott át neki, amelyben ez állott: „Az a rab, akit e
                        sorok felmutatója megnevez, tüstént szabadon bocsátandó. Rákóczi
                        György”.</p>
					<p>Anna arcán öröm gyulladt ki. Violettának nyujtotta a levelet és hevesen
                        megcsókolta a fejedelemnő kezét, aztán kitörő szenvedéllyel kiáltotta:</p>
					<p>- Ó, mégis van valami isteni a jótettben. Nagyságos asszonyom, a jótett
                        lépcső, mely a mennyekbe vezet.</p>
					<p>- Szegény Dávid bátyám, micsoda öröm lesz ez! - kiáltott Violetta is a
                        fejedelemnő lábához borulva.</p>
					<p>Lorántffy Zsuzsánna mindkettőjüket szelíden fölemelte és szívéhez
                        szorította:</p>
					<p>- Kedveseim, használjátok e talizmánt, de óvatosan és titokban. Férjem
                        távozása előtt egyik udvari tisztem csekély mulasztásán nagyon felingerült,
                        de később sikerült őt megengesztelnem s rábírnom, hogy e sorokat aláírja. Ő
                        ezer gondja között megfeledkezett erről és szóval adott parancsot udvari
                        tisztem szabadon bocsátására, a meghatalmazás pedig kezemben maradt.</p>
					<p>Másnap Anna és Violetta Besztercére érkeztek. Abdallah, magyar néven Gyulai,
                        ezer aranyat kapott és gazdagon sietett Gyaluba rokonaihoz.</p>
					<p>Annának első gondja volt, hogy Dávid bátyját a kővári szennyes börtönből
                        kiszabadítsa. De átlátta, hogy csak személyesen és nagyon óvatosan viheti
                        azt keresztül. Egészsége még nem állt egészen helyre, de a két erőslelkű
                        hölgyet ez nem gátolta. Egyéb okok is szükségessé tették az óvatosságot.
                        Rákóczi György Váradon mulatott s így igen közel volt Kővárhoz. Az öreg
                        Zólyomi Dávidról pedig pár hét óta senki sem tudta, hová lett. A mogorva
                        várnagy indulatosan beszélte el, hogy az öregúr őt el akarta vinni magával,
                        csak mikor már lovát is kihozták, akkor változtatta meg hirtelen
                        elhatározását s megparancsolta, hogy maradjon otthon és kétszeres őrizet
                        alatt tartsa a várat, mert nem meri Violettát nélküle Beszterecen hagyni.
                        Dorka is elmondta nagy sápitozva, hogy az öregúr már igazán nyugton
                        maradhatna végre, hiszen amit akar, abból úgy se lesz semmi.</p>
					<p>- És mi az? - kérdezte Anna érdeklődve.</p>
					<p>- Amit a nagyúr minden évben egypárszor megpróbál, az ifjú Zólyomi Dávid uram
                        kiszabadítása. El-elejteget egy szót, aztán meg én nem estem ám a fejem
                        lágyára, csak a szeme közé nézek és mindig kitalálom, amit gondol.</p>
					<p>- Legalább nyolcezer ember sereglett most össze Váradon, - mondta Fekete
                        mérgesen - ilyenkor odamenni, hiszen aki már vesztét keresi, az otthon is
                        meghalhat, - tette hozzá morogva.</p>
					<p>Fekete uram és Dorka asszony sejtelmei nem teljesültek, pár nap mulva Zólyomi
                        Dávid épen és egészségesen tért vissza a besztereci favárba. Anna
                        hazaérkezéséről már tudott, ahogy lováról leszállt éjféltájban, mindjárt
                        felőle tudakozódott.</p>
					<p>A várnagy valami baljóslatú vidámsággal fogadta, Dorka asszony pedig a
                        hölgyeket költötte fel, akik pongyolában siettek az öreg elé. Nagy
                        melegséggel üdvözölték egymást, aztán az öreg minden szabadkozásuk ellenére
                        aludni küldte a két nőt.</p>
					<p>Anna és Violetta megegyeztek abban, hogy a fejedelemnő meghatalmazó leveléről
                        nem szólnak az öregnek semmit, mert az mindent elronthatna.</p>
					<p>Zólyomi másnap elmesélte, hogy Kővárat most még jobban őrzik, mint valaha,
                        mindennap ingerültebb lett és még Lorántffy Zsuzsánna gondossága, leányához
                        való jósága sem engesztelte ki. Őfelsége a császár és több országnagy,
                        köztük Zrinyi Miklós és Wesselényi Ferenc közbevetették magukat Dávid fia
                        kiszabadítása érdekében, de még annyit sem tudtak elérni Rákóczinál, hogy az
                        agyonkínzott, félig őrült embert rettenetes földalatti börtönéből lakhatóbb
                        helyre tegyék.</p>
					<p>Pár hét mulva Zrinyi hírnöke érkezett Besztercére, Annának egy csomagot adott
                        át, melyben két értékes perzsa sál, néhány üveg rózsaolaj és pézsmapogácsák
                        voltak. A küldeményt a bán és Fatime levelei kísérték. Zrinyi Violettának
                        írt s többek között elmondta, hogy Mirza kán őt kérte meg az ajándékok
                        elküldésére, a váltságdíjról nem szólt és úgy látszik megbékült, mert neki
                        egy fölséges dagesztáni mént küldött ajándékba. Közölte azt is, hogy Mirza
                        kán egy szerecsen rabszolgától tudta meg, hogy Fatime egy férfival
                        eltávozott és így ütött rajta a menekülőkön.</p>
					<p>Fatime levele ez volt:</p>
					<p>„Signora... kegyed szabad és én élek. Isten megengedte, hogy a fegyvert, mely
                        jóltevőm szívének volt irányítva, én foghassam fel. A seb nem volt
                        veszélyes, azóta már begyógyult. A kánt szenvedésem megszelidítette s amint
                        előre láttam, vadságában is nemes szíve nem tagadta meg magát. Amit kegyed
                        iránt érez - az az áhítatos imádás - nem lehet sértő. Nem is tudom, hogy
                        fejezzem ki. Szíve két érzés között haboz. Az egyik a fájdalom, hogy
                        kegyedet nélkülöznie kell, a másik az öröm, hogy él. Én pedig, aki hónapokig
                        azt a boldogságot élveztem, hogy kegyeddel egy fedél alatt lakhattam, a
                        sebhelyet, mely jóltevőmre emlékeztet, büszkén ereklyének tekintem - és nem
                        óhajtok egyebet, minthogy szánalommal emlékezzék vissza - Fatiméra.”</p>
					<p>Anna szemébe könny lopózott. Átnyujtotta a levelet Violettának, aki dobogó
                        szívvel olvasta a megható sorokat és szemébe tünt, hogy Fatime írása
                        mennyire hasonlít anyjáéhoz.</p>
					<p>Zrinyi hírnöke harmadnap visszatért a válaszokkal.</p>
					<p>*</p>
					<p>Igy telt el a hosszú tél, míg végre tavasz elején Zólyomi hírét vette, hogy a
                        fejedelem Szamosújvárra ment, de a seregek nemhogy ritkulnának, inkább
                        szaporodnak Várad körül. Ekkor elhatározta a dacos öreg, hogy bosszút áll
                        Rákóczin és akkor ment Szamosújvárra, ahol vele találkoztunk. Nem tudjuk,
                        csupán az volt-e célja, hogy a fejedelmet megszégyenítse, vagy tán egyebet
                        is tervezett, ha a szerencse szolgál. De mivel az őrségből két legmeghittebb
                        emberét magával vitte, az utóbbit kell gyanítanunk.</p>
					<p>Anna csak arra várt, hogy a fejedelem Kővár közeléből eltávozzék. Mindjárt
                        atyja elutazása után gyorsan felkészült és abban egyeztek meg Violettával,
                        hogy másnap hajnalban indulnak. Az indulás előtt való estén boldog
                        reményekkel beszélgettek éppen a tervükről, mikor Anna küldöttje megérkezett
                        Kővárról... A két hölgy, amint megpillantotta őt, mindjárt rosszat sejtett.
                        A küldönc iszonyú hírt hozott: az ifjú Zólyomi Dávid az őrültség dühös
                        rohamai után halva találtatott börtönében.</p>
					<p>A két hölgy fölsikoltott:</p>
					<p>- Ó szörnyű, szörnyű, hogy tehetnek emberek ilyet! - kiáltotta Violetta.</p>
				</div>
				<div type="chapter">
					<head>KIRÁLYI ÖLTÖZKÖDÉS 1647-BEN.</head>
					<p>Violetta a legutolsó levelében megírta Zrinyinek Anna tervét, de nem
                        szólította fel őt segítségre. Sőt, hogy Zrinyi kísértetbe se jöhessen, az
                        egészet csak mint készülőben lévő tervet adta elő. Jól tudta, milyen kényes
                        dolog egy ilyen csel végrehajtása és hogy Rákóczit bizonyosan fel fogja
                        bőszíteni. A testvérnek talán még elnézhetik, de az olyan magasállású ember,
                        mint Zrinyi, igen sokat kockáztat vele.</p>
					<p>Zrinyi már Pozsonyban volt azon a nevezetes országgyűlésen, ahol később
                        személyes tehetségeivel sikerült a vallási súrlódások kiegyenlítését
                        legalább megkezdenie. Az egyik tanácskozási szünetet május végén,
                        Zerinvárban töltötte és kedvenc tervével, Uj-Zriny építésével foglalkozott.
                        Június másodikán találkozunk vele, amikor Péter öccsével, Manuellel és a
                        magyar ifjak fényes seregével bevonult Pozsonyba. Az ott összeült
                        országnagyok közül a legkülönbözőbb pártok emberei elébe jöttek, szállásán
                        fényes küldöttség várta és mindenből meglátszott, milyen népszerűség
                        övezi.</p>
					<p>Pozsony akkoriban a magyar nyilvános életnek középpontja volt, mióta az agg
                        Budán a törökök ültek, úgyszólván az ország fővárosának tekintették. A város
                        képe sok tekintetben különbözött a maitól. A várrom, amely most puszta és
                        néptelen, teljes épségben volt még, négy tornya közül az egyikben a magyar
                        koronát őrizték, amelyet nemrégiben hoztak oda Győrből. Az erősség hétágú
                        csillag alakját mutatta, melynek közepét a kastély foglalta el. Alatta
                        kompos híd húzódott a Dunán keresztül, melynek tulsó végén a hídfőt fák és
                        bokrok körítették. A városnak három nagyobb kapuja volt és egy kisebb, az
                        úgynevezett Halászkapu. A jezsuiták, ferencrendiek és ágostai hitvallásúak,
                        meg az apácák kolostora és temploma emelkedtek ki nagyszerű tornyaikkal. A
                        várostér közepén az ékestornyú városháza előtt csatornás kút állott. A
                        külvárosban legelőször szembetünt az érseki lak nagyszerű parkjával és
                        tavával, amelyben hattyúk és török récék úszkáltak.</p>
					<p>Pozsony sokszor látta a haza nagyjait összegyülni, de olyan ingatag, olyan
                        változó képet ritkán mutattak ezek a tanácskozások, mint akkor. A
                        mindenünnen tornyosuló veszély erőt és cselekvést követelt, de ahelyett a
                        visszavonás átka sarjadzott a lelkekben. Az áldást és békét terjesztő
                        kereszténység meghasonlott magával s a gyülölség és véres villongás
                        szakították el egymástól a szíveket. A király szívből óhajtotta a csendet és
                        nyugalmat helyreállítani, de mindenütt indulatosságra, szűkkeblűségre és
                        állhatatlanságra talált. Jelenleg a pozsonyi kastélyban szállt meg, melyet
                        fogadására feldiszítettek. Reggelenkint az öltöző órákban megjelentek nála
                        hívei, ilyenkor Ferdinánd vidám volt, komolysága és aggodalmassága, amely
                        egyébként jellemezte, eltünt és egyszerű nyájassággal társalgott
                        embereivel.</p>
					<p>Most öltözőasztalánál foglal helyet, előtte kerek velencei tükör áll. Két
                        kagylófésű, óriási ezüstmedence s egy keskenynyakú örvös ezüstkorsó
                        egészítették ki az öltözködés kellékeit. Ferdinánd fejét rövidre nyírt
                        fekete haj fedi, és ez metsző ellentétben áll a körülötte állók hosszú
                        hajzatával. Öltözetének nevezetes kiegészítő részét, a parókát még nem tette
                        volt fejére. Széles csipkegallérú ingben ül és komornyikja éppen az említett
                        fejéket rázogatja.</p>
					<p>Tartsunk egy szemlét a király körül álló csoport közt. Tarka, külsőleg semmi
                        összhangzást nem mutató társaság volt ez. Egyházi és világi férfiak,
                        magyarok, németek, olaszok és franciák együtt. Ott látjuk Draskovics Jánost,
                        az újonnan választott nádort, a két Zrinyit, Lobkovitz herceget, Széchenyi
                        Györgyöt, az érseki palliumban, gróf Tiefenbachot, a kis Montecuccolit és
                        mellette Rialtit, akit Zrinyi Miklós olykor egy-egy futó pillantással
                        végigmért.</p>
					<p>- Montecuccoli, - szólt a király - örömmel látjuk itt kegyelmedet új
                        hivatalával felruházva s reméljük, hogy a tábornoki pálya tág teret nyit
                        szép hadi ismereteinek.</p>
					<p>- Felséges uram, - mondta a tábornok nemes fesztelenséggel - adja az ég, hogy
                        mielőbb alkalmam legyen bebizonyítani, mennyire óhajtom kegyelmét
                        kiérdemelni. Hogy mennél kevesebb akadály gördüljön az áldásos egyetértés
                        elébe, melytől egyedül várhatunk üdvös eredményt.</p>
					<p>A kis ember itt lábujjhegyre emelkedett és egy hatásos, kicsit gúnyos
                        tekintetet vetett a két Zrinyire, akik éppen szemközt álltak vele, az ősz
                        Széchenyi Pállal beszélgetve.</p>
					<p>Zrinyi Péter elmosolyodott.</p>
					<p>- Ez a kis ember, - szólt halkan az érsekhez, - igen nagy fontosságot
                        tulajdonít magának, mióta őfelsége tábornokká tette. Nekem és Miklósnak
                        különösen nagy jóakarónk.</p>
					<p>- Reméljük a legjobbat, gróf úr, - szólt nyájasan a király Montecuccolinak, -
                        ha ki-ki saját jószándékáról felelhet, azzal már sokat elértünk, a többit
                        várjuk Istentől és hű magyarjaink erejétől.</p>
					<p>Montecuccoli nem felelt, de ajkán mosoly suhant át. Közben a király is
                        elkészült öltözködésével és rendre megszólította a csoport tagjait.
                        Leghosszabban Zrinyi Miklóssal beszélgetett, akinek tiszteletteljes és
                        derűs lénye a nyomasztó viszonyok között jó hatással volt a király
                        kedélyére. Azután Draskovicshoz közeledett, egy feltünő szépségű, erőteljes
                        férfihez.</p>
					<p>- Csak egy kicsit nagyobb sietség, urak, - mondta a király. - A szüret nincs
                        már messze, akkorra biztosan megint elszélednek az emberek. Nekünk pedig
                        Németországba kell utaznunk és sok végezni valónk van.</p>
					<p>- Bizony, - sóhajtott kedvetlenül Lobkovitz. - A végvárak kiigazítása és az
                        egész határszéli védőrendszer nagy átalakításokat követel.</p>
					<p>- És a seregek élelmezése, fizetése, - tette hozzá a király komolyan.</p>
					<p>- Mindamellett - folytatta halkan Lobkovitz - a mostani körülmények között
                        túlzottnak tartom a horvát bán eljárását, hogy vonakodik hivatalát
                        elfoglalni, míg seregei nincsenek kielégítve.</p>
					<p>- Szerintünk igaza van és e követelés csak őszinteségét tanusítja - szólt a
                        király hirtelen.</p>
					<p>- Ha a vallási kérdéseken túl leszünk, - mondta Draskovics, - akkor tán
                        többre megyünk.</p>
					<p>- Valóban óhajtanók, - mondta a király, - hogy e részben valahára eredményhez
                        jussunk, uraim. Úgy tudjuk, Zrinyi Miklóst felszólították a
                        közvetítésre.</p>
					<p>- Nem először, felséges uram és nem is utolszor, - tette hozzá Lobkovitz. -
                        Ez kemény dió.</p>
					<p>Közben Montecuccoli fesztelenül közeledett Zrinyi Péterhez, pedig az
                        egyáltalában nem bátorította őt arra.</p>
					<p>- Gróf úr, - mondta, - szeretném egyszer látni a kegyelmed híres kardját,
                        melyet - amint hallom - csak nemes birtokosának karja tud könnyen
                        forgatni.</p>
					<p>- Ezt a kívánságát, gróf úr, könnyen teljesíthetem, - mondta Zrinyi Péter
                        szánakozó tekintettel a kis emberke pipaszárkarjára, - éppen oldalamon
                        csüng, de ezúttal csak kívülről mutathatom meg a helyszűke miatt.</p>
					<p>- Ezzel beérem egyelőre, gróf úr, - felelte nevetve Montecuccoli, - úgy
                        látom, majdnem olyan hosszú, mint én. Biztos, hogy el nem bírnám, azért
                        igyekszem majd rövidebb eszközre szert tenni. -</p>
					<p>Ezzel, mintegy véletlenül, a királynak rövid fővezéri botjára tette kezét,
                        mely éppen ott hevert az asztalon.</p>
					<p>Zrinyi Péter büszkesége nem engedte elárulni, hogy elértette a célzást és
                        csak annyit mondott:</p>
					<p>- Ez a fegyver mindenesetre férfikart kíván, Sziget alatt Juranics kezében
                        találták.</p>
					<p>Montecuccoli a maga kis vékony kardját mutatta:</p>
					<p>- Ez V. Károlyé volt és egyik elődöm a csatatéren nyerte magától a nagy
                        császártól.</p>
					<p>Pár perc múlva a király így szólt:</p>
					<p>- Készen vagyunk és indulhatunk a vadászatra. - Ezzel átvett egy rövid kardot
                        a belépő apródtól s az ajtó felé haladt az urak kíséretében. Montecuccoli és
                        Rialti hátramaradtak.</p>
					<p>- Észrevette-e, tábornok, - szólt az olasz lovag, - mennyire igyekezett
                        Zrinyi Miklós őfelségét felderíteni?</p>
					<p>- Én ezt igen természetesnek találom, ezek a derék urak nagyobb fokra vitték
                        a tettetést, mint én, főleg ez a horvát Alcibiades. Ez a minden pártok
                        embere, a tatár kán kenyerespajtása, akinek ugyancsak szeretném álarcát
                        lerántani. Tudja-e, Rialti, hogy Zrinyi Miklós újra Zerinváron volt? Francia
                        megbízottam különös dolgokat ír.</p>
					<p>- Bár sikerülne cselszövéseik hálóját mielőbb kifürkészni! - felelte
                        Rialti.</p>
					<p>- Minden rendben lenne, - mondta a tábornok, - ha e nagyhatalmú kényurak
                        erőit egyesíteni lehetne, nem egyenkint akarna parancsolni, vezérkedni
                        mindegyik, hanem segédkezet nyujtanának őfelsége vezéreinek és amit egyik
                        sem tud - engedelmeskednének.</p>
					<p>- E tekintetben, azt hiszem, a kegyed műve, melyben az itteni törvényhozók és
                        hadvezérek gyenge oldalait leleplezi, igen jó hatású lesz.</p>
					<p>- Én sikert és hatást nem várok, Rialti, én inkább a prágai haditanácsra
                        akartam hatni, nem a magyar urakra, akikben a kevélység és irígykedés
                        eredendő bűn és egy század se gyógyíthatja ki. De erről elég! Az első
                        alkalommal nyiltan szólok őfelségével. Zrinyi Péter minden viszketegsége
                        mellett sem veszedelmes ember, amolyan jó közvitéz. De Miklós, egyike
                        azoknak, akik az embereket és a körülményeket tökéletesen ismerik. Ész és
                        személyes bátorság dolgában minden tekintetben első az országban, Istenemre
                        mondom, Rialti, szeretném, ha ellenségem volna, hogy megbecsülhessem. De
                        mint magyar, mint a császár alattvalója, igen veszedelmes! Minden hatásra,
                        népszerűségre van számítva benne. Micsoda tettetés kellett hozzá, hogy az
                        ellenséges vallási felekezetek és pártok bizalmát így meg tudja nyerni.
                        Mennyi ügyes tapintat, hogy a császár teljes bizalmát kiérdemelje.</p>
					<p>- Uram, - mondta Rialti, - adjon az Isten erőt kegyelmednek, hogy e
                        veszedelmes embert ártalmatlanná tegye, én távozom, nem veszek részt a
                        mulatságban, mert a Zrinyiekkel nem szívesen találkozom.</p>
					<p>- Rialti, - mondta a kis gróf, - egyet ne felejtsen: Montecuccoli nyilt úton
                        jár, az ármányt utálja! Ha kegyedet görbe utakon látom, akkor elválunk
                        egymástól. Addio!</p>
					<p>- A legrövidebb út egyenes is, signor, - felelte Rialti.</p>
					<p>- Viszontlátásig, - mondta a tábornok.</p>
				</div>
				<div type="chapter">
					<head>A CSOMÓ MEGOLDÓDIK.</head>
					<p>Rialti visszament szállására, mely az apácakolostor közelében volt.
                        Komornyikja azzal fogadta, hogy vendége van. Rialti benyitott szobájába és
                        az ablaknál egy ősz férfit látott, aki a neszre feléje fordult. Lába a
                        földbe gyökeredzett.</p>
					<p>- Üdvözlöm kegyelmedet, signor Rialti, vagy - Malipieri! Nekünk egy kis
                        számadásunk van s mivel kegyelmed olyan hanyag adott szava beváltásában, hát
                        magam jövök, - szólt a vendég.</p>
					<p>- Hogyan, signor Cornaro? Micsoda vakmerőség volt idejönni, ahol Zeno fia is
                        jelen van? - szólt meglepetéséből felocsúdva Rialti.</p>
					<p>- Itt vagyok, legyen ez elég kegyelmednek, signor Malipieri!</p>
					<p>Az öreg most felállt s baretjét és kardját az asztalra vetette.</p>
					<p>- Mit akar velem kegyelmed? - kérdezte Malipieri komolyan.</p>
					<p>- Keveset és sokat, - szólt az öreg, - mindenesetre követelem mindazt, amit
                        az életben egymással elvégezhetünk.</p>
					<p>- Jól van, signor, - mondta Ariel és vendégét üléssel kínálva meg, ő is
                        helyet foglalt. - Óhajtom, hogy a kegyelmed követelése a lehetőség határain
                        belül maradion. Száműzöttek vagyunk mind a ketten, titkolódzásra nincs okunk
                        s egyikünk se tagadja, hogy ellenségek vagyunk.</p>
					<p>- Mi ismerjük egymást, signor, minden további nyilatkozás fölösleges, de egy
                        alkut kötöttünk, kegyed életemnek tizenöt évét rabolta el s hogy adott szava
                        alól kibujhasson, bérgyilkosokat fogadott ellenem.</p>
					<p>- Ez nem igaz! - kiáltott fel Malipieri.</p>
					<p>Cornaro ördögi gúnymosolyra torzította arcát.</p>
					<p>- Korzikában nem volt nehéz embert találni. Én az egyiket hátba szegeztem
                        tőrömmel és az vallott.</p>
					<p>- Egy brávó vallomása! - mondta Malipieri megvetően.</p>
					<p>- A másik brávó ellen, aki te vagy! - fakadt ki Cornaro. - Itt nincs
                        törvényes vallatás, én tudom, amit tudok s ez elég. Ha nem hitt halottnak
                        kegyelmed, mért nem küldte el a pénzemet?</p>
					<p>- Mert az erőszakkal kicsikart ígéret nem kötelez és az összeg, melyet tőlem
                        elrabolt, untig elég egy öreg ember kényelmére.</p>
					<p>- Hát elfeledte a föltételt, signor Malipieri? Nem tudja, hogy egy titok van
                        birtokomban, amely a kegyelmed legszebb kilátásait tönkreteheti?</p>
					<p>- Nem feledtem el, - felelte nyugodtan Malipieri, - de a titok elárulása nem
                        foszthat meg sokkal többtől, mint amennyit ki akart csikarni tőlem.</p>
					<p>- Az a leány él, signor, - mondta Cornaro nyomatékkal.</p>
					<p>Malipieri felkiáltott:</p>
					<p>- A Zeno leánya él?</p>
					<p>- Igen, signor, kegyelmed szerencsét próbálhatna nála.</p>
					<p>- Nem, nem, ez lehetetlen! - kiáltott Ariel - kegyelmed ámítani akar.</p>
					<p>- Ez a gyermek él, - ismételte az öreg nobili, - de alkudjunk meg. Én
                        mindenemből ki vagyok fosztva. Azt a húszezer zechinot szerencsétlenség
                        által vesztettem el, koldus vagyok agg napjaimra, összetört tagokkal. -
                        Ebben a pillanatban az öreget elöntötte a düh: - Érzed-e, mit jelent ez, te,
                        aki asztalunk morzsáin nevelkedtél! ki előttem hajlongtál és most palotámat
                        bírod!</p>
					<p>Ariel dühösen ugrott fel:</p>
					<p>- Elég! - kiáltott, - vagy nem bánom, történjék akármi, elárulom a kegyelmed
                        ittlétét.</p>
					<p>- Csendesen, uram, - mondta Cornaro, - kegyelmed sokkal jobb számító, semhogy
                        bosszújának feláldozná érdekeit. Én be tudom bizonyítani, hogy Zenoné
                        természetes leánya él és pedig olyan sorsban, hogy a kegyelmed ajánlatát
                        örömest elfogadja. Ha egyszer feleségül vette, akkor nyiltan felléphet,
                        nevét és vagyonát követelheti s egy csapásra diadalt arathat.</p>
					<p>Malipieri pár percig gondolkozott. Cornaróról Velencében tudták, hogy ő
                        ölette meg Zenot, Manuel, aki alig várta, hogy atyja gyilkosán bosszúját
                        tölthesse, ott volt a közelben. Az öreg tisztában volt helyzete
                        veszedelmével és mindent egy kártyára tett fel. Tökéletesen ismerte a maga
                        emberét.</p>
					<p>- Signor, belátom, hogy el kell intéznünk végre ezt a dolgot. Nem leszek
                        fukar, de kegyelmed is legyen méltányos követelésénél. Saját hasznáért és
                        nyugalmáért olyat kívánjon tőlem, aminek teljesítésében örömet lelhetek
                        Mindaz, amit eddig mondott, részint ismeretes volt előttem, részint, ha
                        valószínű is, nincs bebizonyítva. Én Anna Zenot tökéletesen ismerem. E
                        büszke nőnek fontos, hogy Violetta születésének titka ki ne derüljön.
                        Világos, hogy csak elvitathatatlan bizonyítéknak fog engedni.</p>
					<p>- Ilyent mutathatunk neki, - szólt Cornaro mogorván. - A dologra tehát,
                        signor!</p>
					<p>- Higyje meg, egyáltalában nincs kedvem a dolgot halasztani, - mondta Ariel,
                        - sőt, ha kegyed valamennyire méltányos, egy óra leforgása alatt végezhetünk
                        a dologgal. Kegyelmed bizonyítványokról szólt. Ezeknek kezemben kell
                        lenniök. Azt mondja, hogy Rinaldo leánya él. Meg kell tudnom, hol van és
                        milyen sorsban. Ha mindezeket tudom, hajlandó vagyok kegyelmednek egyszerre
                        tízezer darab aranyat átadni, amivel hátralévő napjait bárhol a világon
                        biztosíthatja.</p>
					<p>- Igy nem fogunk közeledni egymáshoz, signor, - mondta dacosan az öreg
                        Cornaro. - Helyzetem teljesen bizonytalan. Nem tudom, mennyire fog e
                        csekély összeg leolvadni, mire biztosabb helyet találok, ahol nyugodtan
                        bevárhatom halálomat.</p>
					<p>- Mennyire számítja a költségeit, kegyelmed? Egy Cornaro-leány ciprusi
                        királynő volt és araajándékul huszonötezer aranyat kapott. Amit én
                        kegyelmednek ajánlok, azzal együtt, amit már adtam, az jóval meghaladja ezt
                        az összeget.</p>
					<p>- Signor, én véget akarok vetni a dolognak. Kegyelmed előzetes költségeimre
                        kétezer darab aranyat ád még ezen felül és pedig lehetőleg mindjárt és én
                        kezébe adom a bizonyítványokat.</p>
					<p>- Még egyet, signor, - mondta Malipieri kissé megkönnyebbülve, - kegyelmed
                        megesküdött, hogy Violetta születése titkát el nem árulja. Nekem
                        kimondhatatlanul fontos, hogy e hölgy sorsa egészen az én kezemben legyen,
                        minden ettől függ, még szívem nyugalma is. Hogy Zeno Rinaldo leánya él, az
                        fontosabb hír számomra, mint gondolná, signor.</p>
					<p>- Kegyelmed talán még szerelmes is? - szólt Cornaro rémes gúnymosollyal.</p>
					<p>- És ha az volnék? - szólt Malipieri. - Mi csodálni való van ezen? Igen, én
                        életemben egyszer szerettem. Érzésem olyan szoros kapcsolatban van a
                        gyűlölséggel, hogy meg tudnám ölni azt, akit szeretek. Mint a gályarab a
                        béklyó gömbjét, melyet maga után vonszol, úgy szeretném őt magammal
                        hurcolni. Mit tudom én, miért, talán jól esik, hogy egy nemes és tiszta
                        angyal szent árnyéka hull rám.</p>
					<p>Cornaro György kimondhatatlan megvetéssel legeltette rajta szemét, aztán
                        szilaj hahotára fakadt:</p>
					<p>- Valóban fölséges, signor Malipieri. Ennyi költői ihletet nem is gyanítottam
                        kegyelmedben! De mit törődöm én ezzel? Én pénzt akarok most látni!</p>
					<p>Malipieri egy rézzel megrakott kis szekrénykét hozott ki a
                        mellékszobából.</p>
					<p>- A pénz itt van, - szólt a ládikát felnyitva s a hengerkékbe rakott
                        aranyakat elébe számlálta.</p>
					<p>Most hosszas tanácskozás kezdődött a két ember között.</p>
					<p>A Zólyomi család hazai krónikáink szerint a leggazdagabbak egyike volt
                        Erdélyben. Nemes vitézség, zabolátlanság jellemezte legtöbb tagját. Nekünk
                        itt csak az öreg Zólyomi Dávid egyik fiatalkori kalandjára kell
                        visszatérnünk, hogy történetünket kiegészíthessük. Zólyomi Dávidnak fiatal
                        korában Székelyhidon egy ispánja volt, Ordas Ferenc nevű, akinek szép fiatal
                        feleségét Zólyomi mindenképpen el akarta csábítani, de a nő
                        tántoríthatatlanul ragaszkodott férjéhez és a hatalmas kényúr incselkedését
                        minden fenyegetődzése ellenére elárulta férjének. Ordas szigorúan őrizte
                        nejét, végre Zólyominak ördögi gondolata támadt: elutazott egy másik
                        birtokára, Élesdre és pár hét múlva magához parancsolta az ispánt. Szelíden
                        bánt vele s mintha hűségében bízna, fontos üzenettel a temesi basához
                        küldte. Nem tudjuk, Ordas élt-e a gyanuperrel, annyi bizonyos, hogy
                        feleségét Patakra küldte szüleihez és maga a parancs értelmében Temesvárra
                        sietett. A basa Zólyominak jó embere volt és mihelyt a levelet elolvasta,
                        Ordast börtönbe vetette, ahol két évig sinylődött, míg végre sikerült
                        kiszabadulnia. A legiszonyúbb bosszútervekkel sietett Patakra: neje és két
                        gyermeke halott volt. Amint később megtudta, Zólyomi elraboltatta az
                        asszonyt és vagy, mert célt nem ért, vagy erőszakoskodása következtében, a
                        nő hosszú sinylődés után a kővári börtönben halt meg, gyermekeit pedig himlő
                        ragadta el Patakon. A mindenéből kifosztott szerencsétlen ember az iszonyú
                        hírtől lesújtva, szinte egészen elfásult, félig eszelősnek látszott,
                        búskomorság szállta meg lelkét, de közben rettenetes bosszúterv érlelődött
                        szívében. Egyszer csak eltűnt a vidékről. Zólyomi Dávid akkor a görgényi
                        várban ült fogva valami féktelen tette miatt. A világ már megszokta, hogy
                        gyakran eltűnik, azt is mondták, hogy Velencébe ment jó ismerőseihez, a
                        Zenókhoz, míg az üldözés megszűnik. Ordas kevés összeszedett pénzén
                        Velencébe sietett, de Zólyomit nem találta. Velencében akkor ujoncokat
                        szedtek és ő beállt az akkori doge, Carnaro János szolgálatába, ahol
                        Györggyel megismerkedett. Tudjuk, hogy Rinaldo halála után gazdájával együtt
                        szökött meg Velencéből és azt is láttuk, hogy bosszúja olthatatlanul égett
                        még szívében és tulajdon szavai szerint négyszer járt Magyarországon, de
                        útja sikertelen maradt. Azt is tudjuk, hogy jelenleg a besztereci favárban
                        él, mint Fekete Mihály várnagy.</p>
					<p>Rinaldo Zeno pár évvel Cornaro György száműzetése után az orvosok tanácsára
                        ifjú nejével, Zólyomi Annával, a világhírű mehádiai fürdőbe utazott
                        egészsége helyreállítására. Ordas ezt megtudta és közölte Cornaroval, aki
                        akkor Ravennában tartózkodott és a neve meggyalázására emelt szégyenoszlop
                        miatt bőszülten, még jobban égett Zeno-vérrel hűteni dühét, mint valaha.
                        Előre kijelölt helyen találkozott Ordassal. A sors úgy akarta, hogy a két
                        kalandor későn érkezzék, mert érkezésük előtt való napon Rinaldót sietve
                        visszahívták Velencébe. Anna egyetlen leánykájával Mehádián maradt, egy
                        német családnál, Lubléknál, akik akkor éppen a fürdőben mulattak.</p>
					<p>Ordas élénk figyelemmel ólálkodott a Lubl-család körül. Megtudta, hogy
                        Zólyomi Dávid a görgényi várból kiszabadult ugyan, de azóta senki sem tudja,
                        hol van. Pár napi leskelődés után a véletlen Rinaldo személye helyett a kis
                        Violettát juttatta a dühös kalandor kezébe. A gyermek dajkájával néha a
                        sebes Cserna patak szélén játszadozott és mikor ezt Cornaro megtudta, a
                        bosszúvágyó nobili rávette szolgáját, hogy a gyermeket elpusztítsa, amire az
                        készséggel ajánlkozott. Ha már az öreg Zólyomin nem, legalább unokáján
                        hűthesse bosszúját. Megismerkedett a dajkával s valami ürügy alatt sikerült
                        azt eltávolítania. A gyermek elveszett, mindenki azt hitte, hogy a Csernába
                        esett, de azért mégsem úgy történt a dolog, ahogy Carnaro akarta. Ordas nem
                        gyilkolta meg a gyermeket, hanem egy olasz bohóctársaság vezérének adta át,
                        akinek úgyis feltűnt a szép leányka. A vándorművészek mutatványai hamar
                        elvesztették az ujdonság vonzóerejét és a társaság már szedegette
                        sátorfáját, mikor Ordas elhozta a gyermeket. Némi szabadkozás után,
                        különösen, mikor Ordas azzal fenyegetődzött, hogyha el nem fogadják, megöli
                        a leánykát, a bohóc neje vállalkozott rá, hogy magához veszi. Cornaro
                        visszasietett Ravennába, Ordas pedig Velencébe utazott s gazdájával
                        elhitette, hogy a gyermeket megölte, ennek bizonyságául egy aranygyűrűt
                        adott át, melyben Zólyomi Anna neve volt belevésve és amely a gyermek nyakán
                        függött.</p>
					<p>Alig szükséges megmondanunk, hogy a gyermek, akinek származását gyámszülei
                        nem ismerték, nem más, mint Fioretta.</p>
					<p>Ez a közlés annyira meglepte Arielt, hogy egy darabig szótlanul ült.</p>
					<p>- Vannak-e bizonyítékai is a mesének? - kérdezte aztán hitetlenül.</p>
					<p>Cornaro egy iratköteget vont elő kebléből és csendesen bontogatni kezdte.</p>
					<p>- Higyjen saját szemének, signor. Ordas meghalt és itt van egy hiteles irat,
                        amelyet saját kezével írt, elég rossz, de érthető olaszsággal, itt elmondja
                        az egész dolgot, a gyermek gyámszüleit is megnevezi. Itt van egy ingecske,
                        melyet akkor a gyermekről levett és itt van Zólyomi Anna gyűrűje. A dolog
                        bizonyos és minden kétséget kizár.</p>
					<p>Malipieri végigolvasta az okmányt és megnézegette a mellékelt tárgyat.</p>
					<p>Minden összevágott. Malipieri nem kételkedett tovább. Egy darabig hallgatott,
                        aztán hirtelen megállt ellensége előtt:</p>
					<p>- Mindezekhez még a kegyelmed bizonyítványát is kívánom, signor.</p>
					<p>Cornaro dacosan, erőteljesen mérte végig és öklét az asztalra tette:</p>
					<p>- Hiszi-e kegyelmed, hogyha már hazudni akarnék, ilyen nyomorult előtt
                        tenném?</p>
					<p>Malipieri dühösen felragadta kardját, minden tagja reszketett, aztán
                        felindulását leküzdve, így kiáltott fel:</p>
					<p>- Elég lesz, signor, az összeg rendelkezésére áll, az alku kész! Itt a kezem
                        - ezzel kezet nyujtott.</p>
					<p>Cornaro félretaszította kezét és az aranyakat kezdte egy selyemkendőbe
                        rakosgatni.</p>
				</div>
				<div type="chapter">
					<head>VIOLETTA.</head>
					<p>Mikép végzett Ariel Cornaróval, gyaníthatjuk, de krónikánk a további
                        részletekről hallgat. Annyi igaz, hogy Malipieri a legnagyobb
                        fesztelenséggel jelent meg mindenütt, bár tartásában s vonásain az a
                        rejtélyesség, melyet sohasem vetkőzhetett le egészen, inkább feltűnt, mint
                        valaha. Az egész emberen látszott, hogy valami terven tünődik. Violetta
                        születésének titka, melyről egykor azt hitte, hogy csak Anna s ő tudja, más
                        birtokában is volt. Érezte, hogy eljött az idő, véget vetni sorsa
                        bizonytalanságának.</p>
					<p>*</p>
					<p>Pár héttel a leírt események után Violettát megint a favár tornyának tetején
                        látjuk. Túl a róna füvét az esti harmat leple borította és az ezüst nyárfák
                        óriási csoportozatain a kelő hold vérvörös sugarai hatoltak át. Annát és
                        Violettát egy különös terv foglalkoztatta, amelyről senkinek sem szóltak s
                        véghezvitelére egész erejüket össze kellett szedniök. Már csak a dolog
                        részleteit kellett tisztázni és az indulás napját elhatározni. Violetta
                        éppen a terven töprengett és tünődve bámult az éjszakába, mikor egyszerre
                        úgy rémlett előtte, hogy a kapuk felé lóháton közeledik ugyanaz a baljóslatú
                        alak, aki Ecseden annyira megijesztette. Lesietett anyjához, ahová nemsokára
                        a kapuőr is odajött a lovagot jelenteni. Megkérdezte, beeresszék-e az
                        idegent, aki Buchheim nevében jön kíséretével.</p>
					<p>- Hányan vannak? - kérdezte Anna nyugodt méltósággal.</p>
					<p>- Anyám, - szólt Violetta, - nekem ez a lovag ismerős és bár hihetetlennek
                        látszik, hogy Malipieri idemerészkedjék, nekem mégis úgy rémlik, hogy ő az.
                        De mit akarhat velünk Buchheim?</p>
					<p>- Hárman vannak, - mondta Anna, - én nem látok veszélyt, az őrség erős és
                        mindenesetre fontos dolog lehet, ami ezt a vakmerő bűnöst idevezeti. Én
                        látni akarom őt.</p>
					<p>Violetta megpróbált ellenkezni, de Anna megmaradt elhatározása mellett.</p>
					<p>- Meglátjuk, mit akar, kegyelmed és még néhányan közelünkben maradnak -
                        folytatta a kapuőrhöz intézve szavát.</p>
					<p>Nem sokkal ezután a nagy ebédlőben Ariel állott Anna és Violetta előtt, míg
                        két kísérője a lovakkal az udvarban maradt. Anna hidegen tekintett rá,
                        Violetta nem tudta leplezni felindulását.</p>
					<p>- Signor, - mondta Anna, - atyám a fogarasi tömlöcben és asszonykézben a vár.
                        Megértheti kegyelmed, hogy itt most idegen férfi nem maradhat sokáig. Azért
                        lekötelez bennünket, ha rövidre fogja mondanivalóit.</p>
					<p>- Signorák, - mondta az olasz, - a magam és a kegyetek érdeke hozott ide.
                        Megérthetik, mennyire terhes a viszony, amely köztem és Violetta között van,
                        mennyire érdekünkben állana ezt megszüntetni. Ama kérem kegyedet, signora,
                        hagyjon egy pillanatra magamra leányával.</p>
					<p>- Nem, anyám előtt nincsen titkom és nem is lesz soha! - kiáltott Violetta. -
                        Szóljon szabadon, signor!</p>
					<p>- Ha kegyed parancsolja, ám legyen. Szerte az országban beszélnek már
                        Zrinyihez való szerelméről és mivel a legtöbben nem ismerik közelebbről a
                        körülményeket, a hírek nem válhatnak éppen becsületére.</p>
					<p>- Micsoda hírek? - kérdezte Violetta fölháborodva.</p>
					<p>- Bocsánat, szép signora, de világosabban ki nem fejezhetem magamat.
                        Gyöngédségére bízom kitalálni, mit tartanak itt az olyan hölgyről, aki nem
                        megy ahhoz, akit szeret.</p>
					<p>- Signor, - mondta Violetta fölséges ártatlansággal, - arra kérem, ejtse el
                        ezt a tárgyat.</p>
					<p>- Ó, - mondta Malipieri, heves indulatával küzködve, - kegyed gyűlöl, és
                        miért? Mert atyja életét megmentettem, mert boldoggá akarom tenni és
                        visszavinni a szelíd éghajlat alá, a művelt, szép körbe, ahol otthonos? Mert
                        minden áldozatra kész vagyok, hogy kegyedet megnyerhessem? Abban az iszonyú
                        órában, amikor egy idegen karjában láttam, megbántott érzésem egy hazugságot
                        vetett ajkamra, pedig inkább szerettem kegyedet akkor, mint valaha!</p>
					<p>- Signor, - mondta Violetta nyugodtan, - a szerelem akaratunktól független,
                        én kegyelmedet nem szeretem, de semmi olyat nem tettem, ami bosszúra
                        hevíthetné ellenem. Életem és minden boldogságom áldozatul esett adott
                        szavamnak.</p>
					<p>- Violetta, - mondta Ariel hevesen. - Hátha úgy van, hogy kegyed nélkül én
                        sem lehetek boldog? és abban a tudatban, hogy itt veszélynél és bajnál egyéb
                        nem vár kegyedre, arra kérném, tartsa meg szavát és kísértse meg azt a
                        szebbik örömet, valakit boldoggá tenni? Nem hiszi-e, Violetta, hogy a kegyed
                        oldalán megszünhetik mindaz, amit ma bennem kárhoztat! A szerelem
                        mindenható. Ó, signora, nem is tudja, mit jelentene nekem, ha a magaménak
                        mondhatnám. Hogy enyésznének el a veszélyes indulatok, melyek szerencsétlen
                        viszonyok között fejlődtek bennem. Most gyűlölök, mert látom, egy pillanat
                        elég volt, hogy egy ismeretlenért feledje szent esküjét s honát. Jó nem
                        vagyok, mert maga az ártatlanság és szelídség elmesterkéli az adott szó
                        szentségét. Mi volt szándékom, midőn e szótól tettem függővé atyja életét?
                        Az-e, hogy mint apácát lássam valamely mohos kolostorban, vagy nézzem, hogy
                        lényének nemesebb része: szíve s lelke más birtoka? S nekem csak egy vígasz
                        marad: osztozni a más fájdalmában, aki kegyedet, az élő Istenre mondom bírni
                        nem fogja? Nem látja-e, hogy én le nem mondhatok s kegyednek nőmmé kell
                        lenni, ha atyja véres árnyát a sírban nem akarja megsérteni.</p>
					<p>- Kell! - mondta Violetta önérzetes tekintettel.</p>
					<p>- Igen, kell, - felelte Ariel nyugodtan. - ha el nem akar veszíteni mindent,
                        ami kedves és szent. Legyen irgalmas önmaga iránt, signora, ne kísértse az
                        Istent!</p>
					<p>- Soha, uram! - mondta Violetta fönséggel. - Nem tudom, mi volt a kegyelmed
                        szándéka, mikor ezt az ígéretet kicsalta belőlem, hiszen akkor csak egyet
                        éreztem, hogy atyám élete veszedelemben van. Akárkinek odavetettem volna
                        életemet, kegyelmed jobban tudja, mint én, milyen eszméletlenül ömlött
                        belőlem akkor a szó. Életem átka volt az a szó, de nem vádolom magamat, mert
                        nem ígértem többet, mint amit megtartani akartam. Én megtartottam eskümet
                        mind e mai napig.</p>
					<p>- Signor, - mondta Zenóné haragtól kipirult arccal, - kegyelmed mindent
                        megkísértett, ne menjen tovább, úgy sem ér vele semmit. Leányom lelkét
                        ismerem, ő másé nem lesz, míg kegyelmed önként le nem mond róla. Elégedjék
                        meg ezzel!</p>
					<p>- Ez utolsó szava, signora? - kérdezte Ariel halálsápadtan.</p>
					<p>- Igen, signor, - mondta Anna.</p>
					<p>- Emlékeztetem kegyedet, hogy nem minden titok, amit titoknak vélünk.
                        Tisztába kell jönnünk egymással, signorák. Violetta nekem ígérte kezét és
                        esküjének nem gyengítésére, hanem szilárdítására hozzátette, hogy ha nekem
                        nem adja kezét, úgy senki másé sem lesz. Azt kérdem: szabad-e ilyen
                        nyomorult szofizmákkal kibujni egy eskü alól? És signora Violettának mi
                        válik inkább becsületére, ha egy velencei nobili neje lesz, vagy ha a
                        világ...</p>
					<p>- Elég, signor! - kiáltott fel Anna, aki most már nem tudta fékezni
                        felindulását. - Ha nem akarja, hogy váramból kiutasítsam, hagyja abba.</p>
					<p>- Signorák, én nem olyan könnyen adom fel állásomat. Kegyetek kényszerítenek
                        előhozni azt a tárgyat, amelyet szerettem volna mellőzni. Néhány szóm van
                        még, signora Violetta, azután, ha tetszik, elválhatunk. Kegyed nem Rinaldo
                        Zeno leánya és kérdés, hogy a cserélt gyermeknek, akit e fényes családba
                        becsempésztek, Zrinyi örömmel nyujtaná-e kezét? Igy áll az ügy, signorák!
                        Most azt kérdem, elfogadja-e kezemet Violetta a titoktartás esküjével, vagy
                        akarja-e, hogy az az asszony, aki anyja volt, csalással vádolva álljon a
                        Tizek törvényszéke elé? Akarja-e, hogy mint Violetta Zeno, egy velencei
                        nobili neje legyen, vagy bevárja, míg Zrinyi a cserélt gyermeket elutasítja?
                        Akarja-e atyja emlékét megszégyeníteni, vagy odatolakodni Zrinyihez, aki egy
                        Zeno-leányt szeretett?</p>
					<p>Ariel még tovább beszélhetett volna, a két hölgy szoborrá vált, egyik se
                        felelt neki.</p>
					<p>Violetta arra a kijelentésre, hogy nem a Zeno leánya, megremegett. Nem
                        tagadhatta, hogy atyjánál soha, anyjánál is csak egy idő óta tapasztalta azt
                        a bensőséget, amelyet leány szülőitől várhat. Úgy rémlett előtte, hogy
                        szívében egy csomó oldódott meg s ő valami nemtelen játék akaratlan eszköze
                        lett. Ariel kegyetlen szavai az ellentétes indulatok egész seregét
                        zúdították rá. Annára bámult, beszélni, kérdezni szeretett volna, de nem
                        tudott.</p>
					<p>Anna lelkében, tudjuk, gyöngéd és kényes becsületérzés lakott. Ilyennek
                        ismertük meg Velencében, ilyennek Mirza sátrában. Egész életében elvből
                        választotta a jobbat, bár indulatai a rossz felé vonták. De annyi erővel
                        sohasem bírt, hogy akkor is a jót, a nemeset válassza, ha az beleütközött
                        abba, amit ő becsületérzésnek hívott. Zenóhoz nem szerelemből ment és nem
                        csodálhatjuk, ha olyan asszonyban, akiben száguldó indulatok csatáznak,
                        akinek gyöngédebb érzésekre alig marad ideje - az anyai érzés sem olyan
                        erős, mint másban. Anna úgyszólván saját gondatlansága miatt vesztette el
                        gyermekét Mehádián, férje távol volt és ő, a gondatlan anya gyanujába esett
                        volna, főleg hideg és számító férje előtt, aki amúgy is gyakran szemére
                        vetette szórakozottságát. Csodálhatjuk-e, ha mindenáron igyekezett
                        becsületét megóvni?</p>
					<p>Akkoriban a mehádiai fürdőt leginkább törökök és moldvaiak látogatták s a
                        keresztények, akiket a törökök mint gyaurokat, megvetettek, meglehetős
                        elszigeteltségben éltek. Az ilyenféle balesetek tehát könnyen titokban
                        maradhattak. Lubléknál, ahol Anna tartózkodott, egy árva gyermek volt
                        akkoriban, akit a derék család magához fogadott. A gazdag Zenóné még leánya
                        életében sokszor kérte barátnőjét, hogy adja át neki a gyermeket, aki
                        úgyszólván egy napon született az övével. A többit elképzelhetjük. Anna
                        elbocsátotta cselédeit, újakat fogadott és Lublné annál inkább ráállt a
                        cserére, mivel Anna ígérte, hogy férje halála után a titkot fölfedezi.
                        Később Lublék halála és Violetta forró ragaszkodása a titok felfedezését
                        erkölcsi lehetetlenséggé tette. Rinaldo, aki természetes hidegségénél fogva
                        amúgy is keveset törődött gyermekével, nem vette észre a cserét. De Anna
                        szívét mázsányi súllyal nyomta a titok. Szakadatlanul küzdöttt benne az erős
                        akart és valami szánakozás az ártatlan Violetta iránt, akit nevétől és
                        vagyonától egyetlen szóval megfosztani szörnyűségnek látszott előtte.</p>
					<p>Most, hogy titkát fölfedezve látta, első érzése a megszégyenülés volt.
                        Violetta szemével látta magát, de pár perc mulva megint az indulat került
                        benne felül.</p>
					<p>- Hah, - gondolta, - mit bizonyíthat ez az ember s mi gátolhat engem, hogy
                        eltagadjam a dolgot, hiszen Velencében hatalmas pártfogóim vannak és
                        Violetta közszeretet és tisztelet tárgya, míg e cselszövő embernek ezer
                        ellensége van. Egy pillanatra a bosszú lángolt föl benne és átvillant rajta
                        a gondolat, hogy a titkot örökre elnémítja birtokosa keblében. Szívének
                        belső küzdelmei arcára íródtak. De nagyszerű lelke végül is fölmagasodott és
                        győzelmet aratott.</p>
					<p>Ariel keresztbefont karokkal, diadalmasan várta a választ. Anna Violettát
                        ölelte át és szíve összeszorult, amikor rátekintett a szelíd gyermekre,
                        akinek immár senkije se volt széles e világon s most ijedten leste anyja
                        válaszát.</p>
					<p>Anna hosszan, forrón ölelte át a lánykát és megvető, keserű, de méltóságos
                        tekintetet vetve Arielre, Violetta kezét a magáéban fogva, remegő ajakkal
                        röviden elmondta a leány születése titkát.</p>
					<p>- Leányom vagy Isten és emberek előtt, Violetta, - fejezte be szavait, - most
                        inkább, mint valaha. Mert, mint ahogy te nekem mindenem vagy, úgy én neked
                        is mindened vagyok. E pillanatban anyai hatalommal feloldalak esküd alól. Ez
                        az ember nem atyád életét mentette meg, te neki semmivel se tartozol.</p>
					<p>- Egyedül vagyok hát, széles e világon! - kiáltott fel Violetta. - Ó, anyám,
                        vezess el szüleim sírjához, hogy lássam azt, amit enyémnek mondhatok! Ne
                        vádolj, ó, ne vádolj! Hiszen tudod, szívem mennyire ragaszkodik hozzád, de
                        életemmel úgy érzem, számot vetettem. Ez az ördög itt, aki szívem
                        megrepedésére számított, jól okoskodott. Anyám, eskümet föloldottad, de én
                        úgy érzem, hogy gyámatyámnak, akinek nevét bitoroltam, most még inkább
                        tartozom. Kegyelmed célt ért, signor Malipieri. Én nem a Zeno lánya vagyok
                        többé, hanem szülőtlen árva, akinek semmije sincs Istenbe vetett hitén
                        kívül. Távozzék előlem. Eskümet bírja, mit akar egyebet? - Ezzel büszke
                        tekintetet vetett a nyomorultra és magára hagyta őt anyjával.</p>
					<p>- Signor, - mondta Anna, - tudom, hogy régen ismeri ezt a titkot, nem kérdem,
                        hogy jutott hozzá.</p>
					<p>- Úgy van, signora s amit mondtam, be tudom bizonyítani. Tulajdon levelét,
                        amit Lublnénak írt Velencéből, el nem tagadhatja. Ez a levél kezemben van.
                        Ime, másolata, - ezzel egy levelet nyujtott át Annának.</p>
					<p>A hölgy átfutotta a sorokat, aztán mély megvetéssel adta vissza:</p>
					<p>- Tehát leveleimet fogdosta el!</p>
					<p>- Emlékeztetem, signora, hogy mikor Ónodit meggyilkolva találták Velencében,
                        a kegyed férje szorosan rámparancsolt, hogy mindent lefoglaljak, ami a
                        botrányos ügyre világot deríthet. Én ezt a levelet Ónodi szobájában
                        találtam és hallgattam róla.</p>
					<p>- Mert hasznosnak vélte a hallgatást. Most fölhatalmazom kegyedet, hogy
                        titkomat kihirdesse Velencében, - mondta Anna visszanyerve nyugalmát és
                        büszkeségét. - Én magam adom a Zeno-családnak értésére, hogy Violetta nem
                        Rinaldó leánya s egyszersmind azt is, hogy az eskü, amely őt egy nyomorult
                        kém karjába vetette, érvénytelen s én kegyelmedet házamból kiutasítottam.
                        Távozzék!</p>
					<p>- Signora! - kiáltott Malipieri dühösen. - kérje az Istent, hogy ezt az órát
                        meg ne kelljen bánnia! Halottak támadhatnak fel. A kegyed valódi leánya is
                        előléphet, hogy bitorlott nevét és vagyonát visszakövetelje. Ezzel fojtott
                        gúnykacajjal kisietett a szobából.</p>
				</div>
				<div type="chapter">
					<head>HŰSÉG.</head>
					<p>Ezalatt az országgyűlés tovább folyt. A történetből tudjuk, hogy az ifjú cseh
                        király, Ferdinánd megválasztása nem ütközött akadályba. De a koronázást el
                        kellett halasztani, mert a kitüzött napon Pozsonyban hirtelen tűz ütött ki,
                        hetvenkét ház összeégett és sok ember életét vesztette. Igy a koronázást
                        csak június 16-án tudták megtartani. Később jórészt Zrinyi befolyására a
                        protestánsoknak kilencven templomot átengedtek s a békesség a felekezetek
                        között valamennyire helyreállott. A török portyázások viszont nem szüntek
                        meg, azokban Mirza kánnak is élénk szerep jutott.</p>
					<p>A szüret közeledvén, az ország rendei lassankint hazaszéledtek Pozsonyból.
                        Csak Zrinyi Miklós nem ismerte a nyugalmat. Ha olykor néhány napot magának
                        szentelt, már szemrehányást érzett, mintha minden órát hazájától vonna el.
                        Régen készült Péter öccséhez, akitől már többször is kapott meghívólevelet,
                        de mindeddig kimentette magát, hogy nem jöhet. Péter utóbbi levele olyan
                        ingerült és egyben olyan homályos hangon volt írva, hogy Zrinyi valami
                        titkolózást sejtett mögötte.</p>
					<p>A két testvér igen különböző jellemű volt. Péter nyersebb, talán még
                        nyíltabb, mint Miklós, akit éppen mély belátása tett óvakodóvá. Legtöbbször
                        az első benyomások uralkodtak rajta és nézeteit a környezetében élő magyar
                        urak dacos szelleméből merítette. Miklós nem szerette a folytonos háborgást,
                        egyetlen célt ismert csak, a haza javát. A király híve volt
                        testestől-lelkestől. Hitte, hogy a király és a nemzet egyesült erővel még
                        ilyen szomorú viszonyok között is sok mindent elérhetnének. Rákóczi
                        tetterejét, vállalkozó szellemét megbecsülte és minden igyekezetével
                        iparkodott őt a közös ügynek megnyerni. Cselekvéseinek rugója egyszerű és
                        kézzelfogható: egyesíteni a szétszakadt erőket. A vallási pártok villongásai
                        fájdalommal töltötték el szívét, dogmatikai vitákba avatkozni nem
                        szeretett. Tudta, hogy a békét nem viták útján, csak engedményekkel lehet
                        biztosítani. Azért igyekezett ilyeneket kieszközölni. Péter mondhatatlanul
                        gyülölte az idegeneket, akik bizalmatlanságot és konkolyt hintettek és olyan
                        kevés erővel léptek fel. Mindamellett, hogy bátyját szerette és becsülte,
                        ellenezte annak mérsékletét. Biztosra vette, hogy Miklós nem ismeri tisztán
                        a viszonyokat és azért nem mer határozottabban föllépni. Péter ingerlékeny,
                        heves lelkét ismerve, a rokonszelleműek köréje csoportosultak. A valóságos
                        és képzelt erőszaktól való menekülés vágya tartotta őket össze, de
                        cselekvésig nem jutottak, mert a nemesség annyi pártra szakadt, hogy
                        egyesítésükre Zrinyi Péter ereje már csak azért sem volt elég, mert éppen
                        heves természete nem engedte kellő meggondoltsággal fellépni.</p>
					<p>Igy állottak a dolgok, mikor Zrinyi Péter sürgető levelet küldött Miklósnak,
                        őt meghívta Zerinvárra születésnapja megünneplésére. Miklós odasietett és
                        öccsénél sok vendéget talált. Az első nap vígan telt el vadászat és
                        poharazás között. Mikor besötétedett, a nagy lovagterem boltívei alatt
                        fáklyafénynél hosszú terített asztal mellett foglaltak helyet. Miklós
                        szokott nyájas, derűs módján vett részt a fényes lakomán és csak későn
                        vonulhatott vissza szobáiba. Amint így utólag átgondolta a nap eseményeit,
                        feltünt neki valami tartózkodás a vendégek között. Ha egyes beszélgető
                        csoportokhoz közeledett, azok hirtelen elhallgattak és mintha szándékosan
                        másra fordították volna a szót.</p>
					<p>Másnap nem tapasztalta ezt a tartózkodást, a vendégek közlékenyebbek,
                        fesztelenebbek voltak s mikor eloszlottak és a két testvér magára maradt,
                        Péter közlékeny lett. A haza ügyei kerültek szóba s mint mindig, ha erről a
                        tárgyról volt szó, hevesen kikelt a német vezérek és a prágai haditanács
                        ellen. Miklós ismerte öccsét és várt, amíg a vihar kidühöngi magát, hogy
                        aztán a tennivalókról tárgyalhasson. De Péter egyszerre fölkelt és arra
                        kérte bátyját, hogy kövesse őt a várfenékbe, ahol egy foglyot rejt, aki
                        bizonyára érdekelni fogja. Ezzel gyertyát vett kezébe és kinyitotta a
                        lejárást rejtő nagy faliszekrény ajtaját.</p>
					<p>Miklós meglepetten, de aggodalom nélkül követte öccsét, inkább valami tréfára
                        készült. Leérve, Péter előrebocsátotta bátyját egy nagy kétszárnyú ajtón s
                        a következő percben ajtócsapódás és kulcsfordulás hallatszott, a gyertya
                        elaludt és mindketten mély sötétségben maradtak.</p>
					<p>A bán egy pillanatig szótlanul állt, aztán a Zrinyiek rettenthetetlen
                        nyugalmával kérdezte:</p>
					<p>- Mi történik itt, Péter öcsém?</p>
					<p>Jól tudta, hogy Péter őt tőrbeejteni képtelen. Egy pillanatig sem gyanakodott
                        tehát. De biztosra vette, hogy valami váratlan dolog előtt áll. Pár perc
                        mulva csakugyan hangokat hallottak s a szemközti ajtón számtalan szövétnek
                        fénye hatolt ki. Zrinyi egy földalatti boltozat templomszerű helyiségét
                        látta maga előtt, mintha csak a német Fehm-bírák sötét, rejtett helyein
                        lennének. Kifosztott templomhoz hasonlított a puszta terem, amelynek közepén
                        körbeállított óriás kődarabok álltak, akár a régi druidák gyülekezőhelyein.
                        A kör közepén éjfekete zászló volt a földbe fúrva. A szövétnekek rézvörös
                        világánál fekete alakok bontakoztak ki részben a köveken ülve, részben a
                        magas boltívek alatt állva.</p>
					<p>Zrinyi elszántan lépett közéjük, könnyű házi öltözetében, lobogó barna
                        fürteivel, fegyvertelenül. Egy pillanatig sem kételkedett, hogy titkos
                        összejövetel van s valami merész tervet koholnak. Ahogy körülnézett,
                        számtalan ismerősre talált, történeti nevű, de többnyire fiatal, lobbanékony
                        férfiakra, mintha a hon serdülő virága e gyászívek alá gyült volna halotti
                        búcsút mondani sorsának.</p>
					<p>Most a daliás alakok fölemelkedtek és lelkes, fülszakító éljenzés harsant
                        föl. Mind Zrinyi Miklós köré tódultak, kezét ragadták meg és karjukba
                        ölelték. Valami olyan elragadó volt ez a rajongás, hogy Zrinyi egy
                        pillanatra elfeledkezett magáról, költőlelke egy nagyszerű dráma első
                        jelenetét látta. De aztán összeszedte lelkierejét és igyekezett elfojtani a
                        pillanat keltette indulatokat és józanul, eltökélt tiszta szándékkal nézni a
                        dolgok elébe.</p>
					<p>Péter szólalt meg elsőnek:</p>
					<p>- Rokonaim, barátaim, ti kevesek, akiket sem pénz, sem ígéret meg nem
                        vesztegethetett, sem hivatal, sem martalék becse el nem szédített. Magyarok!
                        Ime, látjátok, hogy Zrinyi Péter megtartotta szavát, itt áll közöttetek az a
                        férfi, akiben bíztatok, az egyetlen, aki ésszel, fegyverrel és erszénnyel
                        fölléphet most, amikor minden a gyors elhatározástól és cselekvéstől függ...
                        Miklós, hazád reménye szólít, állj közénk!</p>
					<p>- Igen, igen, légy velünk! - kiáltottak mindnyájan.</p>
					<p>Egy öreg dalia közeledett Zrinyihez, Csupor Péter s hevesen megragadva kezét,
                        így szólt:</p>
					<p>- Öcsém, nézz a szemembe. Pártdüh, kárvágy, haszonlesés szól-e arcomról?
                        Gondolod-e, hogy honom sérelmei között magánérdek és meggondolatlan
                        szereplési vágy bírt arra engem a sír szélén, hogy összeesküvésre nyujtsam
                        jobbomat? Te ismersz és nem hiheted, hogy keblemben egyéb élne tiszta
                        magyar jószándéknál. Tekints körül e rongált hazában: mi vár reánk? Mit
                        érnek az egyes portyázások és hiábavaló véres csaták, melyek célra nem
                        vezetnek? Van-e közös érdek, nagy cél, mely minden előtt egy középpontra
                        vonna s a mellékes tekinteteket megsemmisítené. Van-e vezér, kinek nevét és
                        erejét közbizalom környékezi. Mivel rendelkezik a király? A hon kicsi
                        részével, melyet magyartól és pogánytól egyenlően kénytelen védeni. És
                        kicsoda Rákóczi György? Nyugtalan hódító, ki a megyéket veszi és adja, amint
                        a kocka fordul. Kezet nyujt franciának, svédnek és közben a basának ír
                        alázatos levelet. Hiszed-e, hogy e gyászba borított Magyarország így valaha
                        is egyesülni tudjon? Ime, Zrinyi Miklós, ez gyüjtött össze bennünket, nem
                        első összejövetelünk ez. És mikor a hon javát hordozva szívünkben,
                        körültekintettünk az országban s a neveket hangoztattuk, csak egy talált
                        visszhangra minden kebelben, csak egy név van e hazában, melyet minden
                        vallás, melyet kicsiny és nagy egyaránt becsül... ez a te neved, Zrinyi
                        Miklós! Azt hiszed, hogy királyod ellen izgatlak? Nem, nem! Akit szent
                        honszeretet táplál, az nem lehet áruló. De vannak idők, amikor minden érdek
                        háttérbe szorul és csak egy lobog fel. Mikor az egyház boltozata meginog és
                        födelén lángok csapnak fel. Ilyen idők voltak azok, mikor a kemény római
                        diktátort választott, hogy az akaratot és tetterőt központosítsa.</p>
					<p>Nem szabad elfelednünk, hogy Zrinyi Miklós ismerte öccse köztársasági
                        szellemét és sokszor vitatkoztak is e tárgyról. Ő viszont a királyságot
                        tartotta a célszerűbb kormányformának. Ismerte nemzetét és tudta, hogy a
                        szabad választások korában céltalan pártvillongások martaléka lesz a hon és
                        hogy éppen a szabadválasztás vetette a nemzetet idegenek kezébe.
                        Alapmeggyőződése lett, hogy az arisztokrata szellemű magyar nemzetre csak
                        magasra helyezett személyiség tud igazán hatni s ez az egyetlen út a
                        pártsúrlódásokat elkerülni és a zavarokat gyökerükben megsemmisíteni. Zsenge
                        gyermekkorától alkotmányos monarchikus elvekben nőtt fel s a szigeti Zrinyi
                        Miklós ebben példaképe volt. Mindentől irtózott, ami pártütés, de most úgy
                        érezte, hogy elsősorban óvatosságra van szükség, Péter tiszta szándékában
                        bízott. S akiket maga körül látott, azokban a hon legnemesebbjeire ismert.
                        Ezeket az embereket a haza és király számára megnyerni szent és nemes
                        kötelességnek látszott előtte. Helyzete igen nehéz volt. Nyilt
                        ellenszegüléssel csak árthatott. Alaposan fontolóra kellett vennie minden
                        szavát.</p>
					<p>- Barátaim! - szólalt meg végre, meglepetését leküzdve és nyugodt
                        pillantással tekintve körül. - Barátaim, ha a bizalom szól belőletek, ha
                        ügyetek szent és tiszta, miért kell arról ma először és most és ily
                        meglepetve hallanom. Szóljatok magatok, egyenes út-e ez? És illő-e, mikor
                        honunk szent ügyére szövetkezünk, egymást erkölcsi béklyóba szorítanunk és
                        célunk sikerére tőrrel fogdosni az embereket? Feltehetitek-e rólam, hogy ha
                        szándékotok helytelen, vagy a mód, amelyet választottatok, meggyőződésemmel
                        ellenkezik - egy percre is el tudnátok tántorítani jobb meggyőződésemtől? S
                        ha ezt felteszitek, az vagyok-e akkor, akinek vállára ilyen roppant mű
                        alapját rakhatjátok?</p>
					<p>Néma meglepetés követte Zrinyi szavait, azután Péter szólalt meg:</p>
					<p>- Miklós! - kiáltott fel a maga nyers, szíves módján. - Félre minden
                        okoskodással. Én vagyok a hibás, csakis én. Ezek itt ellenezték tervemet.
                        Igen, tőrbe ejtettelek és mindnyájunk egyesített szent akaratával akartam
                        lehetetlenné tenni, hogy kérésünket megtagadd. Bátyám! Szívem megszokta,
                        hogy téged kövessen. Minden ere beléd fonódott. Ne engedd, hogy bizalmam
                        megszégyenüljön, légy velünk. A magyarok béketűrő Istene nevében!</p>
					<p>Zrinyi csendesen hallgatta végig öccsét, aztán helyet foglalt a körben és így
                        szólt:</p>
					<p>- Mielőtt terveteket tisztán tudnám, urak, nem szólhatok. Hadd halljam tehát
                        azt egyenesen és minden hímezés nélkül.</p>
					<p>- Tervünk egyszerű. - mondta Zrinyi Péter. - A német vezérek mellőzésével
                        kezet nyujtunk Rákóczinak. Budát visszavesszük, a törököt kiűzzük és akkor
                        diadallal vezetjük a királyt Mátyás csarnokába. Nem pártütés tehát, amit
                        akarunk, de mindenesetre olyan vállalkozás, mely a pártütés színét viseli.
                        Hiszen őfelségének csak akkor kellene megtudni szándékunkat, ha már a
                        sikerben nem kételkedhetünk.</p>
					<p>- Barátaim, - szólt Zrinyi Miklós - célotok tisztán áll előttem és lelketekbe
                        látok. A haza három részre szakadt. Egyiknek a feje a király, akit magunk
                        választottunk és akinek fiát most koronáztuk meg. Tudjuk, hogy ő jobb
                        szándékú és nemesebb szívű minden idegen vezéreinél. A másik rész a büszke
                        Budavárral egy barbár, műveletlen, babonás és hitszegő nép markába
                        sínylődik. A hősök bölcsője, Erdély egy kapzsi, nyugtalan, önmagával ki nem
                        békült hódító vaspálcája alatt nyög. Cégér a honszeretet, a török elleni
                        harc, a német gyülölése, a valóság - ó, hisz tudjátok - a valóság: dicsvágy,
                        vagyonkeresés, örökös zavar, melyben halászni lehessen. A török szégyenítő
                        hatalmat bitorol fölöttünk. A tudatlan basa rablott fővárosában élet és
                        halál és vagyon ura, ebeknek szólít bennünket és uralkodik nemcsak a
                        birtokában lévő megyék, de a dölyfös Rákóczi fölött is. A széttépett
                        érdekek, az örökös sanyargatás nemzetünk erkölcsiségét megrontotta. Magyar
                        magyart árul el. Magyar magyarra irigykedik. A gyászba borított kényurak
                        nejüket, leányaikat alkusszák el. Egymás várát rabolják ki s ha féltett
                        életüket azzal megmenthetik, egy hónap alatt, amire példa van - három urat
                        is cserélnek. Nem kételkedem tiszta szándékaitokban, barátaim. Hű társatok,
                        rokonotok, barátotok, Zrinyi Miklós áll köztetek. Szívvel-lélekkel a tiétek
                        vagyok és éppen, mivel átlátom a munka nagyszerűségét, bizalmatokra nyilt,
                        őszinte nyilatkozattal felelek. Célunk a haza boldogsága. Igen, de mi vezet
                        erre? A széttépett erők egyesítése. Mit akarunk mi? Egy új pártot? Egy
                        negyedik töredéket? Nem! Inkább összeolvasztani akarjuk a szétszakadt
                        részeket is. Fontoljuk meg komolyan a dolgot, barátaim. Diktátort akartok?
                        Jól van, de ez a diktátor ne élő ember, hanem eszmény legyen: a haza
                        boldogsága. Ez legyen úr élet és halál fölött. Ezt az eszményt
                        személyesítsük meg egyenkint és összesen. Ha én azt cselekszem, amit ti
                        kívántok tőlem, mi egyéb az, mint kitüzni a pártütés zászlóját. Nézzük e
                        vállalkozás gyakorlati következéseit, nem ábrándjainkban, de a
                        valóságban.</p>
					<p>Zrinyi beszédének ezt a fordulatát rosszalló morgás követte. Egy szép ifjú,
                        Frangepán Ferenc szólalt meg rövid szünet után:</p>
					<p>- Bán, - mondta - nem vallási pártok egyesítéséről van itt szó, azokat
                        türelem és jószándék előbb-utóbb összevezetheti. A veszély, mely küszöbünkön
                        áll, tetteket követel, nem hideg okoskodást.</p>
					<p>- Ne feledd, Zrinyi, - kiáltott fel Csupor Péter - hogy olyan titok
                        birtokában vagy, amelyet vagy magadévá kell tenned, vagy a titok részesei a
                        részvétlen beavatását nem kockáztathatják.</p>
					<p>Zrinyi csendesen végighallgatta őket, aztán azzal a méltósággal, amely annyi
                        tiszteletet és bizalmat szerzett neki, így kiáltott fel:</p>
					<p>- Urak! Csak az imént teljhatalmú diktátorról szólottatok és most egy félig
                        bevégzett beszéd már fenyegetésre és ellenszegülésre indít. Ha most, amint
                        akartátok, diktátor volnék, ki mer korlátlan hatalmú diktátor szavába vágni,
                        aki élet és halál ura?! - Annyi felsőbbséggel mondta ezt, hogy mindenki
                        elnémult. Aztán csöndes mosollyal folytatta:</p>
					<p>- Igen, igen, ez a szabad fajta sohasem hajtja nyakát diktátor igája alá:
                        ismerlek benneteket. Itt állok köztetek fegyvertelenül, de a fenyegetőt
                        megvetem, lelkes férfit nem a fenyegetés, csak értelmes ok bírhat más
                        véleményre. Ha bizalmatokra érdemes vagyok, hallgassatok végig. Három pártra
                        szakadt a hon. S ha mi fellépünk, lesz egy negyedik. Első, legelszántabb
                        ellenségem ki lesz?</p>
					<p>- A török! - szólottak néhányan - s annak most elég dolga van a
                        velenceiekkel.</p>
					<p>- Tévedtek, - folytatta Zrinyi - Rákóczi György!</p>
					<p>- Ő kezet fog velünk! - kiáltottak az ifjabbak.</p>
					<p>- Olyan kevéssé ismeritek Rákóczit, föltehetitek, hogy csak egy pillanatra is
                        el tudja választani önérdekét és kapzsiságát attól, amit közügynek hirdet?
                        Ha ő kezet fog veletek, akkor azt magáért teszi, nem másért.</p>
					<p>- Legyen! - kiáltott fel Zrinyi Péter - akkor kihagyjuk őt és magunk lépünk
                        fel. Embereinek fele úgyis hozzánk áll. Ez nem ellenvetés.</p>
					<p>- Rákóczi tehát eláll, - folytatta Miklós - most békét kötött a királlyal, a
                        törökkel szintén folyik az alku s így hárman lesznek ellenünk. Mert ha a
                        király semmit sem tud tervünkről, mi egyéb az, mint forradalom, amit első
                        csírájában elfojtani nem nagy dolog. Nem a rettegés szól belőlem, higyjétek
                        el. De magyart magyar ellen vezetni, nem honfitett. Amit teszünk, csak a
                        királlyal egyetértve és az ő nevében tehetjük.</p>
					<p>- Szóval, maradjon minden a régiben s te szépen kivonod magadat? - szólt
                        közbe Zrinyi Péter haraggal.</p>
					<p>- Árulás! - riadtak fel többen. - Péter, miért kellett bátyádat e nagy tervbe
                        beavatni, anélkül, hogy meggyőződését előbb kipuhatold? Mit nyertünk ezzel?
                        Egy árulót!</p>
					<p>- Árulók vagytok magatok! - kiáltott fellobbanva Zrinyi Miklós, öccse kardját
                        kirántva hüvelyéből.</p>
					<p>- Ki meri Zrinyi Miklósnak ezt szemébe mondani?</p>
					<p>- Én! - kiáltott Péter. - Istenemre, szemedbe mondom. A haza az első, a
                        testvér a második. Mit papolsz itt nekünk? Van-e család e széles hazában,
                        amelyik gyászt ne viselne? Nem zsebel török, német, tatár és magyar egyaránt
                        bennünket? Ismered a gonoszt és békét énekelsz.</p>
					<p>- Eltaláltad, jó öcsém, - mondta Zrinyi szánakozó tekintettel, míg arcán
                        nemes harag égett. - S ha mindnyájan ismernétek azt, nem látnám itt is
                        felmagasodni köztetek. Itt állok köztetek egymagam. Mitől féltek?...
                        Okaimtól?... Féltek-e attól, hogy a jobbról meggyőződtök? Ha pártütő főnököt
                        kerestek, ki jogosított fel a király leghűbb polgárában keresni azt?</p>
					<p>- Téged kérdezlek, Péter öcsém, kinek van több ellensége, mint nekünk
                        kettőnknek. És mi, akit törvényes királyunk bizalmával és fényes
                        hivatalokkal ruházott fel, mi legyünk azok, akik a Zrinyi névre homályt
                        borítsunk? Bizony, nagyatyánk nem így gondolkozott, mikor minden segítségtől
                        megfosztva, életét áldozta a hazáért. Előszámláljam nektek rendre és
                        egyenként eleitek hűségét és dicsőségét, akik veszély idején szorosabbra
                        csatlakoztak királyukhoz.</p>
					<p>- Mi nem pártütést akarunk! - kiáltottak többen.</p>
					<p>- Alkotmányos országban a király háta mögött cselekedni kárhozatos és
                        céltalan. És bármilyen szent legyen a szándék, nem sokkal kevesebb a
                        pártütésnél. De okaimmal akarlak legyőzni. Mit akartok ti? Kezet fogni
                        Rákóczival és a német vezérek mellőzésével kiűzni a törököt. Ha nyugodtan és
                        higgadtan gondolkoztok, pár perc alatt meggyőződhettek e terv
                        kivihetetlenségéről. A nagy német birodalomban még dúl a harc és nincs itt
                        az óra, amikor a király teljes erővel fölléphetne a török ellen. De
                        tekintsünk saját házunk körül, mielőtt tovább mennénk. Ismerem a gonoszt, s
                        annak magvát nagyobbrészt saját keblünkben találom. Pártokra szakadoztunk,
                        egyik felől zajos követelés, kárpótlás biztosítása nélkül, másfelől merev
                        ellenszegülés, mely saját érdekünknek árt. Mit tehet itt a király, ki nem
                        egyszer intett és sürgetett kibékülésre, s kinek jó szándékán nem
                        kételkedhetünk? Jól tudom én, micsoda kaján fondorkodással ólálkodnak az
                        idegen vezérek minden lépésünkre. De van egy mód az irígységet és áskálódást
                        megszüntetni. Legyünk minden áldozatban elsők, mutassunk bizalmat
                        bizalmatlanság ellenében és higyjétek nekem, hogy ez kifárasztja és
                        megszégyeníti ellenségeinket és a szelíd királyt meggyőzi hűségünkről.</p>
					<p>- Tettekre vágytok? Ó, barátaim! tettekre tág mező nyílik itt; ha akaratunk
                        összepontosul, ha a király biztos alapot lát, ne kételkedjünk, a török nem
                        olyan félelmes ellenség, akit le nem győzhetnénk.</p>
					<p>- Azt hiszitek-e, hogy a király maga nem óhajtana menekedni tőlük? Én
                        tanuságot tehetek róla, hogy igen. Ha mindnyájan aludnátok, én őrt állnék,
                        mint nem egyszer tettem, felkiáltanék: Szegény magyar nemzet, annyira
                        jutott-e ügyed, hogy senki ne is kiáltson fel utolsó veszedelmedben? Hogy
                        senkinek szíve ne keseredjék megromlásodon? Hogy senki haláloddal való
                        küzködésében egy bíztató szót ne mondjon. Egyedül legyek-e én őrtálló, ki
                        megjelentsem veszedelmedet? Nehéz e hivatal nekem, de ha Isten és hazámhoz
                        való szeretet reám tette, ime, kiáltok: hallj meg engem élő magyar! Imhol a
                        veszedelem, imhol az emésztő tűz, ime, tudományt teszek előtted nagy Isten,
                        mindent, amit tudok, kiáltok, hogy éntőlem elalvásomért ne kérd számon
                        nemzetem vérét... De még Istentől is tunyán kérni segedelmet vétek és
                        bolondság. Igen, barátaim, a törököt kell kiirtanunk s hogy ezt tehessük,
                        inkább, mint valaha, szükséges csatlakoznunk királyunkhoz.</p>
					<p>- Ez a rettenetes sárkány török - - - Jenőt tőlünk elvette, sok ezer lelket
                        rabságra vitt, sokat a kardnak élivel emésztett meg: Erdélyt, koronánknak
                        egyik legszebb boglárát felprédálta, zavarta, - - - -; gázolja nemzetünket s
                        országunkat, mint egy erdei kan a szépen plántált szőlőt. - - - Forgassuk
                        elő a históriákat, megtaláljuk, hogy mióta a káspiai barlangok közül kijött
                        a török dühös nemzet, keresztény vérnek patakul folyása meg nem állott.</p>
					<p>- Idegenektől nincs mit várnunk, de annál többet várhatunk magunktól. Jól
                        ismerem urunkat királyunkat, ki kétségkívül minden igyekezetével azon van,
                        hogy minket oltalmazzon, bár a sok alkudozás megemésztette alkalmasint az ő
                        tárházait. Mindez nem egy napnak munkája, érett megfontolás, áldozatok és
                        idő kellenek hozzá. Azért félre az ábrándos tervekkel barátaim - s mindenek
                        előtt éljen a király! - s legyen dicső és egész a hon!</p>
					<p>Zrinyi beszéde mély hatást tett a jelenlevőkre. Elhangzott egy-egy
                        ellenvetés, de végre megszünt a zaj, a bőszült kedélyek lecsillapodtak és
                        Zrinyi Miklósnak sikerült csendre és béketűrésre bírni őket. Tanácsára
                        másnap reggel mindnyájan elszéledtek és ő egyedül maradt öccsével.</p>
					<p>Az első nyugodt pillanatban a bán megragadta Péter kezét és komolyan
                        mondta:</p>
					<p>- Legyen Istené a dicsőség, te örvény szélén álltál, még egy lépés előre s a
                        neved pártütő! Ne bántsd a királyt.</p>
				</div>
				<div type="chapter">
					<head>MARCO CAPILET.</head>
					<p>Míg a két Zrinyi Zerinváron mulatott, Malipierit Komáromban látjuk
                        Buchheimnál. A kaján olasz szíve tele volt titkos bosszútervvel. Ördögi
                        gonoszságában örült, hogy utolsó kétes célzásával Anna lelkében fullánkot
                        hagyhatott. Nem tudjuk, milyen újabb ármányt koholt, de bizonyos, hogy
                        hosszabban tanácskozott Buchheimmal és Montecuccolival. Zrinyi Miklós
                        francia vadásza megszökött Zerinvárról, éjjel-nappal utazott Komáromba és
                        fontos tudósításokat hozott.</p>
					<p>*</p>
					<p>Néhány nap mulva Malipieri egy lovag kíséretében elhagyta Komáromot és
                        Horvátország felé sietett, ahol előttünk ismeretlen okból a híres horvát
                        kapitánnyal, Marco Capilettel akart találkozni.</p>
					<p>Malipieri jól tudta, hogy ezt a szabad zsákmányost a Zrinyiek megsértették s
                        nem egyszer kényszerítették a martalék visszaadására. Azt is tudta, hogy
                        Capilet éppen ezért bosszút esküdött.</p>
					<p>Ha Ortel történeti munkáját végigfutjuk s az azt kísérő képcsarnok
                        torzalakjain pihen szemünk, lehetetlen, hogy egy arc abban különösen föl ne
                        tünjék. Egy viharrongált, durván-becsületes arc, majdnem oroszlánszerű
                        bozontos fürtéivel s hosszú bajuszával. Ezen arc Marco Capileté. Ha az Ortel
                        idejében élők hagyományainak hihetünk, miként az egész képcsarnok, úgy ez
                        az arc is, bár némileg torzítva, bámulatos hasonlatossággal birt. Amint
                        többnyire, azok a durva ecsettel mázolt, meredt szemű képek, melyek egy-egy
                        olcsó vándor festőnek köszönhetik létüket, többnyire bosszantóan hasonlítnak
                        eredetijükhöz.</p>
					<p>Zömök, középmagasságú férfi volt a horvát haramiavezér. Nagy fekete szemei
                        mélyen ültek és arcéle inkább madárra emlékeztetett. Egyike volt a szabad
                        zsákmányosoknak, akik a magyar középkorban olyan sokat szerepeltek s
                        akiknél urat és célt cserélni mindennapi dolog volt. Beszélték, hogy Marco
                        Capilet nem volt egészen olyan, mint a többi. Bizonyos, hogy Zrinyi Miklóst
                        kevéssel azelőtt még Istenként imádta és boldog volt, ha vezérsége alatt
                        harcolhatott.</p>
					<p>Sokan valószínűnek tartották ugyan, hogy az ilyen bérvitéznek a hűsége nem
                        sokat ér, de Zrinyi nagyon bízott benne, bár cselekvésmódját utálta. Igen
                        sokszor fölhasználta főleg éjjeli támadásoknál, amikor a Marco Capilet
                        dandárja fürkészte ki az ellenséget és aztán Zrinyi huszárjai végeztek vele.
                        Egy idő óta Zrinyi bizalma megcsökkent, hiszen Marco hevesen fel volt
                        indulva ellene.</p>
					<p>A horvátországi vadonok egyikében tanyázott éppen a szilaj csapat. Marco
                        határtalan hatalmat gyakorolt emberei fölött, akik nem igen különböztek a
                        valóságos rablóktól.</p>
					<p>Mikor számuk fogyott, ami nem mindig csaták, hanem szökések következése is
                        volt, a rengetegbe vonult. A vad horvát azt szokta mondani, hogy ott makk
                        és ember terem; s valóban ritkán időzött amaz őserdő mélységeiben anélkül,
                        hogy jó csoport martalóc ne szegődött volna hozzá minden nemzetből.</p>
					<p>Szokása volt minden héten szemlét tartani serege fölött s nem egyszer
                        megtörtént, hogy egyiket vagy másikat kiutasította a csapatból, ilyenféle
                        gúnyos megjegyzéssel:</p>
					<p>- Állj be Montecuccolihoz, nálánál mégis egy fővel nagyobb leszel!</p>
					<p>Ebben a pillanatban félkörben látjuk a dandárt egy sűrű fekete erdőben.</p>
					<p>Úgy látszik, a sereg már régen elvégezte estebédjét, mert a tüzek kialudtak
                        és csak a hold ragyog a facsipkézet fölött, mint egy ablak az égben. A lovak
                        jól távol legeltek a dús füvön, s mellettök egy magas rabló járt, hol
                        terelgetve őket, hol az estebéd maradványait vonva elő tarisznyájából. A
                        hely, hol a sereg mulatott, erdőnyílás volt. Azon esőtavak között terült el,
                        melyek honi erdeinkben néha éveken át megtartják vizüket. A tó szélén,
                        melyre a hold keskeny ezüst hidat vont sugaraival, tág félkörben a
                        legsajátságosabb öltözetű férfiak voltak fogig fölfegyverkezve, többnyire
                        handzsárokkal, durva mívű pisztolyokkal s fokosokkal. Első tekintetre a
                        sokszínű, rongált dolmányok s menték, szárnyas csákók s bozontos süvegek
                        mutatják, hogy e nép öltözete megválasztásában szintúgy a véletlenre bízta
                        magát, mint egész hevenyészett életén át. A kör közepén Marco Capilet állt,
                        szarvasbőrbe öltözve nyaktól térdig; sötét mellvassal s kerek föveggel
                        fején. Minden fegyvere ezúttal egy török kardból állt, melynek gazdag
                        markolata mutatta, hogy valami béget könnyített meg tőle, vagy valamelyik
                        vezérétől nyerte jutalmul. Jobbra e parancsoló tekintetű férfiútól óriási
                        termetű ember állt, öltözete főtt rákhoz hasonló, melyet az ember befelé
                        görbülő karjai, hosszú ujjú fekete kezei még elevenebben a néző képzelete
                        elé idéztek. A hosszú, széles pallos s egy bot roppant ércgombbal, azonnal
                        elárulta, hogy e tisztes személy a dandár végrehajtója - közbeszédben
                        hóhérja, aki nélkül Marco sohasem lehetett el, - mert a vad embercsoportban,
                        melynek főnöke, ilyen kíséret igen is szükséges volt.</p>
					<p>A vezér rövid cifra káromkodással és fenyegetődzésekkel fűszerezett beszédet
                        tart. Csak pár perccel ezelőtt hat embert kergetett el és alvezéreit szidta
                        a helytelen választásért. A haramiák mély csendben fogadták Capilet durva
                        kikelését és arcukon rettegés látszott. Mikor a szemlének vége volt, a
                        sereg az erdő belsejébe húzódott, ahol a fák között gallyakból tákolt
                        kunyhók állottak.</p>
					<p>Capilet kunyhója előtt ült egy kidőlt fán. Majd felkelt és fel-alá járt:</p>
					<p>- Miért töltsük alva a szép éjszakát, - mormogta magában. - Hej Nakovics!
                        Hlavatics! Magyar! gyertek elő, vígadni akarok!</p>
					<p>Egy perc mulva három termetes férfi közeledett s nyomukban több rablóforma
                        közvitéz, akik kulacsokat hoztak.</p>
					<p>A csendnek vége volt, tüzek lobogtak fel s a harmatos füvön a majdnem száz
                        főre szaporodott sereg valami szláv népdalt énekelt, közbe-közbe duhaj
                        ordításokkal szakítva a csendet. A kulacs kézről-kézre járt és a széles
                        körben magyar és horvát nőket lehetett látni, akik a dandárt követték.</p>
					<p>Tomboló körtánc és heje-huja következett. Capilet hol egyik, hol másik nőt
                        szólította meg és a viháncolás mutatta, hogy a rettegett főnök tréfás
                        kedvében van és méltóságát szegre akasztotta. Éjfélre járhatott az idő,
                        mikor egymásután két pisztolylövés hallatszott és száguldó lovak dobogása
                        riasztotta fel a vígadókat.</p>
					<p>A tánc félbeszakadt, Marco fülelni látszott:</p>
					<p>- Két lövés! Sebaj, legények, valami hírnök lesz, vonuljatok hátra, de résen
                        legyetek, az őrséget meg kell kettőzni.</p>
					<p>Az emberek hátravonultak a kunyhók közé, a nők a pattogó tűz mellé heveredtek
                        kipihenni a táncot. Pár perc mulva két lovag jelent meg a tisztáson. Az
                        első, lova szerszámáról és fegyverzetéről ítélve, az akkori szólás szerint
                        főember lehetett, de nem magyar. A másik alkalmasint cselédje. Mind a ketten
                        lassítva közeledtek s lovaik az itt-ott szikrázó tűzrakásoktól ijedten
                        prüszkölve kapdosták fejüket. Végre az első lovag megkérdezte az egyik
                        őrtől, beszélhetne-e a kapitánnyal. Az őr minden felelet helyett
                        odamutatott, ahol Capilet állt s az érkezőket várta.</p>
					<p>- Jó estét, vezér, - szólt az első lovag olaszul.</p>
					<p>A horvát vezér ezt törve ugyan, de elég érthetően beszélte s gyülevész serege
                        közt nem kevés hasznát vehette, mert talján mindenkor akadt benne nem egy,
                        aki vagy a rossz fizetést, vagy a heverést megunva, helyet s urat
                        cserélt.</p>
					<p>- Jó éjszakát, akarja mondani kegyelmed? - felelt a bandavezér, - de ez
                        mindegy, nekem se delem, se éjfelem, csak nappalom van, amelyet kedvem
                        szerint töltök. Üdvözlöm kegyelmedet, signor Rialti! Távolról megismertem,
                        bár csak kétszer láttam életemben. Mi jó szerencse hozta ide?</p>
					<p>Malipieri egy darabig érdektelen tárgyakról beszélgetett s aztán így
                        folytatta:</p>
					<p>- Fontos dolog, kapitány, de talán késő is már az idő.</p>
					<p>- Szóljon csak bátran, - mondta Capilet, és helyet engedett az érkezettnek
                        maga mellett a kidőlt fatörzsön. - Mivel szolgálhatok?</p>
					<p>- Én kegyelmedet vitéz embernek ismerem, - mondta Ariel - és olyannak, aki
                        velem együtt nem veti meg a nyereséget, különösen, ha az önként
                        kínálkozik.</p>
					<p>Capilet elnevette magát. - Jó úton jár kegyelmed. Én embere vagyok, mihelyt
                        nyereségről van szó. Ha könnyen tehetek szert rá, annál jobb. De ha bajjal
                        jár, akkor sem ijedek meg.</p>
					<p>- Ezt jól tudom, - mondta Ariel. - De térjünk a dologra. Mit kíván kegyelmed
                        azért, hogy legnagyobb ellenségemet kezemre juttassa?</p>
					<p>- Amilyen az ellenség, - felelte Capilet még mindig inkább enyelegve, mint
                        komolyan. - Ha kegyelmednek eszébe jutna egy nagy és hatalmas urat kijelölni
                        serege közepette, vagy vára falai között, akkor olyan árat szabnék, hogy az,
                        ha megtudja, el ne szégyelje magát. Szóljon kegyelmed, meglátjuk, mit
                        tehetünk.</p>
					<p>- Egy kérdést, Capilet, - mondta az olasz. - Vannak-e kegyelmednek barátai?
                        És kész volna-e ezek közül is egyet-kettőt áruba bocsátani, ha jól
                        megfizetem?</p>
					<p>Capilet lassan elkomolyodott és sötét szemeit figyelve függesztette a
                        szólóra. Aztán vakmerő és szilaj pillantást vetett az olasz szemébe és
                        kétértelmű mosollyal kérdezte:</p>
					<p>- És ha volnának?</p>
					<p>- Ez csak kérdés volt, - jegyezte meg az olasz, - az olyan merész és
                        vállalkozó férfinak, mint kegyelmed, lehetnek ideig-óráig szövetségesei és
                        pártfogói, akiket kímél, míg szükséges. De ha valaki jobbat ajánl, s a
                        haszon fölülmulja a kárt...</p>
					<p>- Az ilyen ideig-óráig való barátokon túladunk, sőt örülünk, ha akad egy
                        jámbor, aki megfizeti árukat, - felelte Capilet.</p>
					<p>- Szóljunk egyenesen, vezér, - folytatta Ariel. - Barátja-e kegyelmed a
                        magyar vezéreknek, akik úgy tesznek, mint a mesebeli oroszlán: ők
                        kegyelmedet fölhasználják s a bajt igen, de a dicsőséget meg nem
                        osztják.</p>
					<p>Marco Capilet arcán valami nyugtalanság tünt fel; de ez alig tartott néhány
                        percig, azonnal vidáman felelt: -</p>
					<p>- Igaz, uram, hogy itt bennünket, akik a szabad ég alatt lakunk, s zenénk a
                        tárogató s a lónyerítés, szeretnek a német, spanyol, olasz s magyar
                        vezérek használni. Azt kérdi kegyelmed, szeretem-e őket? - Nem vetettem
                        ugyan számot magammal, de őszinte leszek, s indulataimat úgy festem le,
                        amilyenek.</p>
					<p>- Én szeretem a bátor katonát dandáromban, - aki parancsolatomat teljesíti,
                        akiben bízhatom. Szeretem a vezért is, aki engem olyasmire szólít fel,
                        aminek sikerét remélhetem, s velem a martalékból, ha már osztozni akar,
                        becsületesen osztozik. Szeretem a hadi életet úgy, amint most van.
                        Istenemre, én uram, egyebet nem szeretek! Azért lehetek ma ellensége annak,
                        kinek tegnap barátja voltam.</p>
					<p>Ariel, úgy látszott, meg van elégedve a válasszal.</p>
					<p>- Kegyelmed egészen úgy gondolkozik, - mondta, - ahogy gyanítottam. És kik
                        azok a magyar vezérek közül, akik iránt ilyen ideig-óráig tartó barátságot
                        érez?</p>
					<p>Capilet gondolkodott.</p>
					<p>- Nem tudnám, - felelte végre fürkésző tekintettel, - de talán Zrinyi Miklós
                        és öccse, Péter. Nekik mindig van pénzük.</p>
					<p>- Hát ennek a kettőnek, vagy egyiknek a kettő közül, lehetne-e árát találni?
                        Ezt csak úgy kérdezem, - tette hozzá halkan.</p>
					<p>Aki most Capilet arcát figyelte, annak észre kellett vennie valami rejtett
                        öröm felvillanását, de mert sokáig nem válaszolt, a cselszövő olasz hasznára
                        akarta fordítani ezt az arckifejezést, amelyet természetesen azonnal
                        észrevett.</p>
					<p>- Hát persze, - folytatta a beszéd előbbi fonalát fölvéve, - az ilyen
                        barátoknak nem csekély áruk lesz. Hanem szóljunk egyenesen, kapitány: A
                        kegyelmed rettenthetetlen bátorsága még őfelsége előtt is ismeretes. De
                        tudja-e, hogy a Zrinyiek - itt az olasz szava halkulni kezdett, - veszélyes
                        pártütők, színleg ellenségei Rákóczi Györgynek, de titkon igen is barátai, s
                        hogy nem kevesebbet óhajtanak, mint Magyarországot a Rákóczi György kezére
                        játszani? Ebből végre is mi lesz? Az, hogy a török zavarban halászik, tatár
                        csordáit ide csődíti s mindnyájunkat elnyom sokaságával. Ezt meggátolni, e
                        veszélyes, átkos tervet megsemmisíteni honfitett, s ami kegyelmed előtt
                        szintannyit nyom, vitéz, nagyhírű tett lesz. Ilyesmit jöttem kegyelmeddel
                        közölni, ha találok férfit, aki egy kétes merénylettől vissza nem ijed. Az
                        első kérdés tehát az, mi több érdekű kegyelmed előtt: a Zrinyiek barátsága,
                        vagy a felséges király kegye s nagy jutalma?</p>
					<p>- Uram, - mondta Capilet felállva - és Ariel szemébe nézve. - Kegyelmed igen
                        egyszerű dolgot ajánl nekem, minek ide annyi beszéd? Tudja, hogy az ilyen
                        kalandos életű hadfi, mint én, nagy nyereséget sose szalaszt ki keze közül.
                        Amint látom, a két Zrinyi, vagyis főleg Miklós, bizonyos embereknek útjában
                        áll. Nekem uram, nagyon mindegy, vajjon őfelsége, Montecuccoli, vagy
                        kegyelmed maga az, aki őt el akarja távolítani. Én bármely párthoz
                        szegődjem, csak nyerhetek. Szóljon nyiltan: mit kíván tőlem és milyen
                        áron?</p>
					<p>Arielt ez a hirtelen fordulat meglepte. Ez a rögtöni beleegyezés kívül esett
                        számításán. De örült neki és jónak látta az egyenes útat választani.</p>
					<p>- Kapitány, - kezdte, - tervem titok, kegyelmed jól tudja, hogy vannak
                        dolgok, amelyeknek kivitelétől a nagyok nem irtóznak, de nem akarják, hogy
                        az ő kezüket sejtsék benne.</p>
					<p>- Értem, értem, - mondta Capilet hamis nevetéssel. - Azt hiszem, az említett
                        két hatalmasság kegyelmedet választotta eszköznek, a siker közös, a bukás
                        ellenben, ha bekövetkezik, kizárólag a kegyelmedé, s kegyelmed most az ő
                        szellemükben tovább haladva, egy harmadikat keres, hasonló kockázatos
                        szerepre! Nos, szóljon, signor, eltaláltam-e? Aztán néhány pohár jó borral
                        leúsztatjuk.</p>
					<p>Malipieri szokása ellen kénytelen volt egyszerre kiállni a síkra s talán
                        éppen ezért valami kényelmetlen elfogultság lepte meg. Sokáig beszélt, míg
                        Capilet végre világosan megértette tervét.</p>
					<p>- Röviden tehát, - mondta a bandavezér, - Zrinyi néhány nap mulva indul
                        Pozsonyba, s őt valamelyik szállásán olyan helyzetbe kell hozni, hogy onnan
                        élve ne szabaduljon. A jutalom ezer olasz arany. Istenemre, sok pénz ilyen
                        szegény világban! Én állom az alkut, s hogy szándékunk sikerül, arról
                        kegyelmednek katonai becsületszavamat adom.</p>
					<p>- Különben is, hogy egész őszinte legyek, Zrinyi engem mélyen megsértett, s
                        amit az előbb barátságomról mondottam, az volt-nincs. De elvem semmit se
                        kockáztatni bizonytalanra. Zrinyi ellen merni valamit, az
                        oroszlánvadászathoz hasonlít, ahol mindenkinek készen kell állni a
                        halálra.</p>
					<p>- Én életemmel játszom, signor. Hiszen arra is van példa, hogy ilyen
                        merényletek után éppen az eszközt szokták elnémítani, főleg, ha nagyok
                        titkát tudja és követelni mer. Én azt az ezer aranyat látni akarom, aztán
                        cselekszem. Itt a kezem, a madár, akinek én tőrt vetek, nem menekül, úgy
                        nézzen a szemem közé kegyelmed!</p>
					<p>Arielnek inyére volt ez az egyenes beszéd, s örömében, hogy terve ilyen jó
                        úton van, kezét nyujtotta Capiletnek.</p>
					<p>- Kapitány, amint látom, kegyelmed nem nagyon bízik bennünk. De nem bánom, az
                        ezer aranyat kezéhez szolgáltatom még a kivitel előtt. Tehát szavának
                        áll?</p>
					<p>- Már megmondtam!</p>
					<p>- Aki igazán akar, az eskütől sem vonakodik!</p>
					<p>- Nem, - felelte a horvát, - ezennel esküt teszek, hogy Zrinyi Miklóst kézre
                        kerítem s kegyelmeddel szembe állítom, ha kívánja.</p>
					<p>- Ennyi, amit akarok, a többi az én dolgom, - mondta Ariel.</p>
					<p>Capilet, ha fontos dolgain túl esett, azonnal vidám volt, a mulatságot
                        kedvelte, s bár már éjfélt meghaladta az idő, mindenkép arra akarta birni
                        Arielt, hogy az éjet ébren s együtt töltsék.</p>
					<p>- Uram, - kiáltott fel, - nálunk a napnak, mint mondottam, más fölosztása
                        van: s az ily nép olykor a fáradalmas éj után az Isten szép angyali óráit
                        fenyő- s bükkernyők alatt tölti merev álomban, míg olykor éjfél előtt ébred
                        és a napot ott kezdi, hol a naptárban kezdődik.</p>
					<p>Malipierinek minden ellenkezése sikertelen volt, terve biztosítását látva a
                        vad harambasa szívességében, erőt vett magán. A hűs esti szellő ellen, mely
                        a tág bükkök alól sípolt elő, bársony-köpenyét levétette nyergéről s
                        beleburkolta magát, az újra fölélesztett magasan lobogó tűzbálványok előtt
                        foglalt helyet.</p>
					<p>Capilet megvendégelte vendégét s ez nem kevéssé bámult, hogy a hevenyészett
                        tanyán sok olyan táplálékot talál, mely akkortájban aligha a legfényesebb
                        háztartásnak becsületére ne vált volna.</p>
					<p>Tánc és vigalom folyt. A horvát nők s ifjak festői öltözetükben, mint
                        szenvedélyes villik, fonódtak egymásba a tüzek körül. Nyúlánk alakjuk s
                        élvezetittas vonásaik elmosódva lebegtek a tó tükrén. A dandár énekesei s a
                        zenekész szláv suhancok Capilet előtt hold- s tűzvilágította csoportokat
                        alkottak s nemzeti dalaikat énekelték.</p>
					<p>Olykor a rengetegből varjú-felhő gomolygott ki s mint baljóslatú szellemsereg
                        záporlott szét az ujjongó csoportok fölött. Azután egy korhadt fa zuhant le
                        évei terhe alatt, harsány recsegése ezer visszhangban szakadt át az erdő
                        sűrűjén, s mikép a máglyák füstje tovább-tovább hullámzott, a kétes látókör
                        szélein magas, szeszélyes képekké alakult, melyek szélesülő szárnyakkal s
                        hosszúra nyult tarajokkal látszottak őrködni a távolban.</p>
					<p>Malipieri Capilettel élénk, érdekes beszélgetésbe elegyedett, melynek
                        folyamán bizonyossá tette őt, hogy Zerinváron valami kárhozatos összeesküvés
                        történt; s ha sikerül Zrinyit elfogni, irományai között kétségenkívül annak
                        elvitathatatlan bizonyítványaira akadnak.</p>
					<p>- Egyébiránt, - tette hozzá a meggyőződés hangján, - a két Zrinyi csillagja
                        lejárt, s itt az idő, hol a két szemfényvesztő eredeti meztelenségében fog a
                        nemzet előtt állani. Azután kifőzték az egész tervet.</p>
					<p>Malipierinek, úgy látszott, igen jó értesülései voltak, s pontosan tudta,
                        mikortájban indul el Zrinyi Zerinvárról s valószínűleg hol tartja éji
                        állomásait. Mindezt bizonyosan a francia vadásztól tudta, ki kémszerepet
                        játszott a bán körül, s a zerinvári titkos gyűlések nyomába akadva, a fontos
                        hírrel személyesen röpült megbízójához.</p>
					<p>A bandavezér olyan határozottan, olyan jókedvvel fogadta a tervet, hogy
                        Malipieri alig fékezhette kaján örömét.</p>
					<p>Gyöngéd derű kezdte most átlehelni a keleti égívet, a magas erdősátor
                        harmatzománcban csillogott, s itt-ott a kifáradt tombolókat álomszerű
                        csoportozatokban lehetett pihenni látni. Malipieri végre búcsút vett. A két
                        férfiú kezet adott s az olasz szolgájával gyorsan távozott a tanyáról.</p>
					<p>A máglyák bíbora halkkal elvonult feje fölött s az abrakra nyerítő mének
                        robaja csak szakadozva hangzott a távolból. Malipieri a bosszú előízét
                        élvezte s ha elgondolta a diadalt, mely rá vár, pokoli kéj áradt el
                        lelkén.</p>
				</div>
				<div type="chapter">
					<head>A BOSSZÚ ÓRÁJA.</head>
					<p>Zrinyi Malipierinek újabb ármánykodásairól semmit sem tudott. Vadászát maga
                        eresztette Komáromba, ahol állítása szerint Montecuccoli szakácsánál lévő
                        pénzét akarta fölvenni, s így ez sem adhatott gyanúra okot. Egyébiránt tudva
                        van, hogy Zrinyinek gyanakodásra legkisebb hajlandósága sem volt, sőt ha
                        mások ellenségeinek rágalmaira figyelmeztették, ezt szokta felelni rá:
                        „Conscia mens recti famae mendacia ridet”: Az igaz ember kineveti a
                        pletykabeszédet.</p>
					<p>A pár hét alatt, amit még Zerinváron töltött, sikerült Pétert meggyőznie
                        terve kivihetetlenségéről, sőt annak vétkes voltáról is. „Ne bántsd a
                        magyart” című munkája eléggé bizonyítja, hogy ő is óhajtotta Magyarországot
                        a török iga alól megszabadítani, mint minden akkor élő lelkes hazafi. S hogy
                        őszinte jó szándéka és tántoríthatatlan királyhűsége milyen nagy hatással
                        volt a békétlenekre, azt legjobban látjuk abból, hogy amíg ő élt, minden
                        ilyenféle merénylettől vissza tudta őket tartani.</p>
					<p>A második hét végén, Zrinyi előre küldte szakácsát több vezetővel, s
                        megindult Pozsony felé, ahol Manuel várt rá. A rettenetes utakon csak lassan
                        haladhatott, bár sietett, mert a horvát hadak zsoldja dolgában okvetlenül
                        értekezni akart a nádorral. Esti hét óra tájban érkezett az előre kijelölt
                        éjjeli szállásra.</p>
					<p>Ez, az akkori idők szellemében, kóbor portyázók s martalócok ellen magas,
                        lőrésekkel ellátott fallal körített fogadó volt. A szokott fészereken s
                        ólakon kívül a belső négyszög éjszaki oldalát hosszú alház foglalta el,
                        melynek kis, vasrudaktól védett ablakai az udvarra nyíltak. Három elég tágas
                        szoba, egyszerű tölgybútoraival, tisztán várt a magas vendégre; a vezetékek
                        minden baj nélkül érkeztek meg, s az egyszerű úti vacsora is készen
                        volt.</p>
					<p>A fogadós arcán, aki erőteljes, érettkorú horvát volt, szembetűnő
                        nyugtalanságot vettek észre. Ugyanez tünt föl a szakácson s a Zrinyi
                        lovaival érkezett huszárokon. A bán már vacsoránál ült, mikor Angelo, aki
                        minden hírt legelőször tudott meg, beszélte, hogy a fogadós szerint a mult
                        éjjel igen gyanus kinézésű emberek kerülgették a fogadót.</p>
					<p>Ilyen éji lézengők akkortájban mindennaposak voltak s a bán a legkisebb
                        fontosságot sem tulajdonította e beszédnek. De fél órával később valami
                        vidéki ember tért be a fogadóba, a legnagyobb rémület kifejezésével s
                        annyira elfáradva, hogy alig tudott szólni. Ez az ember azt állította, hogy
                        pár órai távolságra a magános fogadótól nagy csapat tatárt látott. Mihelyt
                        Zrinyi ezt az újabb hírt megtudta Angelótól, maga elébe hívatta az embert s
                        jól kikérdezte, nem lehetett többé kétsége a dolog valósága felől.</p>
					<p>A bán terve azonnal készen volt. Biztosabb helyet közel nem találhatott s így
                        elhatározta magát, hogy szükség esetében bevárja a megrohanást. Összesen, a
                        szálas fogadóst s pár férfi-cselédet is ideszámítva, harmincketten voltak,
                        fegyver, lőpor s ólom bőven. Rendelkezett, hogy minden fegyvert
                        megtöltsenek. Angelo vezetése alatt gyorsan töltéseket készítettek, míg
                        Sátán Ferke, szikrázó szemekkel s víg dalt fütyörészve, előbb elválhatatlan
                        társát, rövid tölcséres karabélyát töltötte meg, jó marék ólmot vetve bő
                        torkába, aztán nagy élénkséggel s igen ügyesen segített Angelónak.</p>
					<p>Zrinyi maga rendezte el az őröket. Megparancsolta, hogy a lovak nyergelve
                        álljanak s az első trombitaszóra emberei minden darabbal fegyverkezve az
                        udvarra gyüljenek. Azután szokott hidegvérrel dőlt tábori ágyára.</p>
					<p>*</p>
					<p>Az éj rémseregével körülfogta a vidéket: nehéz, alantúszó fellegek vonultak
                        össze s a ritkás erdő egyes fáinak barnult lombszárnyain szél zörgött
                        keresztül. Olykor a halotti fellegkárpiton fénylő kék pajzs szakadt át
                        csillagképeivel.</p>
					<p>Nem messze Zrinyi éji tanyájától sötét csapatot látunk csendesen s óvakodva
                        előre haladni. Előttük egyes lovagok szállonganak, akik fürkésző szemekkel
                        kémlik át a vidéket. A csapat elején könnyen ráismerünk Marco Capilettre,
                        testét egyszerű bőröltözet, lompos medvekacagány fogja körül s fején kis
                        gömbölyű, üsthöz hasonló sisak ül, nehéz, arca előtt legörbülő
                        védőrostéllyal. Mellette bársony köpenyében Malipieri mogorva deli alakját
                        látjuk.</p>
					<p>- A bán kíséretében kevesen vannak, - szólt halkan Malipieri, - ha sikerülne
                        egytől-egyig leölni őket, úgy a dolog titokban maradna.</p>
					<p>Marco Capilet megállította csapatát és egykedvűen felelt:</p>
					<p>- Amint akarja, lovag, én itt csak eszköz vagyok, csak a siker érdekel, a cél
                        közönyös előttem. De ideje már végkép megbeszélnünk a dolgot, ha világítana
                        a hold, már láthatnók a fogadó magas tűzfalait. Én röviden elmondom
                        véleményemet, aztán határozzon kegyelmed gyorsan. A bán a legbátrabb ember,
                        akit valaha láttam és lelki ébersége a veszély nagyságával csak nő. Lubl
                        lovag vakmerő és szerencsés egyszersmind. Ezt gondolja meg uram.</p>
					<p>- Ha a bán kivágja magát, tervünk dugába dől. Ellenben, ha csellel élünk, ha
                        a kaput megnyitják előttünk, nincs okunk a sikerben kételkedni. Kémeim,
                        mint kegyelmed tudja, portyázó tatárokat láttak a vidéken s volt gondom rá,
                        hogy ez Zrinyinek tudomására jusson. Merem jósolni, hogy szívesen fogadnak
                        bennünket. Ha egyszer a kerítésen belül vagyunk és a bán gyanúját
                        elhárítottuk, akkor kezünkben vannak s az én gondom lesz, hogy hírmondó se
                        maradjon belőlük. Csak arra kérem, lovag, vesse le bársonyköpenyegét s
                        öltsön kacagányt magára, hogy embereim közé vegyülve, míg jelt nem adok,
                        ismeretlen maradjon.</p>
					<p>Malipieri átlátta a dandárfőnök okainak helyességét és a tervben
                        megnyugodott.</p>
					<p>- Most várjuk be, míg kalózaim visszatérnek, aztán dologra! - sugta
                        Capilet.</p>
					<p>*</p>
					<p>Ezalatt egészen ellenkező irányban ugyan, de nem igen távol, tatárcsapat
                        haladt. Éhes farkasokként csörtettek az elmállott ugaron át. Elől Mirza kán
                        szép barna ménjén s mellette babos irombán Fatime. A hölgy arca még éppen
                        olyan szép, de az egykori ábrándos öröm és rajongó szenvedély eltünt róla.
                        Ajkán nincsen mosoly többé, a szeretettség büszke tudata odavan.</p>
					<p>Sokáig szótlanul haladtak egymás mellett. A nyájas közlékenység, kölcsönös
                        bizalom nincs már közöttük.</p>
					<p>Végre a kán megszólalt:</p>
					<p>- Nem lehetünk már távol, a szél zúg, vondd összébb kaftánodat, Fatime. Szép
                        óra vár rám, a bosszú órája!</p>
					<p>Fatime sóhajtott, de nem felelt.</p>
					<p>Mirza rövid szünet után folytatta:</p>
					<p>- A muzulmán két dolgot nem feled soha: sértést és jótettet. Zrinyinek adósa
                        vagyok sokszorosan, jóban, mint rosszban. Allah nagy, nem leszek kisebb
                        nálánál!</p>
					<p>A hölgy még mindig hallgatott s a kán némi békétlenséggel szólt újra:</p>
					<p>- Szólj, Fatime, a beszéd táplálja a lelket, miként a gerezd éhséget s
                        szomjat olt. Miért búsongsz? Miért zártad el beszéded kincsét, mit mondjak?
                        Allah megnyitotta szívemnek legbelsőbb szekrényét s én újra megtaláltam
                        abban a gyöngyöt, melyet félretettem volt rövid időre. Szeretlek téged,
                        Fatime, legyen feledve, ami volt, s legyen a szívem újra osztatlanul a tied,
                        mint egykor. Mondom neked, miként a nagy padisah háreme kertjéből egy
                        virágot választ ki és szól: mindnyájan szépek, de ez - szívem virága!
                        Mahomednek tizenöt neje volt, de csak a szép Kadija birta szerelmét. Én is
                        kitéptem kertemből a virágokat, csak te maradtál!</p>
					<p>Fatime keserű mosollyal, de szelíden szólt:</p>
					<p>- A paradicsomot is elénk varázsolja az álom, fűzéreket fon drága gyöngyből,
                        koronát tűz homlokunkra - de minden csak álom!</p>
					<p>A kán sóhajtást nyomott el.</p>
					<p>- Ó, értelek! te a szavakkal úgy tudsz bánni, mint tatár a kardjával, öl és
                        gyilkol vele, de ékszernek is hordja oldalán. Csendesen alszik hüvelyében a
                        tatár kardja, útitárs és barát, de jaj annak, aki élével találkozik! Mit
                        kívánsz tőlem?</p>
					<p>- Azt, ami nemrég még megölt volna és most is el fogja szárítani életemet, -
                        mint a sirocco a borostyán lombjait - a szabadságot!</p>
					<p>Mirza kézen fogta Fatimét és alig hallhatóan mondta:</p>
					<p>- Minket csak a halál választ el.</p>
					<p>- Csitt! - mondta Fatime hirtelen, - nem hallasz valami zajt?</p>
					<p>Mirza megrántotta lovát és intésére a közelállók megállították a csapatot.
                        Darab idő óta dühös szél fújt s a kánnak valóban úgy tetszett, mintha
                        koronként vad robaj zaját hozná magával. A hold eltűnt, s az útat is alig
                        lehetett látni.</p>
					<p>*</p>
					<p>Vad szélvész tombolt. A fogadó udvarán éberen, de nesztelenül járkáltak
                        fel-alá az őrök. A bán vetkőzetlen pihent tábori ágyán. Sátán Ferke egész
                        különös őrtornyot választott magának. Egy hosszú kötélhágcsón fölmászott a
                        legmagasabb kéményre s annak párkányán ült, rövid tölcséres karabélyát
                        térdére fektetve. Egyszerre úgy rémlett neki, hogy sötét foltok tünedeznek
                        elő az erdőből. Sötéthez szokott szeme hamarosan kivette a lovasokat. Nem
                        kételkedett többé: a közeledők lassan, óvatosan leszálltak lovaikról és
                        néhányan vigyázva előre lopakodtak. Ferke, mint az evet, lekúszott a
                        kéményről és a bán szobájához közeledett.</p>
					<p>- Ki az? - kérdezte Zrinyi, könnyű álmából hirtelen fölriadva.</p>
					<p>Leonard is, ki egy széken szunnyadt, a falhoz támasztott fővel azonnal az
                        ajtóhoz sietett. Ferke bedugta a fejét:</p>
					<p>- Itt vannak! - súgta félreismerhetetlen örömmel. - A fogadó körül gyanus
                        alakokat láttam, szemük úgy fénylik a sötétben, mint a hiúzé. Alighanem
                        tatárok, hadarta a fiú.</p>
					<p>Ebben a pillanatban Angelo sietett be egy horvát tiszttel és ők is ugyanazt
                        jelentették.</p>
					<p>- Leonard - szólt a bán nyugodtan - ültesd lóra az embereket, lehetőleg
                        csendben, néhányat pedig helyezz el a lőréseknél. Vigyázat és csend,
                        barátom, míg nem parancsolom, egyetlenegy lövés se legyen.</p>
					<p>Leonard sietve távozott a tiszttel, Angelo pedig ura sisakját hozta elő, míg
                        Ferke a súlyos kard ónixmarkolatát törölgette dolmánya szárnyával. Alighogy
                        Zrinyi kilépett, Leonard sietett elébe:</p>
					<p>- Uram, körül vagyunk véve, de jóbarátoktól, Marco Capilet kér
                        bebocsáttatást.</p>
					<p>- Nyittasd ki a kaput, öcsém - mondta Zrinyi gyorsan, ha ő az, akkor magam is
                        elhiszem, hogy tatárok vannak a közelben.</p>
					<p>Leonard sietve távozott, de Angelo megragadta karját és ingerülten szólt:</p>
					<p>- Excellenza, nem kell beereszteni ezeket az embereket! Ha jóban járnak, mért
                        kullogták körül a fogadót, régen szemmel tartom őket.</p>
					<p>Sátán Ferke nem szólt, de arca kifejezése mutatta, hogy egyetért
                        Angelóval.</p>
					<p>- Elment az eszed, barátom? - kérdezte a bán nevetve. - Ezek az emberek tűzbe
                        mennének értem!</p>
					<p>Angeló elhallgatott, de egész magatartásán meglátszott, hogy gyanúja nem mult
                        el. Nagynehezen eleresztette Leonard karját, mire az elsietett Zrinyi
                        parancsát teljesíteni.</p>
					<p>A következő percben hangos, háromszoros éljenkiáltás harsant az udvaron s a
                        bozontos dandárvezér ott állt a bán előtt.</p>
					<p>Zrinyi vidáman nyujtott kezet neki, de Capilet hideg udvariassággal köszönt
                        és szobájába követte őt.</p>
					<p>A bán parancsot adott, hogy a fogadós osztasson bort a horvát legénységnek,
                        intse őket csendre, a kaput zárassa be és az őröket kettőztesse meg.</p>
					<p>Angelo és Sátán Ferke az előszobában maradtak, míg Capilet közölte Zrinyivel,
                        hogy kémei tatárokat láttak s azt hiszi, az ifjú kán vezeti őket. Együtt
                        megtanácskozták a tennivalót s elhatározták, hogy kiküldenek egy kis
                        csapatot, Leonard vezetésével.</p>
					<p>Míg Leonard Zrinyi huszárjai közül kiválogatta az embereket, akiket magával
                        vigyen, Zrinyi odaszólt Sátán Ferkének, nem volna-e kedve Leonarddal
                        tartani, de a fiú szokása ellenére, morogva rázta a fejét és Angelóval
                        egyetértő pillantást váltva, újra elfoglalta helyét az előszoba
                        ajtajánál.</p>
					<p>Leonard távozása után a kaput újra bezárták s megtették a szükséges
                        intézkedéseket.</p>
					<p>Zrinyi szobájába vonult Capilettel. Bort hozatott és szokott nyájasságával
                        beszélgetett vele.</p>
					<p>Egy negyedóra telhetett el így.</p>
					<p>A horvát kapitány viselkedésében valami szokatlan elfogultság tűnt fel és
                        Zrinyi csak azért nem tulajdonított ennek fontosságot, mert tudta, hogy
                        Capilet föl van indulva ellene. Abban, hogy most idejött, őt a tatárok
                        esetleges támadása ellen megvédeni, a bán olyan bizonyságát látta a dacos
                        horvát hűségének, amely ellensúlyozta egyébként hideg és különös
                        viselkedését.</p>
					<p>Egyszerre fölkelt Capilet és minden mentegetődzés nélkül odahagyta a
                        bánt.</p>
					<p>Pár perc mulva egy keresztes sisakrostélyú lovaggal tért vissza.</p>
					<p>A szoba egy pillanat alatt megtelt horvátokkal, de Angelo és Sátán Ferke
                        szerencsésen utat törtek maguknak a bánig, aki meglepetten fölállt és Marco
                        Capilet elé lépett azzal a tiszteletet parancsoló arccal, ami a vad főnök
                        szívét nem egyszer indította gyorsabb verésre.</p>
					<p>Most az idegen lovag is fölemelte sisakrostélyát és a bán Malipieri diadalmas
                        tekintetével találkozott.</p>
					<p>- Gróf úr, - szólt az olasz gúnyos udvariassággal, - legyen szabad
                        emlékeztetnem, hogy nekünk egy kis számadásunk van egymással. Mivel pedig a
                        Zerinváron tartott gyűlések sem maradtak titokban és mint őfelségének egyik
                        hű tisztje állok itt, a két ügyet egyszerre elintézhetjük.</p>
					<p>Míg Malipieri beszélt, Zrinyi végigjártatta szemét a horvátokon és tiltakozva
                        intett Sátán Ferkének, aki csendesen felemelte már irtózatos fegyverét és
                        urára függesztett szemmel csak az intést várta, hogy elsüsse azt.</p>
					<p>Vérfagylaló jelenet volt és a horvátok arcáról nem lehetett leolvasni
                        semmit.</p>
					<p>Alighogy az olasz befejezte beszédét, Angelo meglepetéséből magához térve, az
                        ablakhoz rohant s az üveget szétzúzva, harsányan kiáltott Zrinyi
                        huszárjainak.</p>
					<p>Capilet nyilván jó intézkedéseket tett, mert a borral jóltartott horvátok
                        Angelo első kiáltására borzasztó üvöltést kezdettek, amit a huszárok a hála
                        kifejezésének vettek.</p>
					<p>Mindez néhány perc alatt történt.</p>
					<p>A bán mogorva arccal hallgatta az olaszt, aztán feleletre se méltatva őt, a
                        horvát főnökhöz fordult és nyugodtan, mintha csak serege élén állna,
                        parancsoló tekintettel, így kiáltott rá:</p>
					<p>- Marco Capilet! vedd át e szemtelen fickó fegyverét, rendelj melléje hatot
                        derék horvátjaink közül és kísértesd Csáktornyára.</p>
					<p>Nincs toll, mely e váratlan szavak után következő meglepetést leírhatná.
                        Malipieri halálsápadt lett s övéből kirántotta pisztolyát. De hirtelenebben,
                        mint a gondolat, Sátán Ferke kezében volt a fegyver.</p>
					<p>A gyerek, mint a hiúz ugrott az olaszra, s karjába csimpaszkodva, tajtékzó
                        szájjal kicsavarta kezéből a pisztolyt, azalatt Angelo éppen olyan hirtelen
                        ura előtt termett, hogy a lövést felfogja.</p>
					<p>Marco Capilet szó nélkül intett embereinek s Malipieri iszonyú erőlködése
                        után le volt fegyverezve.</p>
					<p>- Mi ez, áruló? - ordította még mindig védekezve.</p>
					<p>- Hogy micsoda? - szakította félbe büszkén Capilet. - Az uram, hogy Zrinyi
                        Miklós áll itt, aki ha igazságtalan volt is leghűbb embere iránt, azért
                        mégis Magyarország legnagyobb hőse, akiért minden magyar és horvát kész
                        utolsó csepp vérét ontani!</p>
					<p>Ezzel nehéz bőrzacskót vont elő kacagánya alól s az olasz lába elé
                        vetette.</p>
					<p>- Válasszon kigyelmed - folytatta haraggal - nyomorult bérgyilkosokat
                        eszközül, nem szabad hadi embert! - Vigyétek!</p>
					<p>Most pillanatnyi szünet támadt és a dühös Arielt kivezették az ajtón. Sátán
                        Ferke utána hajította az erszényt.</p>
					<p>Zrinyi kezet nyujtott Capiletnek: - Hűségedben egy pillanatig sem
                        kételkedtem, tudom, hogy derék horvátjaim közül a legnagyobb ellenségem se
                        árul el! - Aztán suttogva tette hozzá: őriztesd a nyomorultat reggelig,
                        akkor szabadon kell bocsátani!</p>
					<p>- Hogyan, kiáltott Capilet dühösen. - Az első fára vele!</p>
					<p>- Nem, Capilet, szabadon kell bocsátani, - mondta Zrinyi határozottan.</p>
					<p>- Miért, uram?</p>
					<p>- Mert így akarom, barátom, - felelt a bán szelíden és hű embere vállára
                        tette kezét.</p>
					<p>- Az más, - mondta most már nyugodtan Capilet.</p>
					<p>Most úgy tetszett, mintha a nehéz kapu nyikorogna sarkaiban. Pár perc mulva
                        Leonard sietett be.</p>
					<p>- Nagy tatár csapat van a közelben, - jelentette - és aligha észre nem
                        vettek, mert nyilak süvítettek el mellettünk.</p>
					<p>- Jól van, - mondta a bán, - mindenesetre elsőségünk van fölöttük, ha számra
                        nem is, de állásra és fegyverre. Most barátaim, halljátok! Az udvar három
                        oldalát magas tűzfalak kerítik, a negyedik hozzáférhetőbb, mert
                        alacsonyabb.</p>
					<p>- Te, Leonard, embereid egyrészével, ezt a pontot fogod védeni gyalogosan. A
                        kapu előtt azonban tért hagysz, hogy szükség esetén kirohanást tehessünk.
                        Sátán Ferke a kapuhoz legközelebb eső fedélen foglaljon helyet tölcséres
                        karabélyokkal. Marco Capilet, te pedig állítsd fel dandárod többi részét az
                        udvarra.</p>
					<p>- Most gyorsan, ki-ki helyére! És mindenekfölött nagy csend! A pogányok
                        aligha gyanítják, hogy ennyien vagyunk s ilyen esetben egy kis meglepetés
                        nem árt.</p>
					<p>Zrinyi most súlyos kardját kötötte fel s míg a többiek eltávoztak kijelölt
                        helyeikre, az öreg horvát tiszthez fordult.</p>
					<p>- Markovics, te huszárjaimmal különválsz és mellettem maradsz. Lovamat!</p>
					<p>Az öreg kiment és Zrinyi Angelo vállára tette kezét:</p>
					<p>- Hű ember! mostantól fogva csáktornyai várnagyom vagy. Mai tettedet nem
                        jutalmazom meg, azzal értékét kisebbíteném!</p>
					<p>Angelo térdre omlott előtte:</p>
					<p>- Excellenza! - kiáltott, - én nem leszek várnagy, inkább akármi egyéb, csak
                        uram közelében maradhassak.</p>
					<p>A bán hirtelen fölemelte s illetődve szólt:</p>
					<p>- Hát jól van, Angelo, ne hagyj el soha! és ha csatára kerül a sor, oldalam
                        mellett vívsz!</p>
					<p>- Így már jól van, - mondta Angelo és urával együtt kisietett az udvarra.</p>
					<p>*</p>
					<p>Jó negyedóra telhetett el. Mindenki nagy csendben, de éber figyelemmel várt.
                        A sötétségben két lépésre is alig lehetett látni. A bán csendesen járt a
                        marcona hadfiak között.</p>
					<p>Egyszerre iszonyú robaj hallatszott, melyet fülrepesztő csattanás követett,
                        hangosabb egész ágyútelep dörgésénél. Egy pillanat alatt világosság lett és
                        a tatár rémes csatakiáltása harsogott föl.</p>
					<p>Zrinyi szokott éberségével nyeregben termett.</p>
					<p>- Ez petárda! - kiáltott Capiletnek, aki dühösen védte a kapun támadt rést,
                        amelyet a veszedelmes pokolgép okozott, míg Sátán Ferke és társai
                        ólomzáport zúdítottak a támadókra.</p>
					<p>A bán gyorsan átlátta, hogy üdvösebb lesz védelem helyett támadásba lépni.
                        Pár szót váltott Leonarddal és Capilettel a csata zajában, mire a gyalog
                        vívók kettéváltak s a bán Leonarddal és huszáraival kicsapott a
                        tatárokra.</p>
					<p>Mirza kán pár boglya szénát gyujtatott fel s míg ezek égtek, a szem világosan
                        láthatta a rémes éjjeli csatát. Majd két óráig tartott a tusa, később
                        Capilet is részt vett benne. Zrinyi kétízben találkozott Mirza kánnal, de a
                        vívók gomolya mindkétszer elválasztotta őket. Már derengett a hajnal, mikor
                        végre sikerült a tatárokat megszalasztani.</p>
				</div>
				<div type="chapter">
					<head>A DOGÉK LÁNYA.</head>
					<p>Mirza kán egy órai gyors lovaglás után, látva, hogy üldözői elmaradnak,
                        összeszedte serege romjait s rövid pihenés után folytatta útját.</p>
					<p>Tekintete olyan mogorva volt, hogy senki se mert egy szót se szólni
                        hozzá.</p>
					<p>Fatime, aki szintén alig kerülte ki a fogságot, remegve nógatta előre lovát
                        és nem merte megmondani a kánnak még azt sem, hogy sikerült Zrinyinek
                        néhány emberét elfogni. Ismerte a kánt és tudta, hogyha egy merénylete nem
                        sikerül, ami csakis Zrinyi ellenében esett meg, arra önti ki egész dühét,
                        aki először szól hozzá.</p>
					<p>Senki ellen sem szégyenlett annyira veszteni az ifjú főnök, mint éppen Zrinyi
                        ellen. A magyar hőssel párvonalba tétetni, mindennél inkább hízelgett
                        büszkeségének; ellenben csak egy fokkal mögötte állni, lelket forrázó érzés
                        volt előtte.</p>
					<p>Nagyon rosszul fogtuk fel Mirzának jellemét, ha minden vonzalma mellett is
                        Zrinyi iránt azt hinnők, hogy Annának kiszabadítása s a kétszeres kudarc,
                        melyet szenvedett, nem ingerelte haragra. Jól tudta ő, hogy Annának
                        kiszabadítása helyes tett volt; érezte, mikép hasonló esetben őmaga is
                        ugyanazt tette volna, de sokszor nem az fáj, hogy valaki igazságtalan
                        irántunk, hanem inkább az, hogy igaza van.</p>
					<p>A kán Zrinyit el akarta fogni, de valószínű, hogy a fogoly Zrinyivel éppen
                        olyan nemesen bánt volna, mint az ővele.</p>
					<p>Annáért nem fogadott el semmiféle váltságdíjat, sőt a Zrinyinek szánt paripát
                        is elküldötte Leonard merénylete után, mindez nemesfajta büszkeségre
                        vall.</p>
					<p>Egy dolgot azonban csak később tudott meg Anna. Abdalláhról ennyit írt Mirza
                        válaszlevelében: Küldjön nekem Abdalláhért egy nemes ebet váltságul.</p>
					<p>A bán ezt tapintatosságból elhallgatta, a hölgyek előtt, de egy gyönyörű
                        perzsa ebet küldött Mirzának, amely csakugyan páratlan hűséggel ragaszkodott
                        a kánhoz.</p>
					<p>Délfelé járhatott az idő, mikor egy puszta tanyához értek, melyet a tatárok
                        pár nappal azelőtt gyujtottak fel. Tágas állásának csak megszenesedett
                        bordái rajzolódtak a borult ég szürke derüjére. Nem messze kerek halom
                        tetején korhadt akasztófa állt, s útjukon keresztül egy borzas, farkashoz
                        hasonló eb ügetett, meg-megállva s hosszú, siralmas ordítást hallatva
                        koronként.</p>
					<p>Az üszkös romok között ütött déli tanyát Mirza, helyet foglalva a leterített
                        szőnyegen, míg emberei tüzet gyújtottak.</p>
					<p>Itt említette legelőször a foglyokat Fatime, s azt is, hogy ezek között,
                        emberei állítása szerint egy tiszt is van.</p>
					<p>Mirza látni se akarta őket s a pogányok kegyetlenségével, egyszerűen s azzal
                        a megvetéssel, amit a pogányok általában a keresztények iránt tanúsítottak,
                        megparancsolta, hogy szíjra fűzve vigyék őket tovább.</p>
					<p>De Mirza nem volt kegyetlen ember, s ha indulata lecsillapodott, mindig
                        felülkerekedett benne természetes igazságérzése, sőt szelídsége. Budai
                        tanyájára visszaérkezve, mindjárt intézkedett a rabok élelmezését illetőleg
                        s másnap maga elé vezettette őket.</p>
					<p>Szép, derült nap volt és Fatime a sátor előtt ült a kánnal. Szemei a levegőbe
                        merültek. Egyszerre mikor a rabok már egész közelükbe értek, önkéntelenül
                        odapillantott és legnagyobb meglepetésére az első sorban ráismert
                        Malipierire. Malipieri éppenúgy meglepődött, szeme egész kidülledt
                        bámulatában.</p>
					<p>A kán a többi rabot rövid szünet után elbocsátotta és bizonyos keleti
                        gyanakodással Malipierihez fordult:</p>
					<p>- Te ezt a hölgyet ismered?</p>
					<p>Malipieri, kinek egész magatartásából látszott, hogy a véletlen találkozásnak
                        mennyire örül, valami utógondolat hatása alatt, a legkitűnőbb udvariassággal
                        szólt:</p>
					<p>- Igenis, uram, - én e nemes hölgyet ismerem, de csak látásból, mint aki
                        köztisztelet tárgya volt Velencében.</p>
					<p>Fatime rettegett, hogy élete féltett titkát a kán előtt elárulják s majdnem
                        esdeklő tekintettel nézett a gyűlölt emberre.</p>
					<p>- Igen, - mondta aztán, - volt szerencsém ezt az urat többször látni,
                        férjemmel, Sagiottival, bár megvallom, nevére nem emlékszem.</p>
					<p>- Rialti, - mondta sietve Ariel, - Buchheim segéde, aki egyébiránt tábornokom
                        megbízásából jártam a bánnál s visszatérő utamban estem fogságba.
                        Méltóztassék nagyságodnak váltságdíjamat meghatározni s én azon leszek,
                        hogy kívánságát mielőbb teljesítsék.</p>
					<p>A fogoly kiszámított udvariassága, a mindkét részről, miként látszott,
                        kielégítő feleletek, végre az az alázat, melyet - bár nem kis erőltetésbe
                        került - Malipieri emberismerete itt szükségesnek talált, a kánt szelídebb
                        hangulatra birta.</p>
					<p>- Signor, - mondta, - bocsássa meg, hogy a többi rabokkal összekeverték.
                        Gondom lesz rá, hogy itt mulatása ideje alatt semmiben se szenvedjen hiányt.
                        Váltságdíját a többi rabokéval együtt tudtára adom.</p>
					<p>Ezzel odaintett egy csinosabban öltözött tatárt s pár szót mondva neki, rövid
                        főhajtással Fatimével együtt visszavonult sátrába.</p>
					<p>*</p>
					<p>Mirza kán a váltságdíjak megszabásában nem mindig volt olyan nagylelkű, mint
                        Anna esetében. Malipierinak nem volt oka szégyenkezni az összeg miatt, mely
                        szabadságának ára volt, sőt a kán, hogy a többi, rosszabb tagokat a főtől el
                        ne válassza, az egész díjat egy kerek összegben határozta meg.</p>
					<p>Malipieri igen kényes helyzetben volt.</p>
					<p>A Zrinyieknek sok ellenségük volt s így a merénylet, ha úgy sikerül, ahogy ő
                        számított, aligha lett volna különösebben veszélyes reánézve.</p>
					<p>A kudarc után azonban egész másként állt a dolog.</p>
					<p>A királyról tudta, hogy egyetlen nyomorult kém, a francia vadász szavára el
                        nem hiszi a zerinvári dolgokat. Viszont eléggé ismerte a maga emberét és így
                        jól tudta, hogy Zrinyi, Violettához való mostani viszonyában, büszkeségből
                        semmit se fog tenni az ő elpusztítására. De óvatosságra volt szükség, sőt
                        azt is átlátta, hogy tette nem maradhat titokban s valószínűleg nem
                        maradhat ezek után a császár seregében.</p>
					<p>Elég ideje volt átgondolni mindezt, még mielőtt Fatimére ráismert.</p>
					<p>Hogy a váltságdíjat lefizethesse, okvetlenül írnia kellett Montecuccolinak,
                        mert bár Zrinyi az erszényt visszaadatta neki, azt és minden egyéb pénzét a
                        tatárok elrabolták tőle.</p>
					<p>Egy nappal később a cselszövő olasz tisztában volt a maga tervével. Egy
                        különös körülmény még segítette is.</p>
					<p>Fatimét nagyon aggasztotta az olasz jelenléte. Tudta miféle emberrel van
                        dolga és a kímélet, melyet Malipieri egyelőre tanusított iránta, csak
                        kevéssé nyugtatta meg. Természete nem birta az ilyen bizonytalan
                        helyzeteket, mindenáron cselekednie kellett.</p>
					<p>Egy álmatlan éjszaka után, hű rabszolgájával pár sort küldött Malipierinek s
                        kedves szavakban kérte, hogy az ő velencei multját ne árulja el a kán előtt
                        s egyszersmind írja meg neki, mit tehet érette, mert a kán hajlik
                        szavára.</p>
					<p>Malipieri röviden felelt, megírta, hogy egy, Fatimére nézve fontos titok van
                        birtokában, melynek életére igen kívánatos eredményei lehetnek. Kérte, adja
                        tudtára, hogy közölhetné vele e fölfedezését, úgy hogy a kán, legalább
                        addig, míg Fatime maga szükségesnek nem látja, semmit se gyanítson
                        egyetértésökből.</p>
					<p>Fatime nem tudta, hogy magyarázza e rejtélyes szavakat.</p>
					<p>Tudta, milyen viszonyban van Malipieri a Zeno házzal, sőt Anna azt is
                        elmondta neki, hogy üldözte őket azóta is a bosszúvágyó ember. Egyelőre azt
                        hitte, hogy Malipieri talán Annának egy újabb ajánlatát akarja közölni vele;
                        de ez rövid megfontolás után, hihetetlennek látszott előtte. Ármányt sejtett
                        tehát.</p>
					<p>Gyengébb jellemű ember ilyen helyzetben habozás és félelem martaléka lesz, de
                        Fatimének sok lelki ereje volt és nem tudta kétes találgatásoknak átengedni
                        magát. Mirza előtt őszintén felfedezni mindent, szinte lehetetlenség volt,
                        valami középutat kellett tehát választani.</p>
					<p>Két napi időt engedett magának a gondolkozásra, aztán szokása szerint gyorsan
                        cselekedett.</p>
					<p>Fölhasználta az első alkalmat, mikor Mirza kilovagolt és pár sorban tudtára
                        adta Malipierinek, hogy nagyon fog örülni, ha titkát közli vele, de ez csak
                        a legnagyobb óvatossággal történhetik és csak levélben.</p>
					<p>Harmadnapra Malipieri újabb sorai után, Fatimét sátorának egyik osztályában
                        látjuk. Arca halotti színt váltott; ajka körül görcsös rángás vonaglik, s
                        szeme üvegesen mered egy levélre, melyet reszkető kezében tart. Miként ama
                        babonás századokban hitték, hogy aki egy ördögidézés rémületes lapjának
                        első bűvös jegyére függeszti szemeit, gyorsuló hévvel s őrült
                        kénytelenséggel kell azt végig futnia, míg a gonosz szellem, ki
                        varázs-örvényébe kerítette, egész iszonyúságában előtte áll: úgy nyelték
                        szemei ezeket a betűket, szavakat és sorokat, míg féltékeny rohanással a
                        levél végére jutott és irtózatos bizonyosság jelent meg előtte. Malipieri
                        születése titkát fedezte föl Fatimének. Saját érzése, multjának
                        visszaemlékezései, végre Malipierinek határozott s meggyőző szavai a dolog
                        valóságát kétségtelenné tették.</p>
					<p>Malipieri nem ismerte Fatimét. Azt hitte, a nagy vagyon és fényes név
                        kilátása az öröm elragadtatását idézi föl benne. A legfontosabb az volt
                        neki, hogy Annán bosszút álljon s azért levelét azzal rekesztette be, hogy
                        ha Fatime sorsát megosztja vele és felesége lesz, ő kivívja jogait és életét
                        arra szenteli, hogy őt Velence legboldogabb asszonyává tegye.</p>
					<p>Fatime kétszer átolvasta a levelet, aztán kiejtette kezéből és bágyadtan
                        hanyatlott kerevete vánkosaira. Előbb bíborban születni, aztán egy bandita
                        barlangjába jutni vér és gyilok közé, majd kivergődni a fertőből,
                        megsejteni, ami jobb és nemesebb és akkor látni meg a valóság iszonyú
                        világosságát, - ó ezt a drámát pompásan szőtte össze az ördög! - gondolta
                        keserűen.</p>
					<p>Míg azt hitte, a maga erejéből lett Velence bálványa, büszke, sőt talán
                        elégedett volt. Csak később kezdte átérteni helyzete súlyát és azt, hogy
                        művészetén az erkölcsi aljasság olyan folt, amelyet sem külső fény, sem a
                        művészet tökéletessége el nem feledtet. Tatárhorda kezébe kellett jutnia,
                        hogy messze maga mögött hagyva a multat, növekedő önbizalommal új életet
                        merjen kezdeni.</p>
					<p>Most megszünt a varázs. Szívét olyan fájdalom, olyan undor öntötte el,
                        melyről köznapi lényeknek fogalmuk sem lehet. Érezte, hogy még egy
                        megszégyenülés vár rá: belső ösztöne késztette mindent kivallani Mirzának.
                        Mint a holdkóros testi eszméletlenségben, valami csodálatos lelki
                        tisztánlátással haladt egy ismeretlen cél felé. Ehhez járult még a
                        szívszakasztó gondolat, hogy anyja, akihez ragaszkodott mindennel, ami még
                        tiszta, nemes volt benne - őt szégyelni, gyűlölni fogja, ha megzavarja
                        életét.</p>
					<p>Fölvette a levelet. Ekkor, mint a villám, új gondolat futott át lelkén. Arca
                        egy pillanatra diadalmasan ragyogott föl, aztán gondosan összehajtogatta a
                        levelet s egy gyöngyházzal kirakott szekrénykébe zárta. Darabig némán és
                        könnytelenül járkált fel-alá a sátorban, majd a pamlagra borulva, hosszan,
                        keservesen sírt. Végre beszólította hű rabszolgáját.</p>
					<p>- Hazajött már a kán? - kérdezte.</p>
					<p>- Még nem, asszonyom, - felelte a rabnő.</p>
					<p>Fatime intett neki, hogy várjon, aztán pár sort írt s azt átnyujtotta
                        neki:</p>
					<p>Malipierinek írt, hogy ilyen fontos ügyben nem tud gyorsan válaszolni és
                        kéri, legyen türelemmel, válaszát okvetlenül meg fogja kapni még szabadulása
                        előtt.</p>
					<p>Arielt valamennyire megnyugtatta ez a válasz és ceruzával csak annyit felelt
                        rá, hogy mindenben kívánságához fog igazodni.</p>
					<p>Végre megérkezett Malipieri váltságdíja és mielőtt a tatártábortól búcsút
                        vett, Fatime levelét is megkapta. Ez volt benne:</p>
					<p>„Signor! keveset írhatok. Levele nem hágy kétséget, de vétenék magam és anyám
                        ellen, akinek annyit köszönhetek, ha végleges választ adnék, mielőtt a
                        bizonyítékokat láttam. Egy bizonyos, én elhagyom Mirza kán táborát. Sorsom
                        megedzette akaratomat, ebben ne kételkedjék, signor Malipieri. Akkor az én
                        szemem is világosabban lát majd és kegyelmed is meg fog győződni, hogy
                        helyzetemet higgadtan ítélem meg s ahhoz illően viselkedem.</p>
					<p>Fatime.”</p>
					<p>Malipieri egy kicsit a maga javára magyarázta a választ, de több
                        határozottságot várt és nem találta a hölgy soraiban azt az örömet, amit
                        várt. De terve sikerén azért nem kételkedett.</p>
					<p>Amióta Malipieri levelét megkapta, Fatime egész lényében megváltozott s ez
                        Mirza kán figyelmét sem kerülte ki. Mintha szép vonásai nemes, átszellemült
                        kifejezést nyernének, deli tagjain beteg bágyadtság ömlene el. Máskor
                        mélységes küzdelem látszott rajta és belső láz sorvasztotta testét.</p>
					<p>Ilyenkor lóra ült és elvágtatott messze a tábortól, kísérete csak távolból
                        követte, nyerge mögött ült a fekete gond s hazaérve, lováról szakadt a
                        tajték, de a hölgy tagjai jéghidegek voltak.</p>
					<p>Egy reggel szótlanul ült a kereveten Mirza kán mellett. Ajka remegett és
                        mintha gondolatban mérlegelte volna, mennyi hatalma van még a kán fölött.
                        Végre látható erőlködés után megszólalt:</p>
					<p>- Mirza, nekem titkom van előtted. Halasztottam eddig vallomásomat, mert
                        féltem, hogy fölgerjesztem indulatodat, s esetleg kockáztatom egy ember
                        életét, éppen azét, akinek köszönhetem, hogy anyám hinthet virágot a
                        síromra.</p>
					<p>Mirzát meglepték e szavak, de Fatime arcán annyi szelídség látszott, hogy nem
                        kellett bántó, vagy sértő hírtől tartania. Azért komoly, kérdő tekintettel
                        szólásra bátorította.</p>
					<p>Fatime átnyujtotta neki Malipieri levelét. A kán növekedő érdeklődéssel, sőt
                        talán örömmel futotta át a sorokat, de mikor odáig ért, ahol Malipieri
                        nevével és kezével kínálta meg Fatimét, arca haragra gyúlt s büszke
                        tekintetet vetett a hölgyre.</p>
					<p>- Mit feleltél a nyomorult gyaurnak? - kérdezte.</p>
					<p>- Feleletem az, hogy a levelet neked átadtam s az a kérésem, hogy a pár sort,
                        amit előtted írok, küldd el Zrinyi Miklósnak.</p>
					<p>- Mit mondasz? - kiáltott a kán, akiben ébredezett az a keleti féltékenység,
                        amely szerelem nélkül is irtózatos.</p>
					<p>Fatime eltalálta a kán gondolatát és nemes őszinteséggel, amely minden gyanút
                        kirekesztett, kezét nyujtotta a kánnak.</p>
					<p>- Mirza, esküszöm neked, a legszentebbre, ami van, - mondta, - hogy tőled
                        csak a halál választ el. Vétess körül őrökkel, fossz meg szabadságomtól,
                        vagy ami méltóbb hozzád, bízzál egyszerű szavamban.</p>
					<p>Van az őszinte szóban valami varázserő. Hihetünk egy kaján áltató hazug
                        szavainak; hihetünk a kitanult cselszövő ámításainak, de az az átható, a
                        lelket átvilágító meggyőződés, melyet a való s őszinte szó áraszt lelkünkbe,
                        nincs az ilyen hitben.</p>
					<p>Csendesen végighallgatta Fatimét, aki most először beszélt neki Zrinyinek
                        Violettához való viszonyáról s arról, hogy Malipieri levele mennyire fontos
                        mindkettőjükre nézve, mivel abban önként lemond Violetta kezéről.</p>
					<p>- Barátom, én sokszor bámultalak, - folytatta, - légy most is nagylelkű. Ez a
                        levél a legnemesebb bosszú, amit Zrinyin vehetnél. Ha Marco Capilet
                        segítségére nem jön, ő most foglyod s te őt bizonyosan szabadon
                        bocsátod.</p>
					<p>Fatime büszkén nézett a kánra.</p>
					<p>- Hatalmadban van őt a legboldogabb emberré tenni s Annát örök hálára
                        kötelezni. Nem kételkedem egy pillanatig sem, hogy magadhoz illően fogsz
                        cselekedni.</p>
					<p>- És te, Fatime, - kiáltott föl a kán, - te a dogék leánya, - az igazi Zeno
                        hölgy - mindenről lemondasz és megosztod velem életedet? Allah nagy!</p>
					<p>Fatime szomorúan tekintett a kánra, aztán önkéntelen megilletődéssel karjába
                        vetette magát.</p>
					<p>- Lemondok mindenről, Mirza, csak édesanyámról nem. De melletted maradok s
                        mint ahogy a mécs lángja csendesen elhal, úgy fogsz engem is kihunyni látni.
                        Minden nap egy-egy ágát töri le életemnek, érzem, hogy apad a vér ereimben,
                        de minden hátralevő napomat veled osztom meg.</p>
					<p>Mióta Mirza megismerte Fatime születése titkát, új érdeklődés támadt benne
                        iránta. Látta, hogy ereje napról-napra fogy, vonásai máris átlátszóak, akár
                        egy halotté.</p>
					<p>A Korán hívőinek babonás félelmével gondolt most vissza vétkes szenvedélyére,
                        mely Fatime anyjához vonzotta. Megkettőzte gyöngédségét, hogy így valamiféle
                        igazságot szolgáltasson neki. Kimondhatatlan szelídséggel igyekezett Fatimét
                        bátorítani és kibékíteni az élettel. Szenvedélye, mintha az első aranynapok
                        erejében lobogott volna el újra, órákig ült előtte, fejét térdén nyugtatva,
                        a szerelem keleti virágneveivel halmozta el és mindent megkísértett, hogy őt
                        az élethez édesgesse. De hiába.</p>
					<p>Olykor, ha a kán távozott, a hölgy csendesen állott föl, hosszú lélekzetet
                        vett, s könnyei eleredtek.</p>
					<p>Járt-kelt, vagy merengve ült és kegyetlen részletességgel fürkészte át egész
                        helyzetét, kimondhatatlan keserűség öntötte el szívét.</p>
					<p>Ó, szent örök igazság! - szólt magában, - mit tehetek én mindezekről? Egy
                        véletlen óra határoz egész jövőnkről, s egy önkéntelen, akaratlan pillanat
                        üdv- és kárhozatról.</p>
					<p>Lehettem volna Velence legtiszteletreméltóbb hölgye, mint amaz istenített
                        Violetta, ki nevemet bitorlotta, s kit a sors legszentebb jogaimba
                        csempészett. Van-e, lehet-e kárpótlás mindezért?</p>
					<p>Szenvedésem egyetlen pillanatát nem egyenlíti ki semmi! Én, Zeno Violetta,
                        Anna leánya, a dogék utódja, egy velencei férfinak sem tekinthetek szemébe.
                        Ez a gúny, ez a szégyen irtózatos!</p>
					<p>Fiorettát diadalmenet kísérné a Fenice ívei alá, koszorú díszítené
                        homlokomat, - Zeno Violettára, egy tatár háremhölgyére, utálat,
                        visszaborzadás, undor vár! - Azokban a körökben, hol aranytelt erszény volt
                        ügyességem jutalma, kárpitjaim árnya alatt, hol a velencei ifjú esti óráit
                        élvezte - egy bandita leánya! - Ezerszer jobb azoknál, akik közt növekedtem,
                        - büszke voltam - talán boldog! - most? - nincs menedék többé. A kígyó, mely
                        szívemre tekerődzött, el fog kísérni mindenhová: a vihardúlta sátorba, a bán
                        ősi lakába, a csendes zárdába - mindenhová!</p>
					<p>- Ah, ha őt még egyszer láthatnám életemben! de nevem éles tőr lesz szívében.
                        - Bánthatom-e őt - őt, akihez imaszárnyon emelkedik lelkem! - Szabad-e
                        jelenlétemmel sértenem - megszégyenítnem? - Magam romboljam-e szét azon óra
                        emlékezetét, melyben keblén sírtam - s ő leányának nevezett?</p>
					<p>*</p>
					<p>Egy este sátorában látjuk Fatimét. Állát kezébe nyugtatja, nagy szenvedélyes
                        szemében könny csillog. Iróeszköz van előtte és egy teleírt lap.</p>
					<p>Csendesen összehajtja a levelet s az asztalra helyezi, aztán felkel s mintha
                        egész erejét visszanyerné, egy ezüsttel és kövekkel kirakott pisztolyt vesz
                        fel s mintha bátorítaná magát, rebegi: - Mit adhat nekem még ez a nyomorult
                        élet? - Most második golyót ereszt a pisztoly csövébe, aztán selyem
                        fürteiből levág egy tekercset s a töltést elfojtja vele. - Ő szánni fog, -
                        suttogja magában, - halálom kibékíti mindennel s egy könnyet ejt leánya
                        sírjára.</p>
					<p>Fatime arcán most valami komor erő látszott. A pisztolyt bíbor kaftánja alá
                        rejtette és kilépett a sátorból.</p>
					<p>Minden hallgatott körülötte; a roppant tanya nehéz füstgomolyokban
                        felhőhasábokat lehelt a magasba, melyeken keresztül néha föllobogó lángok,
                        mint égitünemények, villámlottak. A lovak topogása s a rémes horkolás még
                        növelte az egész jelenet komorságát.</p>
					<p>Mikor a kán sátorához ért, az őrök tisztelettel hátraléptek.</p>
					<p>Mirza még ébren volt.</p>
					<p>A sátor közepében magas földönálló tartóban fűszeres mécs lobogott és kékes
                        fátyolszerű füstje menyezetet szőtt az ifjú fekvőhelye fölé. Néhány perc
                        mulva Fatime előtte állt.</p>
					<p>A hölgy hátratartva jobbjával a kaftán alatt rejtőző pisztolyt, azt nesz
                        nélkül egy tábori székre eresztette maga mögött.</p>
					<p>A kán édesen meglepetve emelkedett föl s Fatime keblére vetette magát; hosszú
                        néma ölelés után kifejlődött karjai közül s a kerevet szélére ült.</p>
					<p>- Az álom kerül, kedves barátom! - szólt a hölgy szelíden. - Úgy tetszik
                        nekem, mintha szeszélyem éber álmokat szőne körülem, s fekete szellemek
                        csodásan bonyolult csoportokban meresztenék rám lángszemüket sátorom
                        kárpitjai közül. Intő jóslatok ezek, Mirza! Isten életem fűzérének utolsó
                        gyöngyét tartja ujjai közt. Én búcsúzni jöttem hozzád, Mirza!</p>
					<p>A kán egy öleléssel felelt, aztán nyájasan szólt:</p>
					<p>- Gonosz szellemek háborgatnak, Fatime, nyujtsd ide a Koránt, megfejtek neked
                        egy helyet, mely a paradicsomi boldogságról szól és hatalmas eszköz a gonosz
                        szellemek elűzésére.</p>
					<p>Fatime odaadta a kánnak a szépen bekötött Koránt s az csendesen kezdett
                        lapozgatni benne.</p>
					<p>- Barátom, mondta Fatime, ne feledd, holnap kinyitni gyöngyház szekrénykémet,
                        egy levelet találsz benne s egy másikat asztalomon: az elsőben ifjúságom
                        őszinte történetét fogod olvasni, mert óráim meg vannak számlálva s a
                        halálban igaznak kell lennünk.</p>
					<p>- Fatime! - kiáltott a kán nyugtalanul, - nem értelek, de hallgasd meg a
                        Korán szavát s lelkedbe béke száll.</p>
					<p>- Még egyet, Mirza, a másik levél anyámnak szól, igérd meg, hogy elküldöd
                        neki. Ez az utolsó, amit neki írok...</p>
					<p>- Elküldöm, de miért lenne utolsó. Nem nyílik-e rózsa a lombok között, melyek
                        a bimbót takarták? De halld a próféta szavát, mely harmatként hull az élet
                        fájára és megújítja azt.</p>
					<p>A kán fellapozta a Koránban a keresett helyet és olaszul fejtegette:</p>
					<p>- Látnoknak kell lenni annak, aki ez égbolt vakító fényét elbirhassa. Olyan
                        az, mintha drágakövekből lenne összerakva. A halhatatlan lények között,
                        akik itt honolnak, egy angyalt különböztettem meg.</p>
					<p>E szavaknál harsány lövés dördült el a sátorban, a kán talpra szökött, aztán
                        térdreborult Fatime mellett, aki szétroncsolt fejjel hevert a szőnyegen.</p>
				</div>
				<div type="chapter">
					<head>ZÓLYOMI LEGBOLDOGABB NAPJA.</head>
					<p>A besztereci favárban egy idő óta megkettőzték az őröket.</p>
					<p>A bástyán még több ágyú ásít, mint azelőtt, bár belül a vár szinte kihalt,
                        csak mikor az éj csillagarca borul a lápos vidékre, akkor látják a bámuló
                        falusiak az öreg Zólyomi Dávid árnyékát a toronyerkélyen.</p>
					<p>- A Zólyomi lelke - suttogják babonás félelemmel, mert azóta, hogy
                        Szamosújváron elfogták, halálhíre terjedt a vidéken és visszatérni senki sem
                        látta.</p>
					<p>Csakugyan volt valami kísérteti az öregnek egész megjelenésében.
                        Kiszabadulása talány volt, de ha kicsit visszatekintünk a multakra, nem lesz
                        nehéz e talányt megfejteni. Láttuk, hogy Anna és Violetta titkos terven
                        gondolkodtak éppen, amikor Malipieri megjelent.</p>
					<p>Violetta, - most Lubl Zsófia - élete drámájának új felvonásához ért. A sors
                        első megrohanása után a nemes hölgy iparkodott tájékozódni helyzetében.
                        Elszánt lelke és higgadt észjárása nemsokára teljes öntudatra
                        ébresztették.</p>
					<p>A Lubl-családról kevés adatot találunk krónikáinkban, de a meleg barátság,
                        mely Zrinyit Leonardhoz fűzte és az is, amely egykor Anna és Leonard anyja
                        között volt, eléggé bizonyítják a család igen tiszteletreméltó voltát.</p>
					<p>Violetta tudta, hogy amit ő Zrinyi iránt érez, arra földi viszonyok és
                        társadalmi osztálykülönbségek befolyással nem lehetnek, sőt valami
                        ösztönös meggyőződés azt sugta neki, hogy a vérző seb, melyet Ariel
                        felfedezése szívén ejtett, még szorosabban fűzi össze lelküket.</p>
					<p>Anna szeretete iránta olyan, mondhatnánk, féltékenyen hű színezetet öltött,
                        hogy Violetta nemes kedélye és méltányossága, minden multat feledett, s az
                        iszonyú, vétkes játékot, melyet vele űztek, megbocsáttatta vele. Inkább,
                        mint valaha, csatlakozott hozzá. Szülői meghaltak; egyetlen rokona volt a
                        széles világon, Lubl Leonard, s így Anna körében maradni erkölcsi
                        kötelességnek tetszett előtte.</p>
					<p>Érezte, mennyire megszomorítaná Annát, kit egész ifjú életén át anyjaként
                        tisztelt és szeretett, ha az elválásról csak említést is tenne. De erősen
                        feltette magában, hogy ha Malipieri fenyegetése igaznak bizonyul, és Anna
                        leánya csakugyan él, ő egy velencei zárdába vonul.</p>
					<p>Violetta élénken résztvett az öreg Zólyomi Dávid sorsában is és kettőzött
                        buzgalommal segített Annának atyja kiszabadításában.</p>
					<p>Néhány nappal Malipieri távozása után a két hölgy eltünt a favárból és négy
                        hét mulva tértek csak vissza egy sötét viharos éjszakán a várbeliek nem
                        csekély meglepetésére az öreg Zólyomi Dáviddal. Talán nyitjára akadunk a
                        titokzatos dolognak, ha eszünkbe idézzük Lorántffy Zsuzsánna írásbeli
                        fölhatalmazását, melyet az ifjú Zólyomi Dávid kiszabadítására Anna kezébe
                        juttatott.</p>
					<p>Violetta mindent megírt Zrinyinek s ez a levél olvasása után szinte megbánta,
                        hogy Malipierit szabadon bocsátotta. Ha a tudósítást előbb kapja és nem csak
                        akkor, amikor Pozsonyból már visszaérkezett Csáktornyára, bizonyosan
                        igyekszik kikutatni Anna leányának hollétét.</p>
					<p>Manuel most kedvezőbb híreket kapott Velencéből.</p>
					<p>Barátainak sikerült a Tizek haragját megszelídíteni s naponként várta, hogy
                        száműzetéséből visszahívják, de mielőtt távoznék, mégegyszer látni akarta
                        anyját és Violettát. Manuel aggódott huga sorsán és a levél, melyet tőle
                        kapott, nagy hatással volt kedélyére. Leonard pedig égett a vágytól, hogy
                        unokahugát láthassa és csak örülni tudott a megváltozott helyzetnek.</p>
					<p>Zrinyi azonnal elküldött Komáromba megtudni, hogy visszatért-e oda Malipieri.
                        Mindnyájan gyanították, hogy a történtek után búcsút vesz szolgálatától.
                        Zrinyi föltette magában, hogy Malipierin nem áll bosszút. A kaján olasz
                        tehát nem rosszul ítélte meg őt, mikor erkölcsi lehetetlenségnek tartotta,
                        hogy olyat tegyen, mi által erőszakosan eltávolítsa őt Violettától.</p>
					<p>Zrinyi tökéletesen megértette a nemes hölgy elhatározását, hogy esküjét
                        megtartja s ezáltal rója le azon adót, mellyel az oly soká viselt Zeno
                        névnek tartozott. Sőt becsületére állíthatjuk, mikép ez őt meg sem lepte. A
                        válasz nem soká késett Komáromból, hol egyebet nem tudtak Malipieriről, csak
                        hogy néhány heti szabadságot vett s még nem tért vissza.</p>
					<p>*</p>
					<p>Violetta nyugtalanul várta levelére a választ és titokban remélte, hogy
                        Zrinyi maga fogja meglátogatni.</p>
					<p>Egy hosszú, téli estén a tágas ebédlőben ültek együtt a besztereciek. A
                        kandalló mellett az öreg Zólyomit látjuk, vele szemben Annát és Violettát.
                        Egy távolabbi szögletben Fekete Ferenc uram, az érdemes várnagy foglalt
                        helyet, urának a jövő napra szóló parancsait várva.</p>
					<p>Zólyomi megérkezése a favárba, különös hatással volt erre az emberre, kinek
                        bosszúterveiről régen levontuk már a talányos leplet.</p>
					<p>Dorka asszonnyal való szövetsége naponként szembetűnőbb lett. Talán a hosszú
                        idő némileg elaltatta egykori fájdalmát; talán ifjú korában keveset gondolva
                        saját veszélyével, kész lett volna bosszúját a maga veszte árán is hűteni.
                        De az öreg ember olthatatlan gyűlölségébe számítás vegyült, s e részben nem
                        kis befolyással volt a gondnokné.</p>
					<p>Hosszas értekezéseket tartottak együtt. Dorka asszony szobái csodásan
                        kezdettek telni a szűzpárta szerény igényeihez egészen szükségtelen
                        holmikkal. A vizsgáló figyelmét el nem kerülhette, hogy ő és a várnagy
                        éberen őrködnek a házi viszonyok fölött. Dorka asszonynak gondossága és az
                        öreg Zólyomi körül való buzgósága legkevésbbé sem csökkent. Ellenben a
                        gazdag s bőkezű Zenonét koronként ügyesen adó alá vetette. Egy-egy célzás
                        kétes jövőjére terhes szolgálata után, egy elejtett szó, milyen könnyen
                        érheti Zólyomi Dávidot valami véletlen csapás, talán halál, kettőzött
                        készség Annának minden parancsait előző szorgossággal teljesítni s több
                        ehhez hasonlók, bő aratást hoztak.</p>
					<p>Fekete Ferenc megtartotta szokott komolyságát s voltak órái, melyekben a mult
                        minden iszonyatával elébe tűzte magát. Bosszúja nem maradt táplálék nélkül:
                        Zólyominak nyers büszkesége s az az igazságtalanság, mely heves kedélyekben
                        inkább indulatroham, mint valódi bűn, s melynek sebeit a könnyelmű megbánás
                        sohasem gyógyítja be egészen, - mindig egy-egy méregadagot vetettek a
                        bosszúszelencébe.</p>
					<p>A társaság szótalan volt, míg végre Zólyomi kedvenc tárgyára tért rá: kikelt
                        a Rákócziak ellen.</p>
					<p>A fejedelem hosszabb idő óta távol volt Ecsedtől és terveiről igen kevés
                        szivárgott ki. Ulászló, a lengyel király súlyos betegségben sinylődött s hír
                        szerint közel volt a halálához. Rákóczi titokban levelezett nehány nyugtalan
                        lengyel nemessel, akik őt a király halála esetére a koronával kecsegtették.
                        Másrészt viszont a török császár háborúval fenyegette. E tervekkel és
                        bajokkal való bibelődés okozták talán, hogy a különben is hanyatló egészségű
                        fejedelem mindeddig nem vett tudomást Zólyomi kiszabadulásáról.</p>
					<p>Az öreg úr növekvő hévvel beszélt, mikor egyszerre kürt rivalt a kapu előtt.
                        Mindnyájan fölfigyeltek s a várnagy kisietett.</p>
					<p>- Ki lehet az, - kérdezte Zólyomi kedvetlenül.</p>
					<p>- Nem tudom, - felelte Anna, - de jó lesz, ha kedves atyám szobáiba vonul,
                        jó, ha minél kevesebben tudják, hogy szabad.</p>
					<p>Zólyomi haragosan kelt fel. - Megvallom morogta, hogy unom ezt a bujkálást.
                        Mit árthat nekem Rákóczi e járatlan fészekben, melynek védelmére félannyi
                        fegyveres elég, mint amennyi ingyenélőt tartunk. Ti bátorságban vagytok, ki
                        bántana, miért? Csak én vagyok szálka szemökben; de lovam nyergelve áll s
                        övemben van annyi, mi pár évre tengetheti éltemet... úgy sem tart soká
                        már!</p>
					<p>A két hölgy némán s összetett kezekkel ismételte a kérést, végre Zólyomi
                        morogva s bosszúsan átment a mellékszobába.</p>
					<p>A következő percben nyilt az ajtó és ki írja le Violetta meglepetését, mikor
                        azon Zrinyi, Manuel és Lesnár léptek be.</p>
					<p>Örömében felkiáltott, aztán szép, hófehér kezét nyujtotta Zrinyinek.</p>
					<p>Anna mindnyájok arcán megnyugtató kifejezést látott és pillanatra
                        megkönnyebbült. De a sors sűrű csapásaihoz szokott lélekben mindig valami
                        kétes sejtelem és baljóslat marad fönn. A nő arcában e kétes, úgyszólván
                        szemrehányó várakozás igen élesen ki volt fejezve, de tökéletes
                        önfegyelmezése, mely minden tettét jellemezte, most sem cáfolta meg magát s
                        a vendégfogadás vidám és kellemes volt.</p>
					<p>Leonard nagy melegséggel közeledett Violettához és büszkén és boldogan
                        mutatkozott be neki, mint egyedüli rokona. Manuel bánatos, de bensőséges
                        tekintettel fordult hozzá és így szólt:</p>
					<p>- Kedves Violettám, mi testvérek voltunk és azok is maradunk.</p>
					<p>Most az öreg Zólyomi is belépett és tőle telhető szívességgel üdvözölte a
                        vendégeket.</p>
					<p>Rövid idei nyájas társalgás után a vendégek szobáikba vonultak s csak egy óra
                        mulva látjuk őket a favár egyik legtágasabb szobájában, melyet a két
                        hölgynek sikerült a lehetőségig kényelmes elfogadó-teremmé
                        átváltoztatni.</p>
					<p>Mikor mindnyájan együtt voltak, Zrinyi megragadta Violetta kezét és anyjához
                        vezette őt.</p>
					<p>- Asszonyom, - mondta, - legyen szabad kegyedtől leányát feleségül
                        kérnem.</p>
					<p>Violetta arca lángba borult és meglepett, sőt feddő tekintettel nézett fel
                        Zrinyire, míg szívét egy boldogító sejtés melegítette át.</p>
					<p>- Igen, - mondta Zrinyi, - most bátran tehetem ezt, mert Violetta esküje föl
                        van oldva.</p>
					<p>- Akkor meghalt, - kiáltott izgatottan Violetta.</p>
					<p>- Annál többet tett, - szólt Zrinyi, - olvassa ezt a levelet, Violetta.</p>
					<p>- Anyámé az elsőség, - mondta a leány, s a levelet odanyujtotta Annának.</p>
					<p>- Mielőtt e levelet elolvasná, pár magányos szót szeretnék kegyeddel váltani,
                        asszonyom.</p>
					<p>Anna Zrinyivel a mellékszobába vonult, míg Manuel hosszan beszélgetett
                        Violettával, kinek arca hol pirult, hol sápadt.</p>
					<p>Az öreg Zólyomi Leonarddal sétálgatott a teremben föl s alá; olykor megállott
                        s egy élénk fölkiáltás vagy arcának élesebben kiemelkedő kifejezése
                        mutatták, hogy érdekes tárgyról beszélgetnek. Nemsokára nyilt a mellékszoba
                        ajtaja és a két hölgy egymás karjába sietett. Hosszú, néma, fájdalmas-édes
                        ölelés volt ez, melynek édes nyomása alatt egy egész életregény, ezer
                        visszaemlékezés és sejtelem fejlődtek ki; talán volt pillanat, mikor a két
                        hölgy ez ölelésben meghalni óhajtott, pillanat, melyben a világ elidegenülve
                        tőlük, rövid életével s hosszú kínjaival mint sírrém intett a csendes révbe,
                        hol minden baj megszűnik. Azután elváltak; mindkettőnek arca mutatta, hogy
                        mindent tudnak.</p>
					<p>Zrinyi most újra Violettának nyujtotta a levelet, hogy saját szemével
                        győződjék meg arról, amit az imént Manueltől hallott. Egy darabig nem jött
                        szó ajkára, aztán alig hallhatóan rebegte: - Nem álom ez, nem szemfényvesztő
                        játéka a sorsnak? Ó, most kétszeresen kínos volna az ébredés! Zrinyinek
                        egyetlen, égő, szerelmes tekintete volt a néma felelet...</p>
					<p>Az öreg Zólyomi keresztbefont karokkal hosszasan nézett hol Zrinyire, hol
                        Violettára, aztán tréfás bosszúsággal kiáltott föl:</p>
					<p>- Öcsém, bán, ismerem e vasfejű gyermeket, készülj egy jókora kosárra. -
                        Violetta szelíd mosollyal rázta meg fejét.</p>
					<p>- Jó nagyatyám, nem. Az esküszegés életem nyugalmába kerülne. De gyermekes
                        makacsság lenne ragaszkodni olyan kötelezettséghez, amely megszűnt. - Atyám,
                        - mert szívemnek az marad mindig - nem akarhatta, hogy egy elvetemültnek
                        adjam kezemet. De ez maga még fel nem oldott volna, ha ő le nem mond rólam.
                        Szabad vagyok. Itt a kezem Zrinyi, legyen szent és hű ez a frigy, mint
                        amilyen hosszú és kínos volt a kísértés, amely azt akadályozta.</p>
					<p>- Ez már okos beszéd - mondta Zólyomi és megölelte Violettát.</p>
					<p>Most Anna vonta őt szívére és Zrinyinek kezet nyujtva lelkesülten szólt:</p>
					<p>- Gróf Zrinyi Miklós, én ritka kincset adok át kegyelmednek, őrizze híven.
                        Büszkén nevezem fiamnak a hon első fiát. A sors minden viszontagságai között
                        tekintsen engem úgy, mint aki legközelebb áll e kedves gyermekhez. Nevezze
                        őt Violettának mindig s legyen ez a név egy oldhatatlan szövetség talizmánja
                        hű anyja és hű gyermekei között.</p>
					<p>Zrinyi ajkához vonta Anna kezét.</p>
					<p>- Én ismerem e kincsnek egész értékét s a legszebb és legjobb anyának sohasem
                        lesz oka megbánni, hogy nekem adta.</p>
					<p>Az öreg Zólyomi nagyot csapott öklével az asztalra:</p>
					<p>- Harminc év óta ez az első nap, - kiáltott, - melyben szívvel-lélekkel
                        örülni tudok, Istenemre mondom, ez a legboldogabb napja életemnek.</p>
					<p>Az utolsó szavak közben észrevétlenül nyilt a teremajtó és küszöbén a várnagy
                        mogorva alakja tűnt föl.</p>
					<p>Kezében kettős gyertyatartót hozott és az öreg Zólyomi felkiáltására
                        önkénytelenül összerázkódva az egyik gyertyát elejtette.</p>
					<p>- Ez az ítélet - mormogta magában és az elaludt gyertyát felemelve, a terem
                        ajtaját betette maga után.</p>
					<p>- Mi volt ez? - kérdezte szórakozottan az öreg Zólyomi, de aztán feleletet
                        sem várva, élénken folytatta:</p>
					<p>- Leányom! Gyermeked, unokám, él! Ime halljátok eskümet: nem nyugszom, míg őt
                        vissza nem hozom. Legyen bár ez utolsó kalandja életemnek.</p>
					<p>Önkéntelen kíméletből eddig még senki sem szólt Fatiméről. De most meg volt
                        törve a jég és hosszas tanácskozásba kezdtek, hogy lehetne őt a kán
                        hatalmából kiszabadítani.</p>
					<p>Anna lelkében ezer ellenkező érzés viharzott.</p>
					<p>Most már értette, miért vonzódott annyira e szerencsétlen teremtéshez. Egy
                        cégéres életű hölgyben kellett leányára ismernie.</p>
					<p>Ez irtózatos volt, de érezte azt is, hogy szent kötelessége a megszégyenítő
                        rabságból kimenteni egyetlen gyermekét és óvni benne azt, ami még
                        óvható.</p>
					<p>A hosszas értekezés végeztével az öreg úr megint bizonyságát adta áldott
                        könnyelműségének, mert mikor a várnagy visszatért az égő gyertyákkal, a
                        legkedélyesebb hangon szólt oda neki:</p>
					<p>- Ferkó, holnap örömnap lesz Beszterecen, legyen gondod rá, hogy vígadjon a
                        vár népe, keríttesd elő az ecsedi cigányokat, holnap nem akarok komor
                        képeket látni.</p>
					<p>A várnagy meredten bámult rá, aztán különös mosollyal jelentősen mondta:</p>
					<p>- Meglesz uram és tudom, hogy a holnapi napot még a beszterceiek unokái is
                        megemlegetik.</p>
					<p>- Ember vagy, Ferkó - szólt Zólyomi és vállára tette kezét. - Mondd meg
                        Dorkának, hogy fogja be mind a hatot.</p>
					<p>Másnap reggel Zólyomi Dávid alig ismert rá a faköpönyegre.</p>
					<p>A magas torony teteje zászlókkal volt teletűzve, nemcsak a várnép öltötte
                        legszebb ruháját magára, hanem a falusiak is, mintha résztvettek volna az
                        ünnepségen.</p>
					<p>A természet maga is gyönyörű téli képet mutatott, itt-ott hosszú jégcsöppek
                        függtek az ágakon s a tündéri facsoportokat szivárványszínű dicsfény
                        övezte.</p>
					<p>Angelo volt a legvidámabbak egyike. Élénk részt vett az ünnep rendezésében.
                        Ujjainak feketesége tanusította, hogy a kivilágítás tiszteletére a fél
                        éjszakát tűzérmunkában töltötte.</p>
					<p>Jó távol a toronytól, magas, gúla alakú rácsozat emelkedett, négy lécen, a
                        vassodrony mécstartóit éppen most rendezte az olasz művész.</p>
					<p>Dorka asszony tágas szobájából mindent kihordtak még hajnal előtt s a derék
                        gondnokné maga is fölkapaszkodott a toronyszerűén fölpoggyászolt szekér
                        tetejére. Ecsedre ment, hogy a táncvígalomhoz szükséges kellékeket
                        meghozza.</p>
					<p>Zólyomi kicsit békétlenkedett Dorka asszony távozásán, de mivel Fekete uram
                        Anna parancsára hivatkozott, az öreg úr nem firtatta tovább a dolgot.</p>
					<p>A cselédek közül is föltűnt egyiknek-másiknak, akik hajnalban már ébren
                        voltak, a fölpoggyászolt szekér, de Dorka asszony azt mondta, hogy a sok
                        lim-lom már terhére volt szobájában és az öreg úrtól engedelmet nyert azokat
                        Ecsedre bevitetni.</p>
					<p>Ez igaz is volt.</p>
					<p>A nap rendkívüli vígasságban telt el.</p>
					<p>Anna és Violetta utánozhatatlan bájjal vitték a háziasszony szerepét. Mikor
                        végre besötétedett, a várnagy Angelóval hozzáfogott a kivilágítás
                        előkészületeihez.</p>
					<p>Huszonnégy harsány ágyúlövés volt a jel, melyre egyszerre minden oldalról
                        lángragyúltak a mécsek s a magasra emelkedő fénykalászok tündéri mennyezetet
                        szőttek a komor favárra.</p>
					<p>A kapu nyitva volt, de az őrök csak egyes csoportokat eresztettek egyszerre
                        az udvarra.</p>
					<p>Künn az árok szélét sűrű néptömeg állta körül és zajos örömmel üdvözölte a
                        derék Angelo tűzkígyóit.</p>
					<p>Míg Zólyomi vendégeivel a bástyáról nézte az érdekes jelenetet, addig a
                        várnagy a torony közelében folytatott élénk beszélgetést Angelóval.</p>
					<p>- Meg nem foghatom, - mondta Fekete - hol késik Dorka asszony.</p>
					<p>- Még nem késett, - felelte Angelo - a tánc csak vacsora után kezdődik, addig
                        van idő.</p>
					<p>- Corpo di bacco - kiáltott az olasz sustorgó rajkóiban gyönyörködve - signor
                        Ordoszi - vagy perdoni - signor Fegede - mindig szemmel tartom a
                        lőportornyot, nehogy egy szikra ráhulljon. Per dio! gonosz tréfa lenne, ha a
                        kegyelmed kamrája egyszerre megnyitná torkát!</p>
					<p>- Még korán volna - mormogta fogai között a várnagy s az ólak felé közeledett
                        Angelóval.</p>
					<p>- Lovat nyergeltetek, - mondta aztán hangosabban, - ha Dorka asszony még
                        negyedórát késik, magam megyek elébe.</p>
					<p>Megparancsolta, hogy azonnal nyergeljenek lovat és vezessék ki az udvarra.
                        Azután elvált Angelótól és a bástya lépcsőin fölmenve, Zólyomit hívta félre
                        pár szóra.</p>
					<p>- Uram, - szólt kicsit elfogultan - én gyönyörű meglepetést készítettem a
                        vendégeknek. Ha kegyelmed nem restel feljönni a toronyerkélybe, ott
                        megmutathatom.</p>
					<p>- Jó, - felelte Zólyomi derülten - mindjárt fölvezetem vendégeimet.</p>
					<p>- Akkor a meglepetés félig kárba megy, - mondta Fekete, mert minden attól
                        függ, hogy a vendégek a kellő pillanatban a kellő pontra tekintsenek. Én
                        magam odasietek, már lovat is nyergeltettem.</p>
					<p>Nemsokára az öreg Zólyomit a toronyerkélyen látjuk a várnaggyal.</p>
					<p>- Odanézzen, uram - mondta Fekete egy magas rúdra mutatva, mely a favárhoz
                        közel hosszan kanyargó vörös lobogójával tűnt fel a teli hold fényében. -
                        Ott egy tűzoszlop fog kigyulladni, mihelyt kegyelmed e nagy vöröszászlót
                        kiemeli helyéből. Hogy ne kelljen a meredek lépcsőn le- és feljárnia, magam
                        megyek majd le meghívni a vendégeket, azután sietek helyemre. Egy negyedóra
                        múlva bátran megadhatja a jelt.</p>
					<p>Zólyomi fáradtan ült le az erkélyen, míg a várnagy feleletet se várva
                        megfordult és csendesen lefelé haladt a lépcsőn.</p>
					<p>Említettük, hogy e lépcsőnek minden emeleten külön ajtaja volt.</p>
					<p>Mikor Fekete az első emeletről leérkezett, nesztelenül bezárta az alsó ajtót
                        s a kulcsot övébe rejtve, belépett a lőporos kamrába.</p>
					<p>Gyorsan meggyújtotta az előre elkészített kanóc végét, visszasietett a bezárt
                        rostélyos ajtó elé és harsányan elkiáltotta:</p>
					<p>- Zólyomi Dávid! állj elő!</p>
					<p>Az öreg e váratlan felszólításra nehézkesen felemelkedett s meglepetve
                        fordult a várnagy felé.</p>
					<p>- Zólyomi Dávid! vén gyilkos! - szólt az, - emlékszel-e még Ordasra? akinek
                        nejét és gyermekeit legyilkoltad? Utolsó órád ütött, a kanóc ég, öt perc
                        mulva a torony légbe röpül veled!</p>
					<p>Zólyomi az iszonyú szavakra mintha álmából riadt volna fel. A várnagy mogorva
                        arca régi idők baljós emlékét idézte föl benne, de könnyelműsége most se
                        engedte, hogy egy talánnyal hosszan bíbelődjék.</p>
					<p>De aztán egyszerre minden világos lett előtte, a rémület erejével rohant le a
                        lépcsőn, de mire a bezárt ajtóig ért, a várnagy már az alsó ajtónál
                        volt.</p>
					<p>A tolongó nép ujjongása közepette az öreg Zólyomi ordítását nem hallották meg
                        mindjárt.</p>
					<p>A várnagy maga is félig öntudatlanul rántotta be a második ajtót maga után és
                        fordította rá a kulcsot, a közeli veszélytől izgatottan. Egyszerre úgy
                        érezte, hogy egy erős kéz ragadja meg. Tudta, hogy Zólyomi a felső emeleten
                        van bezárva s babonás félelem ragadta meg, észre se vette, hogy maga zárta
                        be dolmánya szárnyát. Végre sikerült kiszabadulnia és hanyatt-homlok
                        bukdácsolt le a lépcsőn.</p>
					<p>- Föl, - föl! - hangzott most az öreg Zólyomi ordítása - törjétek be az ajtót
                        - a torony ég! - ide-ide!</p>
					<p>Amint szavait megértették, páni rémület tört ki a tömeg között és fejvesztve
                        tolongott mindenki a kapuhoz.</p>
					<p>Anna és Violetta vendégeikkel még mindig a bástyán sétáltak és az első
                        pillanatban meg nem foghatták, mi okozza a kavarodást. Mindez pár perc alatt
                        történt.</p>
					<p>Egyszerre tompa morgás és sustorgás hallatszott, vastag füstgomoly ömlött ki
                        a kamra ajtaján, amit nyomban tompa dörrenés és iszonyú ropogás
                        követett.</p>
					<p>A torony teteje nagy robajjal a levegőbe emelkedett, csak a zászlók
                        látszottak ki a sűrű gőzfelhőből.</p>
					<p>A favár minden ablaka meghasadt s a falak megtágult eresztékein száz résen át
                        látszott a szobák világossága. A következő percben pedig a nagy légnyomástól
                        hirtelen minden mécs kialudt.</p>
					<p>Ha az épületek nem fából, hanem valami keményebb anyagból vannak, aligha éli
                        túl egyetlen ember is a rémületes rombolást. De így másként ütött ki a
                        dolog. Zólyomit, a gonosz várnagyot és két őrt kivéve, mindenki élve
                        maradt. Angeló kemény ütést kapott a fején, amely holtáig meglátszott.</p>
					<p>Violettát és Annát az erős légnyomás földre vetette s néhány óráig mind a
                        ketten eszméletlenül feküdtek. Leonard és Manuel kisebb sebeket kaptak, de
                        Zrinyin itt is teljesült a jelmondás: Sors bona, nihil aliud!</p>
				</div>
				<div type="chapter">
					<head>BEFEJEZÉS.</head>
					<p>Krónikáinkban itt a történet fonala megszakad és csak 1663-ban folytatódik
                        megint.</p>
					<p>*</p>
					<p>Zrinyi Péternek egy levelét idézzük:</p>
					<p>„Isten velünk, Miklós! Komáromból írok. Horvát hadaink kielégítése talán
                        megszületik valahára. - Olaszod - Rialti-Malipieri egy személyben, hurokra
                        került. Néhány nappal azután, hogy Buchheim és Montecuccoli a váltságdíjat
                        elküldték Mirzának... - egy kémet fogtak el, kinél Malipierihez szóló
                        levelet találtak Velencéből, mely különös világot derített e silány fickó
                        ármányaira. Szállását feltörték és iratait elkobozták. Napfényre jött, hogy
                        a Tizek kémje és őket a legrészletesebben tudósította mindenről. Buchheim és
                        Montecuccoli, akiket a leggúnyosabban írt le - iszonyúan fel voltak ellene
                        háborodva. Mihelyt Komáromba érkezett, elcsípték. A haditörvényszék röviden
                        bánt vele - semmitse tagadhatott. Holnapután reggel lóg! - A sorompó nyitva
                        - szabad vagy. Öleld meg szép arádat helyettem!</p>
					<p>Zrinyi Péter”.</p>
					<p>*</p>
					<p>Zenóné 1648-ban Csáktornyán mulatott Zrinyi Miklósnál. Egy reggel levelet
                        adtak kezébe, melyet egy tatár hozott utána. A levél így hangzott:</p>
					<p>„Te, akit először életemben, sírom küszöbén, zokogva, de büszkén anyámnak
                        nevezek - ha igaz, hogy Isten az emberi tévedéseket nem úgy ítéli meg, mint
                        mi - ha bölcsesége nem tetteinket, hanem egész életünket veti a mérlegre, -
                        akkor - ó, anyám, - nem leszek olyan megvetésre méltó szemedben.</p>
					<p>Valamikor az avult, rongyokba öltözött koldusgyermeket, akit palotád
                        márványlépcsőjén találtál, szánakozó szíved kiemelte a nyomorúságból.
                        Reszkettem boldogságomban, ha nevedet említették - akkor csak angyalomnak
                        hittelek. A kábult velenceiek tapsai között, romlottságom poklában egy érzés
                        birkózott fel szívemig, amely lábaidhoz vonna, ha arra méltó lennék. De ne
                        hidd, hogy sorsom változása hiú reményeket kelt bennem, hogy életemmel meg
                        tudnám sérteni az angyalt, akinek szívem verését köszönöm. - Nem, - nem,
                        Anna Zénó! - közöttünk ércfal emelkedik s én minden jogaimat ünnepélyesen
                        átengedem szíved leányának, Violettának, - mindent, csak egyet nem, - az
                        édes anya nevet. - Nem vádolok senkit! Én, ki a sors lapdája voltam s aki, -
                        ezt szívem súgja - érdemes lehettem volna rád. Talán van egy jobb élet, ahol
                        kárpótlás vár arra, akitől a sors mindent elvett, holott elég kegyetlenül
                        olyan szívet adott neki, hogy a veszteség nagyságát érezni tudja.</p>
					<p>Isten hozzád, anyám! - ha van olyan lét - akkor lesz egy lélek, aki a te
                        boldogságodat óhajtja mindörökké.”</p>
					<p>„Ne válaszolj, - küldj egy szánakozó fohászt a magasba s ama végtelen űrben e
                        fohász megtalálja Violettádat, aki néhány perc múlva megszűnt lenni.</p>
					<p>Leányod”.</p>
					<p>Anna reszketve olvasta végig a levelet, szívén éles fájdalom hasított
                        keresztül. Szemébe nem jött könny, a kín, mely keblére nehezedett, a sírást
                        megtagadta tőle.</p>
					<p>Szeme egy darabig meredten szegeződött a levélre - aztán csendesen, elszántan
                        rebegte: „Ennek így kellett történnie!”</p>
				</div>
			</div>
		</body>
	</text>
</TEI>