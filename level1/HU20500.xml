<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU20500" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Egy perc az élet</title>
				<author>
					<persName>
						<surname>Berkes</surname>
						<forename>Imre</forename>
					</persName>
				   <date from="1878" to="1949">1878-1949</date>
				   <idno type="VIAF">34816228</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">36881</measure>
				<measure unit="pages">98</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Egy perc az élet</title>
				   <date>2020-06-10</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/20500/20500/"/>
					<respStmt>
						<resp>Original Electronic Edition</resp>
					   <name>Lipták Éva</name>
					</respStmt>
					<bibl type="printSource">
					   <title>Egy perc az élet</title>
						<author>Berkes Imre</author>
					   <pubPlace>Budapest</pubPlace>
					   <publisher>Világkönyvtár</publisher>
						<date>192?</date>
					   <ref target="https://mek.oszk.hu/20500/20500/"/>
					</bibl>
				</bibl>
				<bibl type="firstEdition">
				   <title>Egy perc az élet</title>
				   <author>Berkes Imre</author>
					<date>1926</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-10-20"/>
		</revisionDesc>
	</teiHeader>
	<text>
		<body>
         <div type="head">
            <head>I.</head>
            <p>A gyorsvonat a kelleténél tovább vesztegelt a kis balatoni állomáson.</p>
            <p>Szabadi Aladár az étkezőkocsi nyitott ablakánál állt, átbámult a csodaszép zalai
               partra, amely a nyári délelőtt káprázatos fényében ragyogott. Bámult, nézte a Balaton
               langyos, széltől borzolt, finom hullámait, de minden idegét, egész lényét valami
               tőle messzeálló idegen dologba szerette volna belefűzni, valahogy ki akart
               helyezkedni abból, hogy ő még mindig csak egy balatoni állomáson van, mert már
               messze, nagyon messze szeretett volna lenni. A vonat lomhán ücsörgött, holott neki
               égetően, végzetesen sürgős volt, hogy innen elmenjen és senkinek eszébe se juthasson,
               hogy Szabadi Aladár ezen a gyorsvonaton utazik Pragerhof felé és onnan is sokkal
               messzebbre, ismeretlen tájakra vágyakozik, ahol nem vájnak beléje gonosz szemek és
               ahol új emberek, idegenek, boldog viszonyok között soha senkinek sem fog eszébe
               jutni, hogy Szabadi Aladár sikkasztott...</p>
            <p>Annyira magával foglalkozott, pillanatokig nem vette észre, hogy az utasok is
               nyugtalankodnak, mintha történt volna valami. A kis, vékony és ideges jelzőfütty már
               rég elhangzott, a mozdony tehetetlenül, önmagával viaskodva dohogott, de a vonat nem
               indult...</p>
            <p>Ekkor váratlanul futkosás támadt az állomás vadszőlő-indákkal beerezett, apró épülete
               előtt. Kipirult arcú emberek értelmetlenül és bolondul hadonázva mutattak egy
               irányba. Szabadi is arra nézett, ott valami méhkasszerű zsongás támadt... Valaki
               jött, valaki menekült, valakit kergettek... Ahogy most már kíváncsiságát nem tudván
               türtőztetni, jobban kihajolt az ablakon, egy csendőrt vett észre és a vasúti közegek
               közül valami hivatalos személyt, aki a csendőrnek intett és otromba kézlegyintéssel
               magyarázott néki valamit. Fojtott szavak ütődtek feléje, amelyeknek a nagy távolság
               miatt semmiféle értelmük nem volt, de az ő lelkében mégis az a gyanu merült fel, hogy
               itt igazán, türelmetlenül kergetnek, üldöznek valakit... A csendőrt azért rendelték
               ki az állomásra, hogy itt fogjon el valakit, a vonat azért nem indul, mert ez a
               valaki talán éppen ezen a vonaton menekül a bűntől, amelyet elkövetett és amely
               végzetesen löki, sodorja előre esztelen üldözői elől.</p>
            <p>A sínek körül elhintett kavicsok fülriszálón ropogtak a rohanó emberek fürge lábai
               alatt. Most valóságos csoportosulás, bomlott zűrzavar támadt a mindinkább
               nyugtalankodó vonat előtt, amelynek ablakain kíváncsi, riadt emberfejek bukkantak
               elő. Hangos találgatások hallatszottak, mi történhetett, mi dolga a gyorsvonatnak
               ezen a jelentéktelen kis állomáson, amelyen máskor legfeljebb egy percig szokott
               megállani és ziháló vágtatásában még ezt az egyetlen percet is alig tudta kitölteni.
               Néhány lépésnyire beljebb apró, gyengekerítésű kertek virultak a napfényben. Ezek a
               kerítések most rozogán és podvásan dőltek el a fujtató emberek durva talpa alatt,
               amint elszántan, fáradhatatlanul hajszoltak valakit, akit még nem lehetett látni, de
               most idetévedt, zsákuccába került és innen nem volt menekülése.</p>
            <p>Szabadi ekkor meglátta az üldözöttet.</p>
            <p>Mezítlábas, cigányos külsejű siheder volt a nyomorult. Piszkos gatyája meglobogott a
               nagy rohanásban, ezüstpitykés, nyitott mellénye mint két gyenge szárny nyílt kétfelé
               a válla körül, mintha ez a két szárny vitte, röpítette volna előre... De a kicsiny
               szárnyak már egészen erőtlenek voltak, a menekülő meg-megrokkant, megbicsaklott,
               bozontos fejét félve, sután kapta hátra, elérték-e már üldözői, azután újra és újra
               előrefúrta két égő, apró, gyilkolón villámló szemét, hol látna egy kiutat, nincs-e a
               közelben egy jótevő, sűrű erdő, amelynek rejtélyes, kacskaringós útjain, süppedő
               mélyedésein vagy avaros árkaiban örökre elrejtőzhetnék, nincs-e egy hívogató ház,
               amelybe bezárkózhatnék, nincs-e egy redves ól, amelybe állat módjára behúzódhatnék,
               meglapulva, védően összegubancolva magát, mint egy sündisznó...</p>
            <p>De itt nem volt semmi. Jobbra a Balaton napfényben vigyorgó vize tárult eléje, mint
               egy rettenetes, puffadt, hideg temető, balra a gyorsvonat karcsú és elegáns vagónjai
               feketéllettek mellette és előtte az ismeretlen út a vonat és a sínek mentén, amelyről
               nem tudta, hová vezet...</p>
            <p>Szabadi tekintete borzadva esett rá az izzadt és a kegyetlen hajszától párolgó,
               szerencsétlen cigányra, akit ebben a pillanatban emberien és mélyen megsajnált. Nem
               tudta, mi a bűne, ölt-e, rabolt-e, vagy pedig testvérét sebezte-e halálra... Nézte az
               életösztöntől elkínzott, torz, barnásvörös ábrázatát, amelyen a vonalak és
               kifejezések ordítottak és lobogtak, az élniakarás szörnyű vágya ütközött ki rajta
               életének e halálos pillanatában. Szabadi borzasztóan sajnálta és ha merte volna, oda
               is kiáltotta volna, hogy hagyjátok békében ezt a szegény cigánylegényt, nem
               látjátok, milyen sörényes, fekete üstöke van, milyen egészséges a melle, izmos a
               karja, bátor a tekintete, hiszen ez élni akar, ennek joga van az élethez még akkor
               is, ha egy másik életet megsemmisített! De hang nem tolulhatott még az ajkára,
               gondolat még nem kerekedhetett ki az agyában, amikor a siheder hirtelen megállt,
               megfordult, föltépte a tomporát verdeső rojtos-cifra tarisznyát, revolvert rántott ki
               belőle és ott, Szabadi, az utasok és üldözői szemeláttára fejbelőtte magát.</p>
            <p>Az utasok megborzongtak, vad sikoly, az ijedségnek és a rémületnek torzonborz hangjai
               száguldtak az öngyilkosság nyomában. A Balaton enyhe, tarka-barka, mosolygó
               házikókkal teletüzdelt partját a zűrzavar piszkos habjai csapdosták a váratlan dráma
               véres és iszonyú szemléletében. Csak Szabadi Aladár nem rettent meg ettől a
               látványtól, hanem mintha rendkívülien érdekelte volna, nyakát mereven szegte előre
               és szemét nem tudta levenni a legényről, amint véresen, szíve- és inaszakadtan ott
               tespedt el előtte a még mindig erősen recsegő kavicsok között. Nézte a halottat,
               akinek arca ebben a pillanatban már kisímult, kitisztult, mintha hirtelen frissítő
               olajjal kenték volna meg, nézte a fénylő homlokát, majdnem a vállát verő, fésületlen,
               fekete, nyers-kóc haját, a legény szomorúan elbukott és letört ifjúságát, amint most
               némán, kibékülten omlott el, kiszolgáltatva magát örökre haragosainak, gyűlölőinek és
               annak a kegyetlen igazságnak, amely a holttestnél megjelenő szuronyokban nyilatkozott
               meg...</p>
            <p>Nézte a halottat és ezek a súlyos szavak, hogy: Gyilkolt! Gazember volt! Megszökött!
               Fegyházban volt! Nem kár érte! Megérdemelte! - értelmetlenül és idegenül zúgtak el a
               füle mellett, talán nem is hallotta, mit beszélnek körülötte. Ennek a halottnak a
               bátorságát irigyelte, mert ezt meg merte tenni, minden ceremónia nélkül meg mert
               halni, amikor már nem volt érdemes élnie...</p>
            <p>A következő pillanatban hátrahúzódott, körülnézett. Egyedül volt az étkezőkocsiban.
               Fölvetette tekintetét a poggyásztartóhálóra, azután a keze önkéntelenül föllendült
               piciny, rézvörös táskájára s ujjai végigsiklottak rajta. Újra körülnézett, nem
               látta-e valaki ezt az áruló arcmozdulatot... Hogy ebben a pillanatban nincs más
               gondja, mint táskájának az ellenőrzése, meg van-e, jó helye van-e, hogy az alatt az
               idő alatt, amíg ő kibámult, nem tűnt-e el mellőle, nem vették-e észre, hogy a
               rézvörös bőr mögött kincsek vannak, nagy pénz, idegen pénzek, amelyek tegnap még a
               máséi voltak és ma már az övéi! De itt nem látott senkit, innen kiiramodtak az
               emberek és nyilván most már ugyanolyan lázzal várták a vonat indulását, mint ő... Nem
               gondolt már a halott legényre, eh, mi köze hozzá, a rablólelkű cigányhoz! Átkozottul
               bosszantotta, hogy eddig is a kelleténél többet foglalkozott vele...</p>
            <p>Most eszébe jutott az asszony, akivel Kelenföldön ismerkedett meg és akivel eddig
               egyedül utazott magányosan, egy fülkében, fojtott, hízelgő beszélgetésben töltve az
               időt, és aki most magára maradt, talán őrá gondol, várja őt, ingerli, hogy nincs
               mellette, nem vigasztalja és néhány magyarázó szóval nem hazudik néki holmi
               ostobaságokat a cigánylegény történetéről, amit nem is ismer, amelyről az utasok már
               biztosan a legkalandosabb történeteket tudják elmesélni...</p>
            <p>Hirtelen kezébe ragadta táskáját, indult a fülkéje felé, közben újra kiesett a
               tekintete a halottra. Látta, hogy cipelik már valamerre, hogy szánalmas hullája ne
               izgassa tovább a Balaton különböző nyaralóhelyeire utazó fővárosiakat, parfümös
               asszonyokat, nyegle fiatalembereket, unott családapákat, akik itt összezsúfolódtak és
               most kényelmetlen meddőségben várják, mikor indítják már el az ő vonatukat.</p>
            <p>A halott és az asszony! A kettő között semmiféle kapcsolat nem volt. Az asszonyra
               gondolt, hogy ne kelljen a halottra gondolnia, de a maga menekülő életére nem mert
               gondolni, mert akkor a maga lényét önkéntelenül is bele kellett kevernie a halott
               cigány véres végzetébe...</p>
            <p>- Hallatlan egy eset, undorító - mormolta magában. - Mi közöm hozzá? Igazán ostoba
               tökfilkó vagyok, hogy folyton rágondolok. Soha életemben nem láttam még halottat, de
               annyiról hallottam, annyiról olvastam. Mi közöm hozzá? Ha a többi nem érdekelt, miért
               vágódik ez annyira bele az agyamba? Hiszen, én nem akarok itt maradni, én megyek,
               megyek, nekem el kell innen mennem!...</p>
            
         </div>
		   <div type="head">
            <head>II.</head>
            <p>Alig öt vagy tíz perc telhetett el az öngyilkosság óta, a vonat előtt már nem volt
               csoportosulás, majdnem az únott hétköznap közönye terpeszkedett már körülötte, a
               sikongó és fecsegő emberek lármája is eltűnt már. Szabadi lassan közeledett a
               csendes, majdnem szeparészerű fülke felé, melyben Kelenföld óta együtt utazott az
               idegen asszonnyal. Magdának hívták az asszonyt. A keresztnevét megmondta. Hol lehet
               most Magda? Csak így gondolt rá, hogy Magda, egyszerűen és melegen, mintha évek óta
               ismerte volna... Igen, most újra és kitartóan őreá kell gondolnia, hozzá kell
               sietnie, mert különben megőrül életének ebben a rút válságában. Talán legjobb volna,
               ha ő is...</p>
            <p>- Mikor indulunk már?</p>
            <p>- Mi történt?</p>
            <p>- Hallatlan!</p>
            <p>- Mit akarnak tőlünk?</p>
            <p>- Egy rongyos alak miatt!</p>
            <p>- Meg kellene írni egy pesti lapnak!</p>
            <p>- Már elhurcolták!</p>
            <p>- Igen, igen, megölte a szeretőjét!</p>
            <p>- Menjünk már!</p>
            <p>A kínos és nyugtalan kérdéseknek ez a csapkodó árja jól esett néki, ez volt az ő
               bensejében is, ez ordított ki belőle, hogy miért nem indítják már a vonatot, mire
               várnak még. Megnézte óráját, már vagy félórája el kellett volna indulniok és még
               mindig itt ácsorognak, várnak valamit, még mindig itt késleltetik őket, mintha valami
               veszedelmet kellene elkerülniük. Egy rosszul indított vonat jön velük szemben, ezt
               kell megvárniok, vagy valami más akadály van?... Talán csak nem a halott cigány
               miatt?... Nem, nem, ez lehetetlen.</p>
            <p>Egy zsúfolt folyosón állt újra, kinézett az ablakon és most megint egy csendőrt
               látott az állomás épülete előtt. Ez azonban egy másik csendőr volt, nem az, aki a
               menekülő cigányt üldözte. A csendőr mellett egy vasutas állott, piros karszallagos,
               hetyke sapkás tiszt, egy szelet papiros volt a kezében. Szabadi a távolból úgy látta,
               hogy egy táviratnak a blankettája... A vonatvezető ideges füttye hasította át a
               levegőt, ezt a füttyöt egy másik, hosszabb, sikoltóbb fütty követte, azután csend,
               mintha semmi se történt volna... A vonat még mindig nem indult.</p>
            <p>- Most én miattam nem indul - gondolta magában Szabadi Aladár. - Most érkezett ide
               Pestről a távirat, hogy ezen a vonaton egy sikkasztó utazik és ezt a sikkasztót le
               kell tartóztatni. Ez a sikkasztó én vagyok. Most rajtam a sor... Vagy már eddig is
               ezért állt a vonat? A másik állomástól idetelefonáltak, hogy ezt a vonatot innen nem
               szabad kiengedni. Egy gazember utazik rajta és ez a gazember én vagyok... Máris
               rajtacsíptek? Máris utólértek? Még el sem indultam, még azt se tudom, hová megyek,
               itt vagyok a Balatonon, szállok, rohanok valamerre és máris megállítanak. A drótok
               szava gyorsabb az én menekülő ösztönömnél, az új életet kívánó szenvedélyemnél, a
               mult már itt van, utólért a tegnap, már keresnek!...</p>
            <p>Egy parancsoló hang süvöltött feléje:</p>
            <p>- Senki se szálljon ki a vonatból, mindenki maradjon a helyén!</p>
            <p>Arra már nem volt ideje, hogy megnézze, kinek a torkából rezgett ide ez a hang,
               hirtelen megfordult, visszafelé osont és amint kutató szemmel keresett valamit maga
               körül, mindenütt megrémült, elképedt arcokat látott. Valamitől féltek az emberek és
               maguk se tudták, mi az oka félelmüknek.</p>
            <p>Szabadi Aladár benyitott a mosdófülkébe. Magára zárta az ajtót, kezét szívére tette
               és néhány pillanatig számlálgatta a szíve verését.</p>
            <p>Megijedtem - mormolta magában, - de nem szabad megijednem.</p>
            <p>Kinyitotta táskáját, egy pillanat alatt habzó szappannal kente be vékony, szőke
               bajuszát és kissé vöröskés pofaszakállát. Éles beretvát vett a kezébe, belemeredt a
               tükörbe, leszedte a szakállát és leberetválta bajuszát.</p>
            <p>Amint ábrázatának férfias dísze ragadósan és maszatosan hullott alá, ügyesen
               összekotorta, ujságpapírba csomagolta és a belső zsebébe süllyesztette. A táskáját
               újra bezárta. Belenézett a tükörbe, onnan egy ismeretlen arc sápadozott feléje.
               Hirtelen nem ismert önmagára, pedig az, aki a tükörből feléje nézett, mégis ő volt,
               Szabadi Aladár. Talán öt évvel fiatalabbnak látszott. Ránctalan arcú, szőkehajú,
               kékszemű fickó, mint amilyen évekkel azelőtt volt, talán ilyen lehetett
               gimnazistakorában, vagy sihederéveiben, amikor Pestre került a nagy, a szörnyű, a
               nagyszerű forgatagba, amelyben elmerült...</p>
            <p>Elnevette magát. Arra gondolt, hogy talán a cigánylegény is így tehetett volna. Ha
               van annyi esze és leberetváltatja a bajuszát, akkor talán nem ismer rá senki... Ezt,
               önmagát biztatva, gondolta így. Mindenáron valami nagyszerű és nem mindennapi
               nyugalmat akart magába beleszuggerálni. Egy ember, akinek az egyik pillanatban még
               bajusza volt és a másik pillanatban már csupasz arccal áll a kutató szem előtt.
               Ismeretlen, új és idegen, mint ahogy a színész is az, aki maszkjában más, és más az
               életben és más a színpadon, a magára ragasztott bajuszok, szakállak és hajak
               álarcában...</p>
            <p>Ebben egészen biztos volt, nem hitte, hogy a vidéki állomás parasztcsendőre és
               túlbuzgó hivatalnoka élesebb szemű, jobb emberismerő és mélyebb lélekkutató, mint
               aminőnek a maga intelligenciáját tartotta, megváltozott, megfiatalodott arcának
               kutató szemléletében... Már vitte volna is a lába, már ki akart lépni a fülkéből,
               hogy ő is ott legyen az ártatlanul zaklatott utasok között, bámész, érdeklődő és
               szimatoló arccal, mint a többi, hogy ki az ördögöt kereshetnek itt, talán nem is erre
               utazott, talán Fiuménak vette útját, vagy még mindig Pesten ólálkodik és úgy akarja
               félrevezetni üldözőit, hogy valamelyik csendes, gyanutlan hónaposszoba biztos
               csöndjében várja, amíg a körülötte zajongó szenzáció leülepszik...</p>
            <p>Keze a kilincs felé lendült, de azután visszarántotta kezét, annyi bátorsága mégse
               volt, hogy kihívóan álljon a kutató szemek elé. Most már halálosan megbizonyosodott
               afelől, hogy őt keresik, a sikkasztás kiderült, a táviratok szétmentek, őt üldözik
               Pécs, Trieszt, Fiume, Kolozsvár, Kassa és mindenféle irányban, amerre csak vonat
               indul a fővárosból.</p>
            <p>Fülét kíváncsian támasztotta neki az ajtónak. Nem hallott semmit. Hirtelen arra
               gondolt, hogy itt a legrosszabb helyen van, mert ha ide véletlenül benyitnak és őt
               itt találják, akkor minden mentegetődzése hiábavaló volna... Ő az egyetlen ember az
               utasok közül, aki nincs a helyén, az egyetlen, aki elbújt és ezzel a vádló valósággal
               szemben gyenge volna minden érve, fölléptének biztonsága, hangjának nyugalma és
               tekintetének szúró tisztasága... Várt és fülelt, de nem hallott semmit...</p>
            <p>Nem tudta pontosan megállapítani, mennyi idő telt el a rikoltó hang óta, amely azt
               parancsolta, hogy senki se szálljon ki és a vonat hirtelen felsikoltó füttye között,
               amely most úgy hangzott feléje, mint a legszebb ének, amely valaha isteni torokból
               kicsendült, a legdrágább muzsika, amely valaha nagyszerű orkeszterekben fölzendült -
               csak azt tudta, hogy a vonat kerekei immár gördülni kezdenek, a sínek engedelmesen
               meghajolnak és a vonat indul, száll, röpül tova a Balaton partján és ő megy, siet,
               menekül ezen a vonaton, nem érték utól, kezében a táska és senki se tudja, hogy ő itt
               van, és senki se sejti, hogy ő Szabadi Aladár, és senki se gondol arra, hogy a
               bajuszát elrejtette belső zsebében...</p>
            
         </div>
         <div type="chapter">
            <head>III.</head>
            <p>Ekkor Szabadi Aladár visszament az étkezőkocsiba. Az étkezőkocsi még mindig üres
               volt, a pincérek az öngyilkos cigányról tereferéltek és nem vették észre a belépő
               utast. Szabadi leült az egyik asztal mellé és újra kinézett az ablakon. Most a
               somogyi part tárult elébe a maga változatlan unalmával, zavartalan egyhangúságával és
               ez hirtelen jólesett néki. A szemét egy pillanatra se vette le a sebesen tovasurranó
               cserjékről, porfedte bokrokról, cukorfalat házikókról, a távolban egymást
               keresztező, keskeny utakról, mert a nagy nyugalom, ami kívülről befelé áradt, az ő
               nyugtalanságára is csillapító orvosság volt. Ebben a pillanatban határozottan félt a
               Balatontól, örült, hogy nem látta, hogy szemét nem izgatták a vízcseppek milliárdjai,
               a víztükör éles szikrázása, amint a nap keményen, rekkenően és szúrón tűzött beléje.
               Mintha valami érthetetlen borzongása lett volna a víztől, a túlsó part fantasztikus,
               sötétzöld, izgató látványosságától, örült, hogy mindez a háta mögött van, ami előtte
               a sík parton elterült, mindennek az ellentéte, csupa jóság, kedvesség, derű és
               melegség, amelybe a felzaklatott lélek lihegve menekül, hogy pihenőt és nyugalmat
               találjon.</p>
            <p>A nyugalom és a közöny erőltetése elbágyasztotta. Azzal tisztában volt, ezt a szíve
               dobogásán, a halántéka lüktetésén, a gyorsan megrebbenő szempillái verdesésén
               érezte, hogy semmi a világon nincs ebben a pillanatban távolabb tőle, mint a
               nyugalom. De keménynek és érzéstelennek kellett mutatkoznia, mert, bár senki se volt
               mellette, mégis szinte próbát tartott abból, miképpen fog viselkedni, ha hirtelen
               rátámadnak, hogy mereszti ki visszautasító csodálkozásra két szemét, milyen
               mozdulatot tesz a karjával, hogy billenti oldalra kíváncsian fejét. Mindez, a
               védekezésnek, az ellenállásnak ösztönszerű gondolata tetőtől talpig átfonta,
               körülkígyózta... Ezért esett jól néki a gyors iramban tovaszálló, idegen vidékek
               némasága, szűzies szótlansága, a távoli mezők, a felbukkanó szántóföldek és apró
               zsupfedelű házak őszinte fehérsége.</p>
            <p>Azt tudta, hogy ezzel a vonattal már tovább nem utazhatik. Mert csak a véletlen
               szeszélyének köszönhette, hogy a kis balatoni állomáson megmenekült. Ebből a vonatból
               okvetlenül ki kell szállnia, mert ami itt sikerült, az nyilván nem fog sikerülni
               Nagykanizsán, ahol már várják és ahol nagyobb apparátussal fogják ellenőrizni a
               gyorsvonatot, rendőrökkel és csendőrökkel, kutató, gonoszlelkületű emberekkel,
               akiknek nincsen más dolguk, csak az, hogy Szabadi Aladárt elfogják. Már alkudoznak a
               fejére, mert a bank bizonyára nagy összeget tűzött ki, hogy minél előbb
               kézrekerítsék... Kétszázezer pengőt sikkasztott...</p>
            <p>Az elhatározása, hogy nem utazik tovább, mégis pillanatokra nyugodtabbá tette.
               Hirtelen felállt az asztal mellől, körülnézett és mint aki már egészen biztos a
               dolgában, forró vágyat érzett aziránt, hogy újra embereket lásson, találkozzék
               azokkal, akikkel együtt indult el Budapestről.</p>
            <p>Még percekig ottmaradt az étkezőkocsiban, bosszantotta, hogy ennyire ideges, amikor a
               bűnt elkövette, sokkal komiszabb volt önmagával szemben, hallatlan nyugalmat és
               elszántságot tudott magára erőltetni. Azt hitte, hogy ez a lelkiállapota végig fogja
               kísérni menekülő útján. Nem, nem szabad, hogy ellankadjon, hogy az első zavaró perc
               rémülete lenyűgözze. Eddig nem történt semmi. Amitől megijedt, az elmúlt. Itt áll és
               senkise figyel rá, senki se gondolhat arra, mire gondol ő, senki se olvashat le az
               arcáról semmit és senki se láthat bele vívódó és kínlódó bensejébe.</p>
            <p>Megfordult, ment kifelé. Az étkezőkocsi ajtajában újra megállt. Magdára gondolt.
               Visszamenjen-e a fülkébe, ahol az idegen asszony egyedül ül, talán azon töpreng,
               hova tűnt el utitársa, miért szállt ki búcsúzatlanul valamelyik állomáson és ha még
               nem szállt ki, miért kerüli oktalanul?... Ahogy az asszonyra gondolt, újra a régi
               Szabadi Aladár léhasága, nőhódító, nyegle vágyakozása kerekedett fölül benne, a
               mának, a pillanat gyönyörűségének, perc-csaló boldogságának élő ember buta
               könnyelműsége: látnia kell az asszonyt, aki bánatos szomorúsággal ült mellette és
               akinek hangjában mély, nyugtalan fájdalom rezdült meg és aki mégis el tudta titkolni
               előtte, bármennyire is faggatta, szomorúságának és levertségének okát. Kérdezte,
               zaklatta, évődött vele, de az asszony bágyadt, kék szeméből nem tudott semmit se
               kiolvasni, márványfehér, szelíd arcának mozdulatlansága nem árult el semmit, olyan
               volt, mint egy szótalan, tiszta szobor, amely némaságában is panaszkodik és
               sír...</p>
            <p>Örült, hogy ilyen útitársra akadt. A nő mindennél jobban izgatta és lázította
               életében, soha nem is gondolt arra, hogy kitérjen az izgalmak elől és most százszoros
               mohósággal hajolt bele a kínálkozó kalandba, amelyről még nem tudta, igazán kaland-e,
               vagy csak közönséges véletlen, az idő előrlése az unalmas gyorsvonaton.</p>
            <p>Már a zsúfolt folyosókon mászkált, szimatoló füllel lesegette, mit beszélnek az
               utasok, észreveszik-e, hogy ő az imént még nem volt közöttük és fecsegnek-e arról,
               hogy itt egy sikkasztót kerestek? Itt-ott fixírozott is egy-egy alakot, de a piros
               arcokból nem tudott semmi se kiolvasni és a tovavesző megjegyzésekben sem volt egyéb,
               mint idegen embereknek időtkergető szavai Pestről, fürdőről, pénzről, börzéről,
               bukásról és asszonyokról.</p>
            <p>Végre az egyik kocsi sarkában olyan szavakat is hallott, amelyek valóban érdekelték.
               Egy idősebb, fehérszakállas ember ezeket mondta:</p>
            <p>- Az egész csak felületes ellenőrzés volt, mert semmi se bizonyítja azt, hogy valóban
               nincs közöttünk a keresett sikkasztó. Hiszen alig nézték meg az utasokat, mindössze
               annyit hallottunk, hogy egy szőkebajuszú fiatalembert keresnek.</p>
            <p>Egy serdülő leányka állt mellette, az felelt az öregúrnak:</p>
            <p>- Szőkehajú? - És nagyokat kacagott.</p>
            <p>- Igen, igen, hát nem hallottad, hogy a vasúti liszt különösen arra helyezte a
               hangsúlyt, hogy a sikkasztónak szőke bajusza van!</p>
            <p>Egy rőthajú ifjú volt a harmadik, aki résztvett a beszélgetésben. Kínosan krákogott
               és hadarva mondta:</p>
            <p>- Még jó, hogy én beretváltatom a bajuszomat, mert ha a hajam vörös is, de azért a
               bajuszom szőke.</p>
            <p>A kisleány közbevágott:</p>
            <p>- Magát még le is tartóztatták volna!</p>
            <p>- Én is arra gondolok, még szerencse, hogy nem hordok bajuszt.</p>
            <p>Ennyit hallott Szabadi Aladár és iszonyúan nevetett magában. Ott áll mellettük, róla
               beszélnek és sejtelmük sincs arról, hogy egy levegőt szívnak az üldözöttel és hogy a
               sikkasztó milyen kényelmesen hallgatja ki megjegyzéseiket és mennyire nevet az
               ostobaságukon.</p>
            <p>Most hirtelen arra gondolt, hogy talán mégse kellene kiszállnia a vonatból, talán
               éppen az lesz a végzete, ha abbahagyja az utazást. Ha már egyszer elindult, kár
               volna, ha az első rémület visszatartaná. Néki rohannia kell, talán így mégis
               nehezebben érik utól, mintha egy-két napra elbúvik valahol és valami szemfüles,
               gyanakvó ember mégis csak ráismer, alig néhány órányira a fővárostól.</p>
            <p>Amint fel- s alásodródott a folyosón, eszébe jutott, hogy a táskáját bennhagyta az
               étkezőkocsiban. Egyáltalán nem rémült meg, mert ebben a pillanatban érezte először,
               hogy nem is törődik valami nagyon az elsikkasztott pénzzel és bár ösztönszerűen
               tiltakozott ellene, hogy pénze esetleg el is veszhetnék, ez a tiltakozás nem volt
               valami erős. Kénytelen-könnyedén bele is törődnék, ha most arra a váratlan
               fölfedezésre jutna, hogy itt áll egy fillér nélkül, és ő, aki néhány perccel ezelőtt
               még dúsgazdag ember volt, üldözött, önmagát gyötrő, idegen élet előtt álló, idegen
               gyönyörökre szomjuhozó - most újra ugyanolyan senki, mint amilyen tegnap volt...
               Kifosztott senki, de boldog és elégedett, akár vissza is fordíthatná a vonatot. A
               vonat visszamehetne Budapestre és ő, mintha semmi a világon nem történt volna,
               nyugodtan beállíthatna hivatalába. Ha valaki mégis meggyanusítaná, közönnyel vághatná
               a szemébe:</p>
            <p>- Keressétek ki zsebeimet, jöjjetek el a lakásomra, nézzétek meg a szívemet, mindenem
               üres, semmim sincs, koldus-szegény vagyok.</p>
            <p>De azért ment, a szeme előtt felvillant a kicsiny táska rikoltó, rézvörös színe,
               platinás zára, amint ott fenn hever a poggyásztartóban.</p>
            <p>Benyitott az étkezőkocsiba. Egy pincér állt a középen, meglátta Szabadi Aladárt,
               feléje indult és azt kérdezte, hogy mivel szolgálhat.</p>
            <p>- Mi a legközelebbi állomás? - kérdezte tőle.</p>
            <p>Nem vette észre, hogy amióta a kis állomásról elindultak, már kétszer is megállt a
               vonat egy-egy percre.</p>
            <p>- Mingyárt Fonyódon leszünk - mondta a pincér.</p>
            <p>- Fonyódon? - kérdezte Szabadi Aladár, de inkább önmagától, mint a pincértől, aki
               elsomfordált mellőle.</p>
            <p>Lehorgasztotta fejét és Fonyódra gondolt Nem tudta hirtelen elborulásában, miért
               gondol ilyen nagyon Fonyódra, erősen és hevesen vitatkozott önmagával egymásra
               torlódó emlékei között mintha már hallott volna valamit Fonyódról, ámbár soha ott nem
               volt. Most már világosan emlékszett rá, hogy valami köze van hozzá, talán otthon,
               amikor a menetrendet olvasgatta, akkor ütődött különösen szemébe ez a balatoni
               állomás, össze-visszagabalyogtak gondolatai, de nem tudott kihámozni belőlük semmi
               megnyugtatót.</p>
            <p>A táskát térdére csúsztatta, felöltőjét karjára tette, puha kalapját lehúzta szemébe,
               a széket, amely merev közelségben volt a kényelmetlen vasúti asztalkához, kissé
               hátratolta, két lábát kinyújtotta, úgy töprengett tovább. Erőltette, kínozta agyát,
               mintha semmi a világon nem történt volna vele, mintha életének csak ez az egyetlen
               feladata várna még reá, hogy Fonyód titkát kell megfejtenie. Mikor hallotta ezt a
               szót, egy elhalványult iskolai emlék pattant-e ki az agyából, vagy útközben sodródott
               eléje a somogyi falucska képe? Nem tudott eligazodni töprengései zűrzavarában. Kerge
               tacskónak érezte magát és bosszantotta, hogy most már félhalkan is azt rebegi, hogy
               Fonyód, Fonyód.</p>
            <p>A vonat megállt.</p>
            <p>- Fonyód - kiáltotta odakünn a kalauz.</p>
            <p>Szabadi Aladár felugrott. Kihajolt az ablakon, nézte a friss, tüzes fényben
               sziporkázó, kedves kis állomást, az állomás lármás nyüzsgő képét. Nagyon sok apró
               gyermeket látott, fiúkat, leányokat vegyest, pőrén öltözött asszonyokat, sötétvörösre
               lesült arcokat, kacér napernyőket, szandálos öregurakat. Végtelen üdítő, jóleső és
               felpezsdítő zsongás szűrődött fel hozzá: a balatoni élet melegsége, gondtalan, drága
               derűje, a pihenése és tétlenségbe omlott emberek édes kacagása, hangjuk láztalan
               öröme és mindez, amint frissen, majdnem mámorítóan hullámzott feléje, teljesen
               beborította és átölelte. Megfeledkezett meneküléséről, az óceánról, azt érezte, hogy
               ő is ide utazott, itt kell kiszállnia, meg kell fürödnie a Balatonban, meg kell
               hemperegnie a lágy, selymes iszapban, dévajkodnia kell ifjú leánykákkal, mint ezeknek
               a boldogoknak, akik itt töltik minden gondttól és minden gyötrelemtől távol a két
               hetüket, a tíz napjukat, vagy azt az egy napot, amelynek eltöltésére a faluból, vagy
               a közeli szomszédságból ideözönlöttek.</p>
            <p>- Milyen jó volna ha...</p>
            <p>Nem tudta befejezni a gondolatát, mert hirtelen meglátta Magdát... Most már mindent
               tudott, tudta, mi köze Fonyódhoz, eszébe jutott, hogy az asszony megmondta néki az
               úton, hogy Fonyódra utazik... Magda egy pillanatig megállt a kijárat előtt,
               megfordult, mintha keresne valakit. Az arcán most halovány pír derengett, bámuló, kék
               szeme tisztán fénylett, fekete, kissé kuszált haja ráomlott a homlokára és a
               nyakára.</p>
            <p>Szabadi Aladár boldogan látta, hogy milyen csodaszép ez az asszony. Útközben a maga
               izgalmának és titkainak a borúján át talán észre sem vette, hogy az idegen asszony
               maga a hívó és csábító, titokzatos és rejtelmes élet. A szíve megdobogott, a vére
               felforrt, a lába megremegett, de még mindig nem tudta, mit csináljon, mit kezdjen
               Fonyóddal, benne hagyja-e a szívében, mint egy megoldatlan titkot, vagy pedig
               vállalkozzék-e rá, hogy ezt a titkot is meg kell fejtenie.</p>
            <p>Szaggatott, ideges fütty hasította át a levegőt, a vonat megmozdult, Szabadi Aladár
               kirohant az étkezőkocsiból, feltépte a kocsi ajtaját és a már mozgásban lévő vonatról
               leugrott...</p>
            
         </div>
         <div type="chapter">
            <head>IV.</head>
            <p>Két napig nem mozdult ki a szállóbeli kis szobájából. Egész nap a dívánon hentergett,
               majdnem apátiába süllyedt. Nem érdekelte a fürdő közönsége, az sem jutott eszébe,
               hogy meg kellene keresnie Magdát és hogy tulajdonképpen az ő kedvéért szakította
               félbe utazását.</p>
            <p>A harmadik napon megunta önkéntes rabságát és kora reggel sétára indult. Végigloholt
               a Balaton partján, lement az állomásra, elindult a falu felé, beletévedt az állomás
               közelében lévő kicsiny erdőbe. Nézte az embereket, csupa idegen arc nevetett rá, most
               nem ismert azokra, akiket néhány nappal azelőtt az állomáson látott. Elhatározta,
               hogy kikutatja Magdát. Korholta magát, hogy ily sokáig nem gondolt rá, talán azóta el
               is utazott, Fonyód csak átmeneti állomása volt nyaralásának és azóta Isten tudja,
               hol van. Talán Abbáziában, Cirkvenicában, vagy talán Velence felé vette az
               útját.</p>
            <p>- Megmenekültem - ujjongott magában. - Azóta biztos, hogy Trieszt, vagy Bréma körül
               üldöznek és egyetlen buta detektívnek sem jut eszébe, hogy én Fonyódon üdülök.</p>
            <p>Délben lement a szálló teraszára és ott megebédelt. Egyedül ült a kis asztalkánál,
               lapokat kért, nagy megdöbbenésére látta, hogy a pesti lapok tele vannak a Francia
               Banknál történt sikkasztással. Részletesen leírták, hogy Szabadi Aladár pénztáros
               miképpen tulajdonított el kétszázezer pengőt, milyen ember volt, hol fordult meg,
               kikkel érintkezett, kik voltak a barátai, miféle mulatóhelyekre járt, mikor látták
               utoljára a turfon, hogy készítette elő ravaszul a sikkasztási tervet, hogy
               tévesztette meg modorával, biztos fellépésével a környezetét, mennyire bíztak benne
               és így tovább! Ez volt a lapokban és az is, hogy üldözik, hogy a legkitünőbb
               detektíveket bízták meg a nyomozással, hogy a nyomozást a legravaszabb
               rendőrkapitányok egyike vezeti, akinek ezen a téren már nem egy kitünő sikere
               volt.</p>
            <p>Eleinte megdöbbenéssel olvasta a róla szóló tudósításokat, később nevetett az ujságok
               fantáziáján, mosolygott azon, amit róla írtak, alig akadt egy-egy sor, amely a
               szívéig hatott volna. De a szenzációt mohón falták az olvasók, ő pedig nyugodtan ül
               itt a fonyódi szálló teraszán, húslevest eszik, utána borjúsültet, egy pohár borral
               enyhíti torkának szikkadtságát és végtelen nyugalom, az önelégültségnek a gyönyöre
               ömlik el rajta, mennyire túljárt mindenkinek az eszén és milyen isteni gondolat volt
               az, hogy nem folytatta az utazást. Az egyik lap azt is megírta, hogy Nagykanizsán
               letartóztattak egy szőkebajuszú fiatalembert, aki feltűnően hasonlított őhozzá, mert
               azóta az arcképét is sokszorosították és ezeket a rendőri fényképeket mindenfelé
               szétküldözgették. A nagykanizsai fiatalember váltig tagadta, hogy valami köze volna a
               pesti Szabadi Aladárhoz, de csak hosszas és körülményes igazoltatás után bocsátották
               szélnek. A pesti lakását is felkutatták, beidézték az ismerőseit, kihallgatták a
               barátait, de senki semmiféle komoly adattal nem tudta a nyomozást támogatni. A
               pályaudvarokon, útközben nem ismerte fel senki, és amint most a teraszon, a hangosan
               diskurálgató emberek közölt körülnézett, itt sem látott ismerőst, aki árulója lehetne
               és leleplezhetné.</p>
            <p>Valami kábult gyönyör zsongott az idegeiben, arra nem gondolt, hogy az ujságokat is
               olvashatja, olyasféle érzése támadt, mintha a sajátmaga nekrológját olvasná, mint a
               tetszhalott, akit már elparentáltak és akiről kiderült, hogy nem halt meg
               komolyan.</p>
            <p>Most figyelni kezdte a környezetét. Hangokat hallott és megdöbbent, mert róla
               beszéltek. A távolabbi hangokat is megfigyelte, ott is róla beszéltek. Csodálkozott,
               hogy ezt eddig nem vette észre, nem tudta hogy a fürdőpublikumnak ebben a pillanatban
               nincs más témája, mint a Francia Banknál történt sikkasztás. Mások kezében is pesti
               ujságok voltak, hosszasan magyarázgatták egymásnak a sikkasztás történetét, a
               nyomozás részleteit, az ujságok megjegyzéseit. A kíváncsiság és a találgatás láza
               izgatta az embereket. És Szabadi Aladár ebben az izgatott hangulatban majdnem egy
               teatrális pózra ragadtatta magát. Fel akart ugrani és ki akarta ordítani a
               találgatóknak:</p>
            <p>- Ostoba emberek, hát nem látjátok, nem veszitek észre, hogy itt ülök köztelek, nem
               látjátok, hogy ez az a kéz, amely az idegen pénzhez nyúlt, nem veszitek észre, hogy
               ez az agy, amely a gazságot kieszelte, hogy ez az a szem, mely a messze idegenbe
               nézett és tűzött és nem veszitek észre...</p>
            <p>Ezt szerette volna kiordítani, a sikerre volt kíváncsi, az elképedésre, az elbámuló
               arcokra, a csodálkozó szemekre, bár magát bűnösnek nem tartotta... Amit tett, az
               életért tette, mert szerette az életet és szebbre, jobbra vágyott, mint amit néki a
               mindennapi hétköznapja nyújtott. Nem akarta és nem tudta megérteni, miért van több
               joguk a bank vezéreinek különösebb és jobb élvezetekre, nagyobb és szédítőbb
               mámorokra, szebb és díszesebb asszonyokra, pazarabb és lángolóbb éjszakákra, mint
               néki...</p>
            <p>De csak néhány pillanatig merüli fel az agyában ez az ostoba ötlet, aztán újra csak
               éles figyelője lett a tovasuhanó szavaknak, nézte az embereket és kezdte önmagában
               megállapítani, hogy ez kicsoda, amaz kicsoda, ez mi lehet otthon, és a majdnem
               egyforma fürdőruhák sablónjaiból kezdte kihámozgatni az emberek lelkeit, azt, hogy
               tulajdonképpen kik és mik...</p>
            <p>A szomszédságában egy hangos, fecsegő ember ült a feleségével. Erről megállapította,
               hogy ez kereskedelmi utazó. Amott egy szájas, hadaró emberkét látott, ugri-bugrinak
               látszott, át-átkiabált a szomszédaihoz, erről hamarosan megállapította, hogy
               álhirlapíró. Lejjebb egy tiszt ült, komolyan és szótlanul, de ő is hevesen lapozgatta
               a kezében lévő ujságot. A terasz sarkán őszhajú vénkisasszony magyarázgatott valamit
               egy fiatal lánynak, aki nem lehetett több tizenöt évesnél, de maga volt az édes báj,
               a szűzies kedvesség. A lányka végtelen odaadással csüngött az öreg kisasszony
               előadásán. Az öreg hölgy valószínűleg angolul beszélt, selypített, habzsolta a
               szavakat és a kislány ajkairól is idegenszerűen hullámzottak feléje az értelmetlen
               szavak.</p>
            <p>Most egy púpos emberke lépett a teraszra, a kezében nagy, virágokkal teli kosarat
               tartott, minden asztalnál megállt, mindenki vett tőle virágot. Elébe jött, őt is
               megkínálta, ő is kiválasztott magának egy szál szegfűt, kifizette, beletűzte a
               gomblyukába és tovább figyelte az embereket.</p>
            <p>Az, hogy hallgatnia kellett, lesújtóan kínozta. Kimondhatatlan vágyat érzett, hogy
               már hallja egyszer a saját hangját. Beszélnie kellett valakivel. Érezte, hogy nem
               bírja tovább ezt a konok szótlanságot. Bármiről a világon, multról, életről,
               szerelemről, ifjúságról, de beszélnie kell, mert nyelvének ez a béna rabsága kínozza
               és megöli.</p>
            <p>- Nem, nem, nem lehet ezt tovább így kibírni - gondolta magában, - hisz ez hasonlít
               ahhoz, mintha már börtönben volnék és négy fal között ülném le sanyarú életemet. De a
               négy fal között is ordíthatnék, hogy megremegne a börtön és itt hallgatnom kell, nem
               engedhetem meg magamnak azt a luxust, hogy leleplezzem magam. Hallgatnom kell, hogy
               ne figyeljenek rám, el kell titkolnom, ki vagyok, pedig most nem ég bennem más vágy,
               minthogy beszéljek, beszéljek, szüntelenül, sokat, végtelenbeveszőt, hadarva,
               feleselve és fecsegve, hogy elfeledjem, ki vagyok, miért vagyok itt és miért kell
               állandóan más emberek, idegen szívek érzéseibe beletemetnem a magam háborgását és a
               magam rettentő szerencsétlenségét.</p>
            <p>Mégis megbánta, amit tett, szerette volna meg nem történtté tenni a sikkasztást s
               visszacsempészni a pénzt. Ha módja lett volna rá, a táviró reszkető erén sugározta
               volna vissza, mint egy láthatatlan varázsló a rettenetes összeget, hogy folyjék,
               háramoljék vissza a bank félelmetes szekrényeibe, nem kell néki, nincs szüksége rá,
               visszaadja, nyújtsanak lelehetőséget rá, hogy újra szegény legyen, mint amilyen
               évekig volt.</p>
            <p>És akinek a kedvéért abbahagyta az utazást azt nem látja... Vagy igazán az ő kedvéért
               szállt ki Fonyódon? Magda volt az, aki vonzotta, aki úgyszólván kihúzta a
               vonatból?... Ismerte önmagát, mindig könnyelmű volt, ami az életében eddig szép, mély
               és elragadó volt, az mind a pillanat nagyszerű könnyelműségéből fakadt, a bor, amely
               megrészegítette, a szerelem, amely elkábította, annyi kaland, amely átfonta és
               besűrűzte az életét, mint az erdei lakot a vadrepkény finom erei: - mind, mind a
               pillanat vad kábultságából csordultak ki, édességek, amelyeknek a mérge csak később
               kristályosodott ki fáradt ínyén.</p>
            <p>Magda volt, ő volt, ő miatta szállt ki a vonatból...</p>
            <p>De hol lehet Magda? Hová tűnt el? Miért nincs itt az idegen emberek között az
               egyetlen ismerőse, aki nem idegen néki?... Bárhogy tagadná is az asszony, ők már nem
               idegenek egymásnak. Ismerik egymást, nékik már titkaik vannak, egy utazás
               véletlenének a titkai. Az a titok, hogy Szabadi Aladár otthagyta a fülkében és a
               vonat feltartóztatása után többé nem tért hozzá vissza.</p>
            <p>Vajjon gondolt-e erre Magda? Meggyanusította-e őt? Gondolhatott-e arra, hogy a
               keresett sikkasztó azonos azzal a szőke ifjúval, akivel együtt töltött néhány órát és
               aki szép szóval, csábító hanggal, az unalmas ismeretségnél talán több lélekkel
               szórakoztatta őt a vonat egyhangú zakatolása közepette? Gondolhatott-e arra, hogy az
               eltűnt ember azért tűnt el, mert el kellett rejtenie magát? Vajjon ráismerne-e most,
               ha elébe állna és azt mondaná néki:</p>
            <p>- Én vagyok az, akit egy pohár friss vízért küldtél az étkezőkocsiba a balatoni kis
               állomáson...</p>
            <p>De akár gondolt rá, akár nem, meg kell találnia, mert bizonyára itt van. Valamit, ha
               még oly keveset is, mégis elárult a lényéből, azt, hogy boldogtalan, és nekik
               kettőjüknek, a világ két legboldogtalanabb emberének, itt találkozniok kell, hogy
               megvigasztalják egymást és elfeledjék a boldogtalanságukat...</p>
            
         </div>
         <div type="chapter">
            <head>V.</head>
            <p>Szabadi türelmetlenül ült a helyén, rohanni szeretett volna, belevetni magát a
               Balatonba, talán úszkálás közben rátalál Magdára, megfoghatja hófehér kezét, vagy
               megtalálhatja egy csendes kabin bensejében, amint gyanutlanul áll ott,
               fürdőkosztümjének szédítő szépségében... Vagy talán az erdő avarjában szédeleg
               egymagában és ő is várja az ifjút, akit meglátott és akit visszavár egy pohár friss
               vízzel a kezében és talán az a friss víz csak játék, mert nem is víznek, hanem
               csóknak hívják.</p>
            <p>Egészen magába mélyedt. Észre se vette, hogy a terasz lépcsőjén valaki könnyedén
               felfelé libben, megáll a terasz közepén, körülnéz, meglátja őt és feléje indul.</p>
            <p>- Szervusz! Hát te itt vagy?</p>
            <p>Szabadi fölvetette a tekintetét. A szíve dobogása elállt, piros ajka elhalványodott
               és halántéka veszettül kezdett lüktetni. Szeme káprázott, azt hitte, hogy vége
               van.</p>
            <p>De azután kitisztult előtte a levegő és megismerte Mancit, a kedves, jókedvű leányt,
               a könnyelmű éjszakák bohó kis lepkéjét az egyik budapesti orfeumból. Még nem
               nyújtotta néki oda a kezét, még nem felelt néki, mert magában arra gondolt, tudja-e
               ez a lány az ő nevét. Ha tudja, hogy ő Szabadi Aladár, ha valaha elárulta ezt néki,
               ha valamelyik barátja megmondta a leánynak, hogyha az a lány most emlékszik erre, ha
               olvasni tud és olvasta az ujságban a Francia Bankban történt sikkasztást, akkor néki
               vége, mert ez a leány őt rögtön le fogja leplezni és a következő pillanatban ő már
               nem fonyódi fürdővendég, akiről az idegenek talán azt hiszik, hogy valamelyik somogyi
               mágnás, hanem közönséges sikkasztó.</p>
            <p>A leány leült melléje.</p>
            <p>Ahogy Szabadi Aladár nem örült a találkozásnak, Manci sem örült annak, hogy itt
               váratlanul egy orfeumbeli ismerősére akadt. Manci ugyanis Fonyódon mint grófnő
               szerepelt. Attól félt, hogy pesti ismerőse el fogja árulni vén, hülye barátjának,
               hogy ő nem grófnő, hanem közönséges buffetleány és akkor vége a nyaralásnak, a jó
               életnek, a pénznek, dicsőségnek és ünnepeltetésnek, amelyben itt része volt és
               barátja szakítani fog vele, leleplezi és elkergeti.</p>
            <p>- Hát le hogy kerülsz ide? - kérdezte Szabadi Aladár.</p>
            <p>- Jó, hogy látlak - mondta Manci. Fejét egészen odahajtotta a férfi fejéhez és
               suttogva rebegte el a mondókáját.</p>
            <p>- Kérlek szépen, nekem egy nagy kérésem van.</p>
            <p>- Parancsolj! - mondta jéghideg hangon és fölényesen Szabadi.</p>
            <p>Mert a leány rajtacsüngő, félénk szeméből észrevette, hogy fogalma sincs a
               sikkasztásról és még kevesebb fogalma van arról, hogy kivel beszél. Ő csak olyan
               névtelen és idegen ismerős volt az ő számára Pesten, mint annyi sok száz más, aki az
               éjszakai élet egyforma torlódásában elébe került. Az ilyenfajta nő a legritkábban
               tudja, kinek a pezsgőjét issza, kinek a pénzéből ruházkodik, ki vesz néki
               selyemharisnyát, ki kocsikáztatja meg a Stefánia úton. A név az nem fontos, ott csak
               a pénz, a könnyelműség, a jókedv és a mámor az úr, a férfi csak a külsejével
               szerepel, a nevével ritkán, vagy soha.</p>
            <p>- Parancsolj! - ismételte meg Szabadi.</p>
            <p>- Már messziről láttam, hogy itt ülsz a teraszon, nem is tudom, hogy szólítsalak,
               bizony a nevedet már elfelejtettem...</p>
            <p>- Nem tesz semmit - mondta Szabadi. - Elég ha én tudom, hogy téged Mancinak
               hívnak.</p>
            <p>- Igen, de itt nem vagyok Manci, én itt, de ki ne nevess, kérlek, én itt grófnő
               vagyok...</p>
            <p>- Grófnő? - nevetett Szabadi.</p>
            <p>- Igen, igen, grófnő vagyok, ez most az én üzletem. Megismerkedtem itt tudniillik egy
               úrral, már nem egészen fiatal, de nagyon gazdag, ő megszólított a vízben, megfogta a
               kezemet és beszélni kezdett velem és én láttam, hogy tetszem néki és
               visszautasítottam - kikértem, azt mondtam néki, hogy én grófnő vagyok. Az öreg ezt
               elhitte, én itt a legjobb társaságokban fordulok meg, itt nyaral a zalai főispán is
               és én tegnap a zalai főispánnéval sétáltam a fonyódi korzón és én most arra kérlek
               téged, hogy te is grófnőnek szólíts engem... Meddig maradsz itt? De ameddig itt
               maradsz, addig én csak legyek grófnő és ha te azt akarod, én téged grófnak
               szólítalak.</p>
            <p>- Köszönöm, grófnő - mondta boldogan Szabadi Aladár. - Hát az csak természetes, hogy
               én ezt megteszem neked. De te is tedd meg azt, amire én kérlek.</p>
            <p>- Nagyon szívesen - felelte Manci és boldog volt, szerette volna a fiatalember arcát
               megcsókolni, de azt mégsem merte megtenni, mert annyit tudott, hogy ez egy grófnőhöz
               nem illik.</p>
            <p>- Én arra kérlek, hogy te se ismerj engem, én se ismerlek téged. Ne mondd senkinek,
               hogy pesti vagyok és ne mondd senkinek, hogy valaha láttál az életben... Én
               tudniillik...</p>
            <p>- Tudom már - szakította félbe Manci, - biztosan valami asszonnyal vagy itt, te
               hűtlen kígyó.</p>
            <p>- Na, látod, örülök, hogy kitaláltad. Tehát mi nem ismerjük itt egymást. Te nem
               ismersz engem, én nem ismerlek téged. Ne is köszönjünk egymásnak!</p>
            <p>A grófnő felállt, előkelően megbiccentette a fejét, azután végigpáváskodott a
               teraszon, lelibegett a lépcsőkön és csakhamar eltűnt Szabadi utána bámuló szeme
               elől.</p>
            <p>Most néhány muzsikus cigány jelent meg a teraszon. Itt az volt a szokás, hogy a
               kitünő ebédet rossz muzsikával ízetlenítették el.</p>
            <p>A cigányok cincogni kezdtek. Szabadi felállt és elsompolygott.</p>
            
         </div>
         <div type="chapter">
            <head>VI.</head>
            <p>Szabadi a Balaton homokos partján üldögélt és Badacsony felé bámult. Badacsony felé
               éppen most indult el a kicsiny, fehér gőzös, amely a távolból olyan volt, mintha
               olvadó cukorsüteményt bocsátottak volna a vízre és a közeledő alkonyat enyhe
               félhomályában, amint a túlsó parton Siófok felé igyekezett, egyre kisebbedett és
               olvadozott volna a hullámok forró ölelésében. Szabadi egy ilyen kis cukorsüteményre
               szeretett volna felülni, hogy Almáditól egészen Keszthelyig végigrohanjon a
               Balatonon, kora délelőttől késő alkonyatig, késő alkonyattól reggelig, mindig a
               párás, friss, vizes levegő üdítő csapkodásában, hogy mindent, mindent elfeledjen és
               minden kínzót kiöljön gyötrő gondolatai árjából.</p>
            <p>Valami butító tehetetlenség nyomta az agyát az utóbbi napokban. Ahelyett, hogy örült
               volna menekülése váratlan szerencséjének, apatikus és mégis türelmetlen volt, letört
               és mégis lázadó, elszunnyadt és mégis folyton ébredező. Az önmagával küzdő és
               viaskodó eleven leszámolás volt Szabadi Aladár, gazdagsággal rézvörös táskájában és
               végtelen sivár szegénységgel sajgó szívében. Most ostoba embernek tartotta magát,
               aki ostobaságból követte el a bűnt, szegény fickó volt, mint annyi sokan Budapest
               szennyes áradatában, gazdag akart lenni és íme, nem tudott élni gazdagságával.</p>
            <p>És most itt ült a Balaton partján, cukorsüteménynek nézte a hajót, csöpögő aranynak
               az alkonyatban vöröslő napot és vérszegény reménynek azt az asszonyt, akit keresett,
               aki után loholt, aki kerülte őt és úgy látszik, nem akart többet szóbaállni
               vele...</p>
            <p>Már tudta, hol lakik. Egy csendes villa magányosságában töltötte napjait. Ha
               kopogtatott az ajtaján, nem kapott választ. Ha feje belehajolt nyitott ablakába, üres
               volt a szobája. Ha halkan hívó szava gyengéden és szerelmesen rebegte a nevét, senki
               sem felel neki. Ha titokban meglepte, eltűnt előle.</p>
            <p>Mindenkit ismert már, mindenkiről tudta, csak Magdáról nem tudta, hogy ki, csak Magda
               nem akart vele újra megismerkedni.</p>
            <p>Ott ült a Balaton partján és már előre félt, hogy Bertalan, az álhirlapíró, mingyárt
               melléje telepszik és újra elmondja, amit már annyiszor hallott tőle, hogy tizenhat
               kőnyomatos lapnak a munkatársa és újra eldicsekszik vele, hogyan írta volna meg a
               Francia Bank sikkasztójárói a riportot, miképpen indította volna meg a nyomozást, ha
               ő lett volna a detektívfőnök, akit különben tehetségtelen embernek tartott, mert az
               egész nyomozást helytelen irányba terelte és fiaskóba vitte...</p>
            <p>Ott lihegett a sekély vízben a teraszbeli fáradt agglegény, örökké a nők szoknyája
               körül legyeskedő, aki azt hitte magáról, hogy ő a legdélcegebb ember a föld
               kerekségén, és a legötletesebb társalgó, holott szegényes kaszárnya-stílusa alig ért
               fel egy szerelmi levelező bárgyú szellemességével. Ezt is útálta...</p>
            <p>De még jobban útálta az utazót, akiről már megtudta, hogy Filipnek hívják és még
               jobban undorodott a feleségétől, aki kellemetlen és tolakodó volt, és most arra
               utazott, hogy fonyódi szórakozását kalandokkal fűszerezze. Kövérkés, rosszul
               öltözködő asszony volt és mellette az ura olcsó vicceivel, lomha járásával úgy tűnt
               fel, mint egy nehézkesen ballagó, lompos kutya, mégis annyira összeillettek, hogy
               egymás nélkül nem tudta volna őket elképzelni. És nem lett volna teljes a napja, ha
               Filipet és Filipnét nem látta volna a teraszon ebédelni, a Balaton hullámaiban egymás
               mellett úszkálni és nem látta volna őket a korzón unalmasan és bambán tipegve és
               ízléstelen megjegyzéseket téve a mellettük elhaladóra...</p>
            <p>Már azt is tudta, hogy az öreg kisasszonyt, akiről azt hitte, hogy angolul beszél,
               Celesztin kisasszonynak hívják, Szigetvárról való és tizenöt éves növendékének Amália
               a neve, árva gyermek, akit gazdag gyámja erre a száraz, puritán vénleányra bízott, s
               valóban úgy vigyáz rá, mint a szemevilágára. Szeme minden rebbenésére ügyel, keze
               minden legyintését megbírálja, nem tűri, hogy hangosan beszéljen és kifogásolja, ha a
               kelleténél élénkebben viselkedik...</p>
            <p>Itt a Balaton hullámaiban látta Mancinak a hülye barátját is. Aszott és sápadt ember
               volt, kopaszfejű és selypítő beszédű, fogatlan, vén kecske, aki agg napjait egy ifjú
               leány illatozásában akarta felfrissíteni és a leány értett hozzá, hogy az öreg vérét
               frissebb pezsdülésre serkentse.</p>
            <p>Még egy férfi lubickolt a Balatonban. Ennek a nevét is tudta, Ladványinak hívták, de
               ettől félt. Nem tudta volna megmondani, hogy miért fél tőle és azt se tudta volna
               megmagyarázni, miért sejtett benne detektívet. De az első pillanattól kezdve, amikor
               Fonyódon meglátta, az volt az érzése, hogy ez az ember őrá leselkedik. Lehet, hogy
               szimatoló, hegyes orra, szúrós szeme, ideges viselkedése, lappangó járása, az, hogy
               mindig váratlanul találkozott vele, keltették fel benne a gyanut. Alig beszélt
               valakivel, de a szeme mindenütt ott volt, ahol az éhes szemnek ott kell lennie,
               mintha karvalyszemével akart volna lecsapni az ismeretlen áldozatra. Ezért óvakodott
               tőle, nem merte megkérdezni, honnan jött, mi a foglalkozása, hátha ezzel igazán
               magára fordítja Ladványi gyanuját.</p>
            <p>Már unta a vizet, a partot, a homokot, únta Fonyód rettenetes egyhangúságát, arra
               gondolt, hogy egy-két nap mulva újra felszáll abba a vonatba, amelyből kiugrott, mert
               akiért idejött, az elrejtőzött előle.</p>
            <p>Végignyújtózkodott a homokban és nem mozdult. Szemét a csodaszép, alkonyati ég tiszta
               azúrjába fúrta bele. Nem törődött vele, mi van körülötte, de érezte, hogy mindenki
               kiszáll már a Balatonból. Látta, amint Amália csodaszép őz lábacskájával ellibbent
               mellette és ahogy a vén, kiégett Celesztin utánasuhant, mint egy csontos kísértet a
               halk alkonyatban. Az álhirlapíró meg akarta szólítani, de elutasítóan legyintett a
               kezével. Majd a homlokára mutatott, mintha azt akarta volna jelezni, hogy fáj a feje
               és pihenni akar és nincs kedve a fecsegésre.</p>
            <p>A kicsiny hajó is eltűnt a szemhatárról, valahol Tihany környékén elkanyarodott Füred
               felé, a nap már a zalai hegyek pereme körül vöröslött, mint egy óriási narancs,
               illatosan, ízét és zamatját csurgatóan. Szabadi úgy vette észre, hogy egyedül fekszik
               a Balaton partján a nagy végtelenségben, elhagyatva, szomorúan, apró, finom
               homokszemekkel beborítva, mint egy tehetetlen állat, amely most merült ki a mélyből
               és itt süttette magát szárazra a nap lankadó hevében...</p>
            <p>Még hallott egy pár hangot, talán Celesztin korholta a kicsiny Amáliát, a púpos
               kertész kínálgatta Fonyód legszebb virágait, vagy az utazó feleselt a feleségével, de
               azután ezek a hangok is elszálltak, csend terpeszkedett körülötte, nyugodt, imádott
               csend, amelyre büszke volt, mert azt hitte, hogy ez a csend az ő bensejéből árad
               szerte, az ő agyából és szívéből sugárzik ki a nyugalom, a tétlenség, a
               megelégedettség iszonyú csendje.</p>
            <p>Így feküdt ott percekig, talán órákig gondolatok és érzések nélkül, amikor egyszerre
               csak elhatározta, hogy ő is elindul. De még nem mozdult meg, amikor csendes, finom
               zörejt hallott maga körül. Nem állt fel, de azért kíváncsi volt arra, ki lehet itt,
               ki kerülgeti anélkül, hogy megszólítaná... Ladványira gondolt. Megint ez a
               veszedelmes véreb leselkedik rá, hogy bilincseit rárakja szabad kezére. De nem
               közeledett senki sem feléje s ő tovább feküdt mozdulatlanul a homokban... Aztán
               féloldalra fordult, jól esett testének a perzselő homok símogatása. Amint a szemét
               jobban kinyitotta, észrevette, hogy a közelében is fekszik valaki, ugyanolyan
               nyugodtan és közönnyel, mint ő. Félig a könyökére dőlt, odanézett. Még jobban
               feltápászkodott, tágra meresztette a szemét és megismerte Magdát.</p>
            <p>Nem tudta, mikor került ide, miért pihen az ő közelében? Vagy talán ez itt az állandó
               kabinja? És ő eddig, ez alatt a néhány nap alatt, amióta Fonyódon van, nem vette
               észre, hogy a szomszédja az az asszony, akit keres? Újra megnézte, valóban Magda
               volt. Felállt, fürdőköpenyét szemérmesen összevonta a tagjai körül, néhány lépést
               tett a homokban elterülő asszony felé, azután megszólalt.</p>
            <p>- Jó estét!</p>
            <p>Az asszony kissé megbiccentette a fejét, a szeme sarkából a közeledőre nézett és
               anélkül, hogy megszólalt volna, csendesen viszonozta az üdvözlést.</p>
            <p>Szabadi kíváncsian állt egy pillanatig mellette, azután újra lekuporodott,
               végigvágódott a homokon, maga köré csavarta a köpenyét és nem szólt semmit.</p>
            <p>- Bocsánatot kérek - mondta később.</p>
            <p>Magda nem felelt semmit.</p>
            <p>- Úgy látszik, nem ismert meg - gondolta magában Szabadi és ez a feltevése bátrabbá
               tette... Vagy csak nem akarja elárulni?</p>
            <p>- Ha meg nem sérteném, úgy látom, hogy egyedül van, nincs senkije, engedje meg...</p>
            <p>- Nincs senkim - ismételte Magda és a hangja majdnem panaszosan rezdült meg...</p>
            <p>De azután mintha észrevette volna, hogy többet árult el magából, mint amennyit akart,
               kijavította a szavait.</p>
            <p>- Máris megyek, mert várnak.</p>
            <p>Szabadi kissé megrázta a fejét.</p>
            <p>- Kérem, ne menjen el. Nagyon kérem, maradjon most itt. Látja, én régen keresem magát
               és bármennyire is furcsának találja, én azért vagyok itt, mert maga itt van és én
               azért fekszem itt a homokban, mert maga is itt fekszik és ha már véletlenül
               megtaláltam, akkor adjon még nekem néhány percet az életéből. Olyan kevés az, amit
               kérek és talán önnek sem sok...</p>
            <p>- Néhány perc, de hiszen én nem is ismerem magát...</p>
            <p>Lehunyta a szemét, mintha az emlékei között kutatott volna...</p>
            <p>- Nem ismer? Ha akarja, szívesen megmondom a nevemet, de higyje el, a név nem jelent
               semmit. Én azt hiszem, hogy mi nagyon régen ismerjük egymást, talán gyermekkorunkban
               együtt róttuk egy vidéki kisváros uccáit, együtt fürödtünk a patakban, amint most
               együtt pihenünk a Balaton partján. Nem gondolja, hogy mi már valamikor
               találkoztunk?</p>
            <p>- Mi, ketten? Nem hiszem...</p>
            <p>- Én pedig azt hiszem, hogy igen. Vagy ha mi nem találkoztunk és ha nem is álltunk
               egymással szemben, mint két ember, de azt hiszem, hogy találkozott a lelkünk,
               találkozott a szomorúságunk. Maga nagyon szomorú asszony...</p>
            <p>Magda tiltakozott.</p>
            <p>- Szomorú? Hagyjuk ezt, ne beszéljünk erről.</p>
            <p>- Azt mondja, hogy ne beszéljünk erről? Jó, nem bánom. Pedig nagyon is szeretne erről
               beszélni, de nincs bizalma hozzám. Azt hiszi, hogy valami hitvány, fürdői kalandról
               van szó. Óh, eszemágában sincs... Higyje el, az ember tehetetlen az ilyen
               találkozáskor, amikor a szem, a hang, az arc, a haj, minden, minden oly ismerős, oly
               kedves, mint szívünk legféltettebb emléke. Kérem, beszéljünk őszintén egymással. Én
               azt hiszem, hogy nekünk találkoznunk kellett. Úgy vártam ezt a napot, amikor mi
               ketten itt találkozni fogunk a Balaton partján, két, látszólag egymásnak idegen ember
               és mégis annyira ismerős egymásnak, mint testvér a testvérnek, szerető a
               szeretőnek.</p>
            <p>Magda nem szólt semmit... Szabadi képzeletében már megmarkolta, fogta s nem akarta
               többé elereszteni.</p>
            <p>- Bocsásson meg, ha megsértettem volna.</p>
            <p>- Óh, szó sincs róla, hisz, amit mond, szavak, bókok, az ember annyiszor hallott már
               ilyesmit.</p>
            <p>- Igen, igen, szavak, bókok, igaza van. De amit én mondok, az az üres szónál mégis
               több és talán mégis több egy kopott bóknál, amire a hódításra vágyó sihederek
               előrekészülnek, vagy amit a gimnazisták előre kiírnak egy regényből és azt gondosan
               bemagolják.</p>
            <p>- Lehet - mondta az asszony. - Mit akar tőlem?</p>
            <p>- Semmit. De egyet tudok, és ezt meg is merem mondani. Maga boldogtalan. Valami nagy
               titka van és maga ezzel a nagy titokkal idebújt egy csendes balatoni fürdőre és azt
               szeretné, ha a levegő, az ég, a víz, a vihar, a susogó erdő, és minden, ami itt van
               és ami itt körülveszi, elfeledtetnék ezt a titkot, kilopnák a maga lelkéből és maga
               frissen, megnyugodva távozhatnék innen.</p>
            <p>- Ki maga? - kérdezte Magda.</p>
            <p>- Én? Magamnak senki, magának, ha úgy akarja, minden - suttogta rejtélyesen
               Szabadi.</p>
            <p>- Úgy? - mondta csukló hangon az asszony és ő is féloldalra dőlt. Merev
               mozdulatlansága most gyönyörű alakja lágy vonalaiba olvadt. Sötéten égő, kék szeme
               kíváncsian fúródott a kalandosan beszélő férfi arcába és némi idegességgel
               kérdezte:</p>
            <p>- Maga ismer engem?</p>
            <p>- Én minden asszonyt ismerek. Magát is ismerem - felelte öntelten és elbizakodva
               Szabadi.</p>
            <p>- Igazán találkoztunk?</p>
            <p>- Mondtam, hogy igen. Kisvárosban, vagy az iskolában, az úton, vagy sétaközben, vagy
               a tengeren, mi egészen biztosan találkoztunk már. És mi egyszer szerettük is egymást,
               és maga most azért van itt, mert én itt vagyok, és én azért vagyok itt, mert magát
               kerestem. Nem ide indultam, valahova messze, messze akartam elmenni, idegen tájakra,
               rettenetes nagy vizeken keresztül, de itt kellett megállanom, mert maga itt van,
               Magda.</p>
            <p>- A nevemet is tudja?</p>
            <p>- Hogyne tudnám! Én itt mindenkit ismerek.</p>
            <p>Az asszony most néhány percig nem szólt egy szót se, mintha gondolkodott volna.
               Jobban maga köré csavarta könnyű fürdőköpenyét, mely árulón sejtette hófehér
               ifjúságát, rejtett szépségeit... De mit akar tőle ez az idegen, ez a kalandor, aki -
               hiába - néki is ismerős volt, mégse tudta most emléke elsüllyedt homályából
               kikutatni, mikor látta először, hol találkozott vele és miket mondott már néki
               életében. Pedig látta már valahol. Arra meg mert volna esküdni, hogy a hangja nem
               ismeretlen előtte. Férfi, férfi. Tolakodik, komisz, mint a többi, de mégis, ennek a
               hangja más... Ahogy ez beszél, az új, ingerlő és szép... Magda kíváncsi lelke az
               érdeklődés nagy hevületével telt meg hirtelen, hogy megtudja, ki ez az ember és ha
               ismeri, miért ismeri, hol találkozott vele először...</p>
            <p>Az alkonyat mind sűrűbb fátylakat eregetett le a Balaton lassan sötétlő vize fölé, a
               part csendes félhomályba veszett, az ég alján, mintha apró, sűrűsödő szürke esőfelhők
               torlódtak volna. Kissé megborzongott, amint a távolból enyhe szél szállt errefelé.
               Arra gondolt, hogy felugrik, felöltözködik és haza rohan. De csak gondolatai voltak
               ennyire bátrak, az akarata sokkal gyengébb volt. Nem mozdult. Várt, várt tovább,
               titkolt mohósággal várta a férfi újabb unszoló szavait. És amikor ez is láthatatlan
               gondolataival küzködött és nem szólt semmit, ő törte meg a csendet:</p>
            <p>- Hát igazán ismer?</p>
            <p>Szabadi elnevette magát.</p>
            <p>- Igazán. Biztos vagyok benne, hogy néhány nap múlva eszébe jut az első találkozásunk
               és akkor meglepetten ad igazat nékem, hogy milyen régi, régi ismerősök vagyunk.</p>
            <p>- Régi ismerősök?</p>
            <p>- Nagyon régiek. Mert maga, Magda, az az asszony, akit én már siheder-koromban
               szerettem, magát kergettem egész életemben, magát tagadta meg tőlem a sors és most,
               amikor az élet visszaadta magát nékem, újjongva kellene kikiáltanom a világnak, a
               Balatonnak, egész Fonyódnak, hogy végre megtaláltam az igazi asszonyomat, aki
               ugyanúgy küzd, nyomorog a lelkében, mint én, aki ugyanolyan földhöz sújtott, mint
               amilyen én vagyok.</p>
            <p>- Földhöz sújtott? - tiltakozott az asszony. - Nem, nem, ezek megint szavak, rút
               szavak, engem nem bántott senki, magamtól jöttem ide, nékem férjem van, és
               kérem...</p>
            <p>Szabadi hirtelen közbevágott:</p>
            <p>- Tudom, hogy van férje. Mert ha nem volna férje, akkor nem volna itt egyedül. De
               mert férje van, azért van itt egyedül... Az asszonyok idemenekülnek a
               boldogtalanságuk elől, ideszöknek az idegenbe és ami a számukra a mindennap
               közönséges gyötrelmeit jelenti, azt nem szívesen hozzák magukkal. Ezért nincs itt a
               maga férje és ezért kell magának itt egyedül lennie...</p>
            <p>Oly ridegen mondta mindezt, mintha milliomodszor hadarta volna el életében.</p>
            <p>- Óh, nagyon téved. Az uram néhány nap múlva itt lesz, utánam jön és igazán csak
               véletlen az ő elfoglaltsága, hogy én nem vele...</p>
            <p>- Tudom, a férjek mindig el vannak foglalva és a férjek életében mindig van egy
               véletlen, amit az asszonyok okosan és ravaszul...</p>
            <p>- De kérem...</p>
            <p>Szabadi most a rendes sablonnal folytatta:</p>
            <p>- Ne tiltakozzék! Tudom, hogy boldogtalan. Azt is tudom, miért boldogtalan. Azt is
               tudom, hogy összeveszett az urával.</p>
            <p>Magda tágra meresztette a szemét, megint nem tudott néhány pillanatig választ adni,
               azután újra megszólalt:</p>
            <p>- Elmegyek.</p>
            <p>- Hiába megy el. Maga boldogtalan, mert szeret. És szeretni mert újra és akkor is,
               amikor egy fáradt szív megtiltotta magának, hogy még egyszer szeressen az
               életben.</p>
            <p>- Én nem szeretek senkit.</p>
            <p>- Minden asszony azt hazudja, hogy nem szeret senkit - gorombáskodott Szabadi.</p>
            <p>- Kérem, ne sértegessen...</p>
            <p>- Bocsánatot kérek, de mondja meg őszintén, tudta-e, hogy keresem magát? Ott
               settenkedtem a kicsiny villa körül, amelyben egyedül lakik, ott leselkedtem maga után
               és csak az bosszantott, hogy ott egy másik emberrel is találkoztam, és arról a
               másikról nem tudom, hogy ki, a maga kedvéért van-e itt, vagy az én kedvemért?</p>
            <p>- Az az ember... Maga is észrevette? - csodálkozott Magda.</p>
            <p>- Ladványi.</p>
            <p>- Ismeri?</p>
            <p>- Nem.</p>
            <p>- Beszélt már vele?</p>
            <p>- Nem.</p>
            <p>- Hát akkor honnan gondolja?...</p>
            <p>- Tudom. Annak az embernek valami köze van magához.</p>
            <p>Magda most Szabadi felé hajolt és bizalmasan, mintha legjobb barátjának mondaná el
               élete legelrejtettebb titkait, más hangon folytatta:</p>
            <p>- Én félek attól az embertől. Nem tudom, hogy ki, még soha élelemben nem beszéltem
               vele, de azt hiszem, leselkedik reám. Én már Pesten is többször találkoztam vele,
               amikor kiléptem a kapu alól, felszálltam a villamosra, amikor a színházból hazafelé
               tartottam, a boltból távoztam. Sokszor láttam ezt az embert. Mintha az árnyéka volna
               valakinek, nem él, nem szól, mégis akar valamit tőlem... Már jobb szeretném, ha
               megmondta volna. Félek tőle, nem tudom, hogy kicsoda.</p>
            <p>- Talán detektív? - mondta Szabadi.</p>
            <p>A szive hirtelen megdobbant, amikor ezt a szót kiejtette.</p>
            <p>- Detektív? - csodálkozott az asszony. - Azt hiszi, hogy detektív?</p>
            <p>- Igen, azt hiszem. Engem les, vagy magát lesi, de lehet, hogy mindkettőnket.</p>
            <p>- Ostobaság - védekezett Magda, - hiszen nekünk semmi közünk sincs egymáshoz.</p>
            <p>- Nincs? Ma nem láttam azt az embert, de határozottan tudom, hogy most is itt van
               valahol a közelben. Lehet, hogy a Balatonban van és onnan hallgatózik. Higyje el, nem
               káprázat az, amit mondok. Ha akarja, szembeszállok vele és ott ütöm le, ahol
               érem.</p>
            <p>- De kérem...</p>
            <p>- Ne, ne tiltakozzék ez ellen! Az asszony mindig szívesen elfogadja a védelmet, még a
               legidegenebb embertől is, ha szüksége van rá. És én talán mégse vagyok magának
               teljesen idegen. Gondolkodjék kissé, végül mégis csak eszébe jut, hogy én ki vagyok
               és miért vagyok itt?</p>
            <p>- Miért van itt? Mit tudom én?</p>
            <p>- Azért vagyok itt, mert szeretem magát, Magda. Az én életem függ attól, hogy itt
               vagyok, ezen a balatoni fürdőn, holott most már a tengeren járhatnék. És én mégis itt
               maradtam, ebben a szomorú és kietlen homokban, mert magát szeretem. Talán az életemet
               kell ezért feláldoznom. És nem mentem tovább. Amikor felharsant az állomáson a
               varázsos szó: Fonyód, akkor ki kellett ugranom és rohantam maga után. Ne, ne, kérem,
               ne szakítson félbe, ez vagyok én, ember, vétkes, könnyelmű, a percnek élő. A perc
               volt az úr rajtam, és ez a perc szédített meg most is. Amikor megláttam a maga
               hófehér arcát, kék szemét és fénylő, fekete haját, ki kellett szállnom a vonatból és
               ha ott rögtön meg kellett volna halnom, akkor se tudtam volna az utamat folytatni.
               Nem ide készültem, más szenvedélyek tüzeltek engem, amikor elindultam, de most itt
               vagyok, most ne küldjön el engem innen, mert engem innen már elküldeni nem lehet. És
               ha akarja, én megmentem magát, megölöm a detektívet, szembeszállok mindenkivel,
               akivel magának valaha az életben baja volt. Maga az én életem, Magda, akit kerestem,
               az igazi asszony, akit már gyermekkoromban is ismertem és aki a férfikorom
               szenvedélye elől mindig elbújt. De most elértem magát, most megfogom a kezét,
               átkulcsolom a nyakát, most nincs menekvése. Ne higyje, hogy őrült vagyok, és ne
               higyje, hogy el akarom magát kábítani, én megmentem magát, mert tudom, hogy
               menekülnie kellett...</p>
            <p>- Hallgasson, kérem, hallgasson!</p>
            <p>- Úgy-e, igazat mondtam?</p>
            <p>- Nem, nem!</p>
            <p>- Igazat mondtam! Igazat mondtam! Tudom, hogy menekülnie kellett, talán a revolver
               csöve elől...</p>
            <p>- Eh, hallgasson, hagyjon magamra!</p>
            <p>- Jó, nem bánom...</p>
            <p>Az eső lassan permetezni kezdett. Langyos, vékony cseppekben aláhulló augusztusi eső
               volt, alig vették észre és amikor észrevették, már mind a ketten megáztak egy kissé.
               Az asszony hirtelen felugrott, megrázkódott. Szabadi is felugrott. Az est különös
               csöndjében egy pillanatig szótlanul álltak egymással szemben.</p>
            <p>- Szeretlek - suttogta Szabadi.</p>
            <p>- Ne, ne, hagyjuk ezt - tiltakozott az asszony.</p>
            <p>- Szeretlek - ismételte Szabadi. - Szeretlek, s te is szerelsz.</p>
            <p>Magda elindult, sietett a kabinja felé.</p>
            <p>- Drágám - suttogta Szabadi és Magda tiltakozó sóhaja mint követelő biztatás
               visszhangzott benne. Az arcához ért s a lazító est védelmében hirtelen
               megcsókolta...</p>
            <p>- Ostoba - kiáltotta az asszony, a kabinjába ugrott s gyorsan magára kapkodta ruháit.
               Szabadi néhány kiengesztelő szót suttogott maga elé, de ezeket Magda már nem
               hallotta. El kezdett futni. Futott, a homokban megsüppedt, majd újra sebesen szedte
               lábait. Szabadi utána bámult, elnevette magát, hangosan és árulón szeretett volna
               felordítani, de szájára tapasztotta kezét. Besietett a másik kabinba és miközben
               felöltözködött, lassan elkomorodott. Szégyelte magát, szégyenkezve gondolt a
               léhaságára s igazat adott Magdának.</p>
            <p>- Üres, kongó szavak végtelenje, tolakodó idegen sokszor kipróbált fecsegése, a perc
               sikerében bízó fickó vakmerősége! Valóban ez volt, semmi egyéb a váratlan alkonyati
               találkozás.</p>
            <p>Többet remélt? Minek nézte ezt az asszonyt...</p>
            <p>Talán mégsem az, aminek eleinte gondolta?...</p>
            <p>És eszébe jutott, hogy eleinte milyen sötéten és elkeseredetten hallgatta áradozó
               kísérletét.</p>
            <p>Lehangoltan indult el az asszony után.</p>
            
         </div>
         <div type="chapter">
            <head>VII.</head>
            <p>Akármilyen kicsiny is volt Fonyód, Magda mégis ügyesen el tudott rejtőzni a következő
               napokon Szabadi Aladár elől. Pedig Szabadi folyton kergette és kereste, örült az
               egyetlen csóknak, mintha semmi a világon ezenkívül nem érdekelte volna, nem ő lett
               volna a Francia Bank sikkasztója és nem látta volna napról napra a pesti lapok
               veszedelmes tudósításait, amelyek még egyre unszolón és lázítón követelték a
               sikkasztó letartóztatását. Fitymálva futotta végig a lapokat. Nem érdekelte, hogy
               Bukarestben keresik, hogy Triesztben letartóztattak egy magyar ifjút, aki véletlenül
               feltünően hasonlított hozzá, hidegen hagyta, hogy Bécsben is lefüleltek a szemfüles
               rendőrök egy álsikkasztót, Ausztriába szakadt magyar ember volt az illető, aki
               hamarosan igazolni tudta magát, hogy semmi köze az eltűnt százezrekhez.</p>
            <p>Amíg az első napokban fájt néki és bosszantotta, hogy ártatlan embereket zaklatnak
               őmiatta, most mulatott a rendőrök baklövésein, mulattatta, hogy senkinek se jutott
               eszébe Fonyód, pedig itt van a fővonalon, alig néhány órányira Budapesttől,
               idejöhetnének érte, ő még menekülni se tudna, sőt talán úgy járna, mint az üldözött
               cigány a kis balatoni állomáson...</p>
            <p>A cigány azóta most jutott először eszébe. És hogy újra felmerült lelkében, az
               izgalmas kép, a hajsza, az izzadt csendőr, az utasok idegessége és az üldözők
               botrányos, vadállati vágtatása, mindez hideglelősen hatott reá. Megdörzsölte
               homlokát, más képeket akart az agyába varázsolni. Nem, erre nem akart gondolni.</p>
            <p>Mint valami szörnyű és félelmetes víziót akarta emlékei közül kitaszítani az
               öngyilkos cigány képét, tiltakozón és védekezőn hajszolgatta el magától a balatoni
               epizódot, amely most váratlanul, mint egy égő fáklya füstölgött és világított bele az
               életébe, fojtogatta és oltogatta ezt a fáklyát, mégis a füstje és a szaga
               ráülepedett, beleszivárgott és bárhogy is hessegette maga mellől a vért, a revolvert,
               nem tudott teljesen szabadulni a kis balatoni állomástól, a cigány kezdett
               beletelepedni, belefúródni az agyába, mint a csibor az árok könnyen süppedő
               iszapjába...</p>
            <p>Az álhirlapíró settenkedett párszor körülötte. Nem örült ennek a tolakodásnak, de egy
               napon mégsem tudott teljesen kitérni előle. Erdős úrnak szólította őt, így írta be
               nevét a szálló könyvébe, amikor ideérkezett, színtelen, szürke név, amely nem árul el
               semmit és amely mögött senki se gyaníthatta a menekülő sikkasztót.</p>
            <p>Megint a szálló terasszán ültek, ebéd után, amikor Fonyódra rácsusszan a csend,
               mindenki ebédutáni álmát alussza, és csak azok nem dőlnek pihenőre, akiknek a
               bensejét izgatja és korbácsolja valami bűn vagy szerelem, bor vagy kártya, vágy vagy
               leküzdhetetlen szenvedély. Szabadi ilyenkor a szobájában szokott fel-alászaladgálni,
               vagy pedig mozdulatlanul ült a díványon, de újabban ő is kiült ide sütkérezni.
               Süttette magát, azt akarta, hogy arca rézvörösre süljön, olyanra, mint amilyen a
               táskája volt, amely a százezreket rejtegette magában, hadd lássák, hogy nemcsak
               egy-két napra jött ide, hanem komoly és kitartó nyaraló, mint a többi.</p>
            <p>Ekkor Bertalan a Francia Bankra terelte a beszélgetést.</p>
            <p>- Én azt hiszem - mondta Bertalan és nagyon hangsúlyozott minden szót, - én azt
               hiszem, hogy a sikkasztó vagy Pesten van, vagy Pest környékén rejtőzött el. Ebben már
               nékem prakszisom van. Tudniillik, évekkel ezelőtt is fordult elő hasonló eset és
               akkor úgyszólván ugyanaz volt az üldözésnek és a kutatásnak a sablonja, mint a mai.
               Nagyvárosokban kikötőkben keresték a bűnöst, és végül kiderült, hogy Törökbálinton
               üdül és a kutyának se jutott eszébe, hogy Törökbálintot is felkutassa.</p>
            <p>- Úgy - mondta únottan Szabadi és várta, mit felel néki az álhirlapíró... Szúrón
               szegezte rá szemét. Kissé gyanakodni kezdett, mi az ördögnek beszél most napok mulva
               a sikkasztásról és miért éppen vele? Talán az ő zsebébe is jutott egy fénykép és most
               egyebet nem tesz, mint az ő fényképét tanulmányozza, talán már az is eszébe jutott,
               hogy képzeletében a fényképről eltüntesse bajuszát és a kis pofaszakállát és most
               összehasonlítást tesz az élő Szabadi és a zsebében lévő Szabadi között...</p>
            <p>- Hitvány fráter - gondolta magában. - De amikor belemerült az álhirlapíró gyanútlan,
               jóhiszemű szemébe, lecsitította nyugtalanságát és közönyösen hallgatta.</p>
            <p>- Igen, igen - mondta Szabadi, - ez könnyen lehetséges...</p>
            <p>És most a bűnös vakmerőségével meredt rá Bertalanra.</p>
            <p>- Mit szólna ahhoz, ha a sikkasztó itt volna Fonyódon?</p>
            <p>- Fonyódon? - csodálkozott Bertalan.</p>
            <p>- Azt hiszi, ez olyan lehetetlen?</p>
            <p>- Lehetetlen, hisz itt mindenkit ismerünk.</p>
            <p>- Mindenkit? - tiltakozott Szabadi. - Csak nem mondja ezt komolyan, ön, aki tizenhat
               kőnyomatos lapnak a munkatársa, hogy itt mindenkit ismerünk? Például én nem ismerem
               önt, és ön nem ismer engem. Ön ugyanúgy lehet Szabadi Aladár és csak Bertalan néven
               tartózkodik itt, mint ahogy én is lehetnék Szabadi Aladár, de itt most Erdős a
               nevem.</p>
            <p>Az álhirlapíró elnevette magát.</p>
            <p>- Nem rossz - hebegte bámulóan... mert arra valóban nem gondolt, hogy ő is
               elkövethette volna a sikkasztást. Igaz, hogy arra se gondolt, hogy aki vele szemben
               ül, azonos lehetne az üldözött Szabadi Aladárral.</p>
            <p>- Higyje el - mondta Szabadi, - ha már erről beszélünk, az egész nyomozás a
               csodálatos véletlennek és a kiszámíthatatlan esélynek a műve. Higyje el, hogy a
               detektívfurfangok és a legfantasztikusabb nyomozási szenzációk mindig a véletlenből
               merítik az erejüket. Ha a véletlen nem siet a nyomozás segítségére, akkor a bűnös a
               legtöbb esetben könnyedén megmenekülhet.</p>
            <p>- Na én ezt nem hiszem.</p>
            <p>- Pedig az így van. Hisz ön mondta, Törökbálinton rejtőzködött a sikkasztó, de a
               kutyának se jutott eszébe, hogy ott keresse. És csak a véletlen mutatta meg az utat,
               hol kell keresni. Nem gondolja, hogy a Francia Bank sikkasztójának is volt annyi
               esze, mint a törökbálinti zseninek és neki is megvan a maga Törökbálintja, talán most
               Budafoknak hívják, Sárbogárdnak, Dombóvárnak, vagy talán éppen Fonyódnak? Ki az ördög
               tudhatja ezt? Ön azt mondja, hogy itt mindenkit ismer. Hát persze, hogy ismerünk
               mindenkit, külsőleg, de nem vagyunk tisztában senkinek a bensejével. Nem tudjuk, ki
               mit hozott ide magával, miféle bűnt, terhet, miféle szenvedéllyel jár itt közöttünk,
               mit akar itt, és miért éppen Fonyódot választotta ki üdülőhelyének. Higyje el, ha
               mi ketten elhatározzuk, hogy itt Fonyódon nyomozást kezdünk, néhány nap alatt a
               legnagyobb meglepetésre fogunk ébredni. Mert igenis, megvan a lehetősége annak, hogy
               esetleg éppen itt tartózkodik az az ember, akit hol Bukarestben, hol Triesztben, hol
               Fiuméban, hol meg Hamburgban akarnak ártalmatlanná tenni.</p>
            <p>- Tréfa, tréfa - tiltakozott Bertalan és nem értette meg ezt az okoskodást, sőt
               belezavarodott, mert határozottan arra gondolt, hogy ez az ember őt gyanúsítja.</p>
            <p>- Csak nem képzeli?... - védekezett hevesen. - De, kérem, csak nem képzeli, hogy
               talán éppen én?...</p>
            <p>Szabadi elnevette magát.</p>
            <p>- Ön, ön? De hát hogy juthat ilyesmi az eszébe? Hisz akkor ugyanolyan jogon hihetné
               azt is, hogy én vagyok a sikkasztó. Erre nem gondolt?</p>
            <p>- Nem - mondta Bertalan határozottan.</p>
            <p>- Na látja. Ugyanilyen határozottan mondhatom önnek, hogy én se gondoltam arra, hogy
               ön a sikkasztó. Én csak az eshetőségekről beszéltem és a rendőri nyomozás
               véletleneiről. Arról, hogy az élet és a véletlen sokkal többet számít és sokkal több
               súlyt nyom a latba, amikor komoly sikert akarunk elérni. Lehet, hogy ez hamis
               okoskodás, de nem rosszabb, mint a nagyképűsködés, mint a sablonok szerint való
               kutatás, amely íme most is egyik kudarcot szüli a másik után.</p>
            <p>Szabadi próbára akarta tenni az álhirlapírót, azért beszélt ilyen nyiltan és bátran a
               maga esetéről. Tudta, hogy itt nyugodtan beszélhet, itt, ezen a kis fürdőhelyen
               sejtelme sincs senkinek arról, hogy ő itt van, ő akár kabarét nyithatna és ő maga
               tarthatna előadást a sikkasztásról, a Wertheim-szekrény kinyitásáról, a rézvörös
               táskáról, az utazásáról, a cigány öngyilkosságáról, Magdáról és arról, hogy miért
               szállt itt ki Fonyódon... Bizonyára a legnagyobb szenzációt keltené ez az előadása,
               talán meggyarapítaná a vagyonát is, nagy beléptidíjakat szedhetne és mégse jutna
               eszébe senkinek se, hogy az előadó maga a sikkasztó.</p>
            <p>- Tudja mit - folytatta Szabadi, - tegyünk egy próbát! Én ajánlok önnek valamit. Van
               itt Fonyódon egy Ladványi nevű fiatalember...</p>
            <p>- De nem ő az - szakította félbe riadtan Bertalan.</p>
            <p>- Nem, én nem állítom, hogy ő a sikkasztó, én csak azt mondom, hogy van itt egy
               Ladványi nevű fiatalember és ez az ember gyanus nekem. Folyton bujkál, alig lehet
               emberek között látni, mintha titkai volnának, settenkedik és oson. Nem gondolja, hogy
               jó volna, ha kilesnők ezt az embert?</p>
            <p>- Ladványit?</p>
            <p>- Igen, igen, őt. Ha akarja, én szívesen vállalkozom arra, természetesen, ha ön is
               beleegyezik. Kilessük ennek az embernek a gondolatait és akkor lepjük meg, amikor nem
               is sejti. Meg fogja látni, hogy érdekes kaland lesz, ön még hosszú cikkeket fog erről
               írni a pesti lapokba!</p>
            <p>Bertalant kezdte a dolog izgatni.</p>
            <p>- Valóban, erre nem gondoltam.</p>
            <p>- Látja, sohasem szabad felületesnek lenni. Itt jár közöttünk egy ember, alig
               ismerjük, alig hallottuk a hangját és közben olvassuk a nagy szenzációt és
               egyikünknek sem jut eszébe, hogy csak ki kell nyújtanunk a kezünket és máris a
               markunkba hullhat a Francia Bank húszezer pengője, amit a sikkasztó fejére
               kitűzött.</p>
            <p>Bertalan arca felragyogott a húszezer pengő hallatára.</p>
            <p>- Húszezer pengőt tűztek ki?</p>
            <p>- Annyit. Hát ön nem olvasta?</p>
            <p>- Nem, ez elkerülte a figyelmemet.</p>
            <p>- Pedig annyit kap az, aki kézrekeríti a sikkasztót.</p>
            <p>Még órákig beszélgettek kettesben erről a témáról. Szabadi egészen belelovalta az
               álhirlapírót, hogy kövesse nyomon Ladványit. Arra gondolt, hogy talán így mégis
               megtudhat egyet-mást a rejtélyes emberről, megtudhatja, valóban detektív-e, hogy őrá
               leselkedik-e, vagy pedig Magdára?...</p>
            <p>Még aznap este nagy szenzáció verte fel Fonyód csendjét. Az ostoba Bertalan csakugyan
               utánaosont Ladványinak, szemtelenkedett körülötte, kikérdezte, megfenyegette, mire az
               erős, hatalmas ember egész egyszerűen torkon fogta a tolakodót és kétszer
               megpofozta... A szerencsétlen szégyenkezve bújt el ismerősei elől. Nem merte senkinek
               sem elmondani a nagy kudarcot és ettől a naptól kezdve Szabadit is félőn és borzongva
               kerülte. Szemrehányást sem tett néki, mert attól tartott, hogy Szabadi kineveti és
               kicsúfolja ugyanúgy, mint ahogy a háta mögött nevette és csúfolta mindenki. Ujjal
               mutattak rá, elkerülték, úgyhogy szégyenszemre, titokban, éjjel el kellett szöknie
               Fonyódról...</p>
            <p>- Ostoba szamár - gondolta magában Szabadi és jót nevetett rajta. - Hogy felült az én
               tréfámnak!... Milyen ökör, hogy beugrott nékem!...</p>
            <p>De azért szívből örült, hogy Ladványit ilyen botrányba tudta belekeverni...</p>
            
         </div>
         <div type="chapter">
            <head>VIII.</head>
            <p>Amikor Szabadi néhány nap mulva meglátta az uccán Magda férjét, cinikusan elnevette
               magát. Magda rosszalón intett a szemével, hogy el ne árulja magát, de Szabadi újra
               felkacagott.</p>
            <p>A férjet Mályvainak hívták. Aranygyűrűs, aranyláncos férfi volt, majommódra
               kiöltözködve, vérvörös szájjal, vizes, tespedten bámuló szemekkel. Igazán Isten
               csodája volt, hogy ez a két ember miképpen kerülhetett össze. Most sajnálta az
               asszonyt, de azt a csókot már nem becsülte olyan sokra, mert egy ilyen félszeg
               emberkétől elharcolni a feleségét - nem, ezt Szabadi Aladár nem tartotta valami nagy
               dicsőségnek...</p>
            <p>- Milyen furcsa lehet a házasság - töprengett magában és örült, hogy soha életében
               nem gondolt arra, hogy komolyan magához fűzzön egy asszonyt. Íme, ezek is ki tudja
               milyen véletlenből kerültek egy födél alá és most mind a ketten kínozzák egymást és
               boldogtalanok. A férj, ez a különös figura, félti a gyönyörű asszonyát, az asszony
               pedig a maga rimánkodó ifjúságával, titoktalan szépségével szomorkodik és szenved
               mellette... De miért nem hagyja el, miért tűri, hogy aszott kezével megcirógassa az
               arcát, miért nem taszítja el maga mellől? Miért nem öli meg?...</p>
            <p>- Elveszem tőle, elviszem innen, elragadom - tökélte el magában Szabadi.</p>
            <p>- De nem vihetem el - csapott hirtelen az előbbi gondolatába idegesen, - hiszen csak
               az imént gondoltam arra, mennyire irtóztam mindig attól a véletlentől, hogy egyszer
               én is elvesztem a fejemet. Nem, nem viszem el, maradjon csak itt...</p>
            <p>Idegei kúszáltak és zavarosak voltak, percről-percre mást gondolt.</p>
            <p>- El kell kergetni innen Mályvait! Még ma el fogom kergetni Fonyódról - határozta el
               bizonytalanul...</p>
            <p>Aznap délután kevesen fürödtek a Balatonban. Az ég komor volt, a nyári vihar hűvöskés
               szellői vágtattak végig az utakon, bólogató cserjéken és a kis erdő hajladozó fáin.
               Sárga falevelek röpködtek a levegőben, a nyár már vetkőzni kezdett... Lassan
               beborult, az eső sűrű cseppekben hullani kezdett, a Balaton vad hullámokat hányt,
               gyenge vitorlások és hánykolódó csónakok veszettül siettek a part felé, aki még benn
               volt a vízben, kifelé loholt. Rövid idő mulva Szabadi csak egymagában ült a parton és
               várt... Pőrén ült ott, testének jól esett a csapkodó eső nyirkossága és az ölelő szél
               hevessége. Belül láz fűtötte, kívül mint csillapító enyhület borult rá az ömlő víz, a
               szilaj szél, a hűvös alkonyat...</p>
            <p>Most céltalannak érezte ezt az egész játékot, amit önmagával űz, a balga hitegetést,
               a kilátástalan reménykedést, ugyan mi lehet ennek a vége? Itt töpreng, bujkál még
               néhány napig, szívét talán megfürdeti egy szomorú asszony vergődő szerelmében, de
               agya napról-napra jobban elfárad, nincs, nincs egyetlen gondolata, amely nyugodt
               volna, hiába tagadja önmaga előtt, minden, amit tesz, ami eszébe jut, amivel
               foglalkozik, a valóság kegyetlen tüskéjébe botlik bele és ő csak vérzik, vérzik,
               szakadatlanul...</p>
            <p>Menjen el innen, vagy maradjon itt? Menjen vissza, vagy rohanjon előre?... És hogy
               ezt senki nem veszi rajta észre!... Csodálatos, hogy milyen együgyűek az emberek!...
               Körülötte csapkod és tombol a trágár hang a sikkasztásról, és mégsem történik
               semmi.</p>
            <p>Ha valaki egyszer jól belenézne az ő szemébe! Ha valaki egyszer igazán megmerné fogni
               az ő kezét! Ha akadna ember, aki kitapogatná az ő pulzusát! Ha valaki egyszer éjjel
               betörne a szobájába és ott látná Szabadi Aladárt felöltözötten, égő gyertya mellett,
               ujságokat lapozva, szivart szivar után szíva, füstben és piszokban, a bensejéből
               kilépő nyugtalan kísértetekkel viaskodva... Förtelmes lázban és tehetetlenségének
               súlyos láncai között!...</p>
            <p>Hogy ez nem jut eszébe senkinek sem! És ő itt van, él. Magdát szereti és sajnálja
               Mályvait.</p>
            <p>Otthagyta a zúgó Balatont, az esőt, a zalai part szomorúan megvillanó gyenge
               lámpácskáit, hátat fordított a viharnak. Elindult. Az uccán nem találkozott senkivel.
               Mindenki bemenekült a szobájába, csak ő ődöngött egymagában egy darabig, tehetetlenül
               és céltalanul. Nem volt kedve az alvásra, jól esett néki ázottan kóborolni.</p>
            <p>Eszébe jutott a diákkora, amikor szerette az ilyen időt, szerette a kisváros lucskos,
               vedlett uccáit, amikor órákig mászkált az ideálja lakása előtt, mint az ázott
               veréb... Amíg végül kinyílt egy ablak és a kedves leányka arca vidáman bukkant ki,
               mosolyogva és derűsen, hogy a csacsi diák hogy ázik ott lenn az esőben. Hogy
               megvigasztalja, egy szál virágot dobott le néki az uccára... Ezért a virágért lófrált
               órákig, az ablaknyitásért és a kis polgárista kisasszony szűzi mosolyáért...</p>
            <p>Igen, igen, most is ezt kell tennie, elmegy Magda ablaka alá és ott sétál fel-alá,
               amíg az asszony észre nem veszi, ki nem nyitja az ablakot és egy szál virágocskával
               meg nem vigasztalja...</p>
            <p>Örült ennek az ötletének, meggyorsította a lépteit és abba az irányba ment, amerre
               Magda lakott.</p>
            <p>Az eső mintha alább hagyott volna már, de az utak sárosak voltak. A nyári eső, mint a
               jó kovászt, felfújta és elmulasztotta a kocsiút göröngyeit. Némelykor akkorát cuppant
               a sár és olyan erősen tapadt a cipője köré, hogy majdnem lehúzta a lábáról. Szabadi
               nem törődött a sárral, lábolt és loholt előre. Végül odaért a kis villa elé, amelyben
               Magda lakott.</p>
            <p>Az esőverte ablakon gyenge világosság szűrődött ki. Odabenn ébren voltak. Valahol egy
               kutya ugatott, távolról hirtelen egy éneklő hang mind közelebb jött és az ének
               dallama és szavai mind tisztábban csapódtak feléje. Valami hazatérő legény
               énekelhetett szomorúan. Szabadi arra gondolt, hogy talán a púpos kertész panaszolja
               el az esőverte estben a fájdalmát. A dalnak elnyújtott, hosszan kínlódó refrénje
               volt, ezt tisztán megértette Szabadi. Az éneklő ezt fújta kínjában: „Beteg szívem s a
               fájdalom...”</p>
            <p>- Beteg szívem s a fájdalom - ismételte meg Szabadi. - Milyen szép ez, beteg a szíve
               és fájdalma van. Hiszen ezt nékem kellene énekelnem: Beteg szívem s a fájdalom...</p>
            <p>Valahol egy ajtó nyílt ki, egy ajtó csapódott be, az ének elszállt és Szabadi már nem
               hallotta, hogy valakinek beteg a szíve és fájdalom rázza meg a testét.</p>
            <p>...Vizenyős est, sár, beteg szív s a fájdalom és ő itt áll Magda ablaka alatt és
               szemtelenül belebámul a szobájába. Csodálkozik azon, hogy ott benn nem veszik észre.
               Annyira bátran mered befelé, szinte a homlokát is rátámasztja az ablak üvegére.
               Milyen hűvös az ablak, a frissesége jólesik beteg homlokának. Bebámul és nem veszik
               észre...</p>
            <p>Valahol zongoráznak. Talán éppen a kis Amália gyakorolja magát és mellette ül a zord
               Celesztin kisasszony és gondosan vigyáz a hófehér ujjacskákra, ridegen, belenéz a
               kótákba, minden hangot pontosan megfigyel és ha véletlenül eltéveszti a kislány a
               billentyűt, akkor mordul csap rá a kezére. Milyen gonosz az a vén lány és milyen
               kedves a kis Amália, hogy nem haragszik meg Celesztin kisasszonyra... Milyen ismerős
               hangok! Ez Cavaradossi Mario áriája, mielőtt agyonlőnék... Most Hoffmannt játssza,
               Olimpia dalát. Azután a Barkarolát... Azután Antónia halálosan szép énekét... Nem,
               nem, ez már Brabanti Elza nászindulója... Wagner, Offenbach és Puccini Fonyódon...
               Celesztin és Amália... Púpos kertész, beteg szívével és fájdalmával.</p>
            <p>És a szobában?...</p>
            
         </div>
         <div type="chapter">
            <head>IX.</head>
            <p>Szabadi figyelni kezdett. Ott benn izgatottan pörlekedtek. A féltékeny férj
               fel-alászaladgált, csúnyán és kiállhatatlanul hadonázott. Magda a dívánon ült,
               lehorgasztotta a fejét, csak itt-ott nézett indulatos férjére.</p>
            <p>Szabadi benevetett az ablakon. Azok ott benn annyira el voltak foglalva egymással,
               hogy nem vettek észre semmit. Most egészen rásímult az ablakra, szinte belekapcsolta
               a fülét a belülről kifelé tóduló hangokba... És ahogy mind nagyobb csend
               terpeszkedett el a falun és semmi sem zavarta már a figyelésben, lassan-lassan
               értelmet nyerlek előtte a mozdulatok és értelmet a szavak. Mindent megértett és
               mindent hallott.</p>
            <p>Mályvai ezt ordította:</p>
            <p>- Azt hiszed, hogy olyan olcsón adom a becsületemet? Nem, én nem adom oda olyan
               olcsón, ebben tévedtél. Ki az az ember?</p>
            <p>- Mondtam, hogy hazugság! - védekezett Magda.</p>
            <p>- Hazugság? Mindig azt mondtad, hogy hazugság! Otthon is azt mondtad, hogy
               hazugság!</p>
            <p>- De hagyjuk már ezt a régi, hazug komédiát...</p>
            <p>- Nem bánom, hagyjuk a régi komédiát! - rikácsolta Mályvai. - És az új komédia? Azt
               hiszed nem tudok semmit? Mindent tudok. Itt megismerkedtél egy fiatalemberrel és ez a
               fiatalember a szeretőd.</p>
            <p>- Nem igaz!</p>
            <p>- De igaz!</p>
            <p>- Rémkép! A hülye féltékenységed rémképe.</p>
            <p>- Semmi rémkép! Tanum van rá!</p>
            <p>Magda kacagni kezdett</p>
            <p>- Tanud van rá? Itt is kémek vesznek körül? Azt hiszed, nem tudom, hogy Ladványi a te
               fizetett embered? De ha a szemét a kezébe veszi és úgy leselkedik rám, akkor sem
               mondhat egyebet, minthogy egész nap itthon ülök, nem járok emberek közé, nem ismerek
               senkit, nem öltözködöm, egyedül megyek fürödni, még egy asszonnyal sem ismerkedtem
               meg.</p>
            <p>- Lári-fári! - toporzékolt Mályvai. - Úgy beszélsz, mintha otthon volnál. De vedd
               tudomásul, hogy mindennek vége! Most véget vetek az egész hercehurcának...</p>
            <p>- Tessék! Tégy amit akarsz!</p>
            <p>- És még ilyen cinikus vagy? Hát ezt érdemeltem tőled? Én, aki becézgettelek, mint
               egy kedves kis macskát, aki a tenyeremen hordoztalak, szerettelek, mindenről a
               világon lemondtam, csak azért, hogy te jól és boldogan élhess! Mindent megszereztem
               néked, amit férfi asszonynak megszerezhet! Kényelmet, gyönyörű lakást, ruhákat,
               színházat, külföldi utazást, mindent. Mit tehettem volna még? És néked mindez nem
               kellett, néked mindig más kellett. De most már nem bírom tovább. Akármilyen nyomorult
               vagyok, az én szívem éppen olyan szív, mint bármelyik embernek a szíve.</p>
            <p>Leroskadt az asszony elé és zokogni kezdett.</p>
            <p>Magda unottan kapta fel a fejét és részvétlen, elhárító mozdulatot tett.</p>
            <p>- Ne sírj!</p>
            <p>- Ne sírjak? Még csak ne is sírjak? Hát mit csináljak? Még azt sem engeded meg, hogy
               sírjak? Igenis, bőgök! Bár csak hallaná meg az egész falu, hogy Mályvai Ferenc bőg,
               ordít és kiordítja a világba a szerencsétlenségét.</p>
            <p>- Elég volt! Nem tűröm tovább! A te ostoba féltékenységed tönkretette az életemet. Én
               fiatal vagyok még, jogom volna egy szebb és jobb élethez és tessék, ez az én
               életem... Mások hogy élnek!... Összezsugorodik a szívem, ha arra gondolok, hogy nékem
               így kell élnem...</p>
            <p>- Én vagyok az oka?</p>
            <p>- Igen te, a te mániád. A te Ladványid. Ha nem volna ez a Ladványi, ha nem küldted
               volna a sarkamba... És mondd, ha én szántszándékkal tennék valamit, csak azért, hogy
               megszüntessem ezt az alávaló kémkedést?...</p>
            <p>- Tehát bevallod, hogy szántszándékkal tettél valamit?</p>
            <p>- Eh, én nem vallok be semmit!</p>
            <p>- Ki az az ember?</p>
            <p>- Nem ismerem.</p>
            <p>- De én megölöm.</p>
            <p>- Öld meg! Mit törődöm vele!</p>
            <p>- De előbb téged! Óh, olyan olcsón nem adom! Előbb te fogsz meghalni.</p>
            <p>- Azért jöttél, hogy megölj?</p>
            <p>- Azért.</p>
            <p>- Hát nem bánom, ölj meg! Inkább ölj meg, semhogy így kelljen tovább élnem.</p>
            <p>Mályvai megrettent.</p>
            <p>- Azt akarod, hogy megöljelek?</p>
            <p>- Igen, ölj meg! Legalább vége mindennek! Ide jövök, hogy kipihenjem magamat és
               elfeledjem a rettenetes szerencsétlenségemet, hogy idegen emberek között, akik jók,
               boldogok és csendesek, valami nyugalom énbelém is áradjon, hogy kipihentessem fáradt
               idegeimet, a fejemet és a szívemet, és tessék, néhány nap mulva ott kell folytatnom,
               ahol abbahagytam. Hátha megőrültél, én nem bánom, megadom magam a sorsomnak. Legjobb
               lesz, ha végzünk egymással! Ha van szíved hozzá, gyilkold meg a feleségedet!</p>
            <p>- Tudom, tudom, ezt is gonoszságból mondod, mert azt hiszed, hogy nincs bennem elég
               bátorság arra, hogy revolvert rántsak rád. Tudom, örülnél, hacsak megsebeznélek és
               én börtönbe kerülnék. Hisz ebben is számító vagy, alávaló és ravasz. Igen, börtönbe
               akarsz juttatni, te nyomorult!</p>
            <p>Még mindig ott vonaglott az asszony lába előtt és most újra sírni kezdett...</p>
            <p>Szabadi tisztán hallott minden szót. Sajnálta Magdát és váratlanul részvétet érzett
               Mályvai iránt is.</p>
            <p>Be szerette volna törni az ablakot, hogy egyszerre véget vessen ennek a kínos
               jelenetnek. De az ösztöne azt súgta néki, hogy hagyja magukra őket, ahogy
               összevesztek, ugyanúgy ki is fognak békülni. Hiszen ezeknek az élete örökös
               civódás... Ezek ezt már megszokták, ugyanezt már ezerszer elmondták egymásnak. A vége
               mindig az, hogy kibékülnek és másnap újra előlről kezdik életük pokoli
               hercehurcáját...</p>
            <p>Vagy talán jobb volna, ha közéjük állna, kibékítené őket, talán mégis kijózanodnék ez
               a férfi, ha csakugyan megmondaná néki, hogy milyen szamár. Őrült vágyat érzett
               magában, hogy megvigasztalja Mályvait. És újra minden részvéte a férfi felé fordult
               és amíg néhány pillanattal azelőtt az asszony boldogtalansága izgatta, most Mályvait
               sajnálta és Mályvaiban a rövidlátó, féltékeny, élni nem tudó, örökösen gyanakvó
               férjeket, hivatalban és irodákban görnyedőket, a pénz után futkosókat, az asszonyért
               törtetőket, a saját érzéki vágyaik rabjait, ezeket a kicsiny, apró, lobogó férjeket,
               akik eltartanak egy nékik idegen asszonyt, mert egyszer véletlenül az anyakönyvvezető
               előtt egymás mellett álltak és az anyakönyvbe beírták a neveiket. Milyen kár ezekért,
               mennyi energiát pocsékolnak haszontalan érzéseikre, mennyi munkát vesztegetnek
               eredmény nélkül, hiú célok után szaladgálnak, irigyen gondolnak a mások gazdagságára
               és mindent egy idegbomlott asszonyért tesznek, akit nem értenek meg, akivel nem
               tudnak élni s akit már régen tönkretettek...</p>
            <p>Buta férjek!</p>
            <p>- Meg fogom néki mondani, hogy ő is buta férj. Talán, ha ezt hallja, ha egy idegen
               embertől hallja, akkor észretér.</p>
            <p>Szabadi újra figyelni kezdett. Valami történt odabenn, amit töprengései között nem
               vett észre, mert Mályvai egészen más hangon beszélt már a feleségével. Mintha
               kicserélték volna, egy ifjú meleg ömlengésével dadogta körül Magdát, aki egyre
               távolodott tőle, az arcán irtózat volt, nem akarta, tiltakozott ellene, hogy az ura
               megcsókolja...</p>
            <p>Most meghallotta a férj könyörgő hangját:</p>
            <p>- Hiszen tudod, hogy mennyire szeretlek, Magdám! Tudom, hogy nem szeretsz, és én
               mégis szeretlek, imádlak, drága Magdám! Utazzunk el innen!</p>
            <p>- Nem, nem - tiltakozott az asszony, - itt akarok maradni.</p>
            <p>- Látod, pedig arra gondoltam, kezdjünk új életet, menjünk el innen, próbáljuk meg
               újra, talán mégis sikerült nekünk. Utazzunk el még ma éjjel.</p>
            <p>Magda gondolkodott.</p>
            <p>- De, kérlek...</p>
            <p>- Még ma éjjel! Most, azonnal!</p>
            <p>- Nem, majd holnap, nem bánom, holnap.</p>
            <p>- Mindig azt mondod, hogy holnap.</p>
            <p>- Igen, igen.</p>
            <p>- De én nem várok... Nem tudok várni.</p>
            <p>- De várj!</p>
            <p>- Nékem jogaim vannak.</p>
            <p>- Ne hivatkozz folyton a jogaidra.</p>
            <p>- Tudom, hogy ezt nem szereted, de ha másképp nem engedelmeskedel...</p>
            <p>- Igazán, komolyan kérlek...</p>
            <p>- Én is komolyan kérlek, drágám, bocsáss meg, megsértettelek, megbántottalak, én
               mindent visszavonok, hiszen tudod, hogy a rabszolgád vagyok. Kezdjünk új életet...
               Utazzunk el innen!</p>
            <p>- Nem, nem...</p>
            <p>- Igazán nem? - kiáltozott Mályvai. - Igazán nem?</p>
            <p>Hangja hirtelen megváltozott, az arca elkomorult, a düh, a vágy, a kétségbeesés
               vérvörös mérge öntötte el az ábrázatát, kicsiny termetét kihúzta és rikácsolva riadt
               az asszonyra:</p>
            <p>- Elég volt, nem tűröm tovább!</p>
            <p>Magda megrémült, kissé hátrahúzódott, a két kezét maga elé emelte, talán még soha
               életében nem látta ilyen őrjöngőnek az urát.</p>
            <p>- Nem tűröm tovább! - ordította Mályvai. - Mindig ez a komédia! Én nem bírom
               tovább!</p>
            <p>- De mit akarsz? - rimánkodott az asszony. - Olyan fáradt vagyok, igazán, arra
               kérlek, hogy most ne, ne bánts, beteg vagyok, annyit szenvedtem... Most akarsz
               elutazni?</p>
            <p>- Hallgass! - ordította a férj.</p>
            <p>Rárohant az asszonyra, durván átölelte, de Magda kicsiny öklével a fejére ütött és
               Mályvai kissé hátratántorodott. De újra összeszedte magát, újra az asszony felé
               közeledett...</p>
            <p>Hirtelen elfordult tőle, a zsebébe süllyesztette a kezét. Azután kirántotta a kezét,
               amelyben most kicsiny, ezüstfényű revolver csillogott. A revolver csöve rámeredt a
               megrémült asszonyra.</p>
            <p>- Akkor halj meg! - kiáltotta Mályvai.</p>
            <p>Az asszony kissé hátrált, Mályvai mozdulatlanul állt a revolverrel a kezében.</p>
            <p>Még egy pillanat és mindennek vége...</p>
            <p>Most, mintha megremegett volna a revolver... és Magda sikoltozni kezdett...</p>
            <p>Szabadi homlokára kiült a verejték, kiabálni akart, de a nyelve mintha megbénult
               volna.</p>
            <p>Újra kiabálni próbált... De csak bámult befelé s most nem látott semmit.</p>
            <p>- Most meghalsz! - hallatszott újra Mályvai fenyegető hangja...</p>
            
         </div>
         <div type="chapter">
            <head>X.</head>
            <p>Ebben a pillanatban Szabadi nekifeszítette az öklét az ablaknak és annak befelé
               nyíló, gyönge szárnyai hirtelen széttolódtak. Az ablakon át beugrott a szobába. Ott
               állt Mályvai előtt, görcsösen megragadta a kezét és kicsavarta belőle a
               revolvert.</p>
            <p>- Mit csinál itt, uram? - mondta Szabadi kemény hangon.</p>
            <p>Magda elsápadt, megtántorodott és ájultan roskadt le a dívánra.</p>
            <p>Mályvai megingott, ostobán nézett az idegenre, dadogni kezdett és az első pillanatban
               nem tudott egy szót sem szólni.</p>
            <p>- Bocsánatot kérek - magyarázta Szabadi, - erre vitt az utam, lármás hangokat
               hallottam, benéztem az ablakon és akkor láttam, hegy az ön kezében revolver van és
               valakit meg akar ölni.</p>
            <p>- A feleségemet - mondta bárgyún Mályvai.</p>
            <p>- Tehát jól láttam, ön meg akarta ölni a feleségét...</p>
            <p>- Igen - mondta Mályvai.</p>
            <p>- De remélem, most már elállt ettől a tervétől?</p>
            <p>- Igen - dadogta Mályvai - hiszen én nem is akartam...</p>
            <p>De hirtelen magához tért, felszegte a nyakát, ránézett Szabadira és rárivallt.</p>
            <p>- Tulajdonképpen hogy kerül ön ide? Hogy mert ön az én lakásomba?...</p>
            <p>- Ha ön gondolkodni fog, igazat ad nékem és ha megígéri, hogy... Különben ne ígérjen
               meg semmit, a revolvert magamnál tartom...</p>
            <p>- Igaza van - dörmögte Mályvai, - és én tulajdonképpen köszönettel tartoznám...</p>
            <p>Mélyen sóhajtott és hirtelen helyet mutatott Szabadinak:</p>
            <p>- Tessék helyet foglalni és köszönöm szépen, hogy...</p>
            <p>- Na látja, már rájött arra, hogy engem rossz szándék nem vezetett.</p>
            <p>- Igen, igen, de hát kinek tiszteljem és minek köszönhetem?... Én Mályvai Ferenc
               vagyok budapesti bankár, és ha szabad tudnom...</p>
            <p>- Erdős - mondta színtelenül Szabadi. - Szintén bankár... Itt lakom a szállóban, nem
               tudtam aludni egész este, künn csatangoltam az esőben, mondom, a hangos beszéd, a
               különös zaj csalt engem ebbe az irányba és azt hiszem, éppen az utolsó pillanatban
               érkeztem ide.</p>
            <p>Hirtelen Magdára nézett, aki halotthalványan tápászkodott fel.</p>
            <p>- Bocsásson meg, nagyságos asszonyom, hogy ilyen időben és ilyen végzetes körülmények
               közölt, de azt hiszem, hogy ezt más ember is megtette volna az én helyemben.</p>
            <p>Magda nem felelt. Némán biccentett a fejével és két kezével szégyenkezve takarta el
               az arcát.</p>
            <p>Mályvai megsímogatta a homlokát:</p>
            <p>- Igaza van. Köszönöm.</p>
            <p>Szabadi meghajtotta magát:</p>
            <p>- Akkor én távozhatom. Ha kinyitják az ajtót, az ajtón keresztül, de ha nincs
               kifogásuk ellene, akkor kiugrom az ablakon.</p>
            <p>Mályvai kínosan nevetett:</p>
            <p>- Óh, óh, hiszen ha ez a divat Fonyódon...</p>
            <p>- Nem tudom - mondta Szabadi és ő is mosolygott.</p>
            <p>- De kérem - tartóztatta Mályvai, - ne menjen el, belátom, hogy önnek igaza van,
               belátom, hogy én hibát követtem el... De hisz ez nem tartozik most ide, én mégis
               mélyen és a lelkemből becsülöm önt és hogy mennyire becsülöm, azt azzal is
               bebizonyítom, hogy íme, az ön jelenlétében kérek bocsánatot a feleségemtől... Magda,
               úgy-e, megbocsátasz?</p>
            <p>Ránézett az asszonyra, várt. Várta e kínos pillanatban a megbocsátó szót. De az
               asszony nem felelt semmit. Megint csak alig észrevehetően biccentett a fejével.</p>
            <p>- Köszönöm - mondta lovagiasan Mályvai.</p>
            <p>Szabadi meghajtotta magát</p>
            <p>- Ne menjen még - mondta Mályvai. Hangjában könyörgés, félelem és panasz volt. - Ne
               menjen még uram! Látja, ön akaratlanul ilyen szörnyű pillanatban ismert meg
               bennünket. Higyje el, én nem vagyok rossz ember és én szeretnék önnel igazán
               megismerkedni. Mindig az volt életemnek a vágya, hogy egész ember legyek, olyan mint
               ön, aki mer, aki mindig tudja, hogy mit tesz, és aki meg tud menteni egy asszonyt,
               akit most látott életében először...</p>
            <p>Szabadi közbe akart vágni, de Mályvai hirtelen folytatta:</p>
            <p>- ...És meg tud menteni egy embert a börtöntől.</p>
            <p>- A börtöntől? - kérdezte csodálkozó hangon Szabadi. - Hát ön komolyan agyon akarta
               lőni a feleségét?</p>
            <p>- A legkomolyabban. És ezért újra és újra a legmélyebb hálával köszönöm meg önnek,
               hogy ebben megakadályozott. Én nem ismerem önt és mégis azt hiszem, ön a legnagyobb
               jótevője az életemnek. Azt hiszem, hogy ez a válság, amelyen átestünk, fordulópontja
               lesz a mi sorsunknak. Úgy-e, Magda?</p>
            <p>Az asszony még jobban lehorgasztotta a fejét és nem felelt.</p>
            <p>Szabadi az ajtó felé hátrált.</p>
            <p>- Ne menjen még, uram! Vagy, hogyha azt hiszi, hogy most el kell innen mennie,
               engedje meg, hogy holnap meglátogassam. Nagyon lekötelezne engem.</p>
            <p>- Szívesen. Legyen szerencsém. Én a szállóban lakom, ott mindenki ismer engem.</p>
            <p>Szabadi meghajtotta magát. Kinyitotta az ajtót, Mályvai utána csoszogott, gyertyával
               világította az utat... Szabadi néhány pillanat mulva újra künn volt az uccán.</p>
            <p>- Szegény szerencsétlen, drága Magdám - mondta magában. - Meg kellett volna ölnöm azt
               a gazembert.</p>
            <p>A szálló felé indult. Lassan lépkedett előre. Közben megállt, egypár lépést tett
               visszafelé. Ebben a pillanatban aludt el a világosság, amely az imént még Mályvaiék
               szobájából kicsillant a párás estbe...</p>
            
         </div>
         <div type="chapter">
            <head>XI.</head>
            <p>Ekkor visszaosont az ablak alá. Surranón, halkan, lélekzetét visszafojtva tette meg
               az ablakig vezető néhány lépést. Ott megállt, fejét előre hajtotta és fülét újra
               ráillesztette az ablak üvegére. Fülelt. Nem hallott semmit. Még jobban
               nekitapasztotta fülét az ablaknak. Most mintha halk, fojtott sugdosás szállt volna a
               füléig. Nem értett semmit sem belőle. A következő pillanatban újra hallott valamit,
               talán párnák halk tapadását, könnyű pihék szállását, vagy finom perzsaszőnyeg selymes
               süppedését... Nem hallott semmit. Hangot nem hallott. Azok odabenn szótlanul
               üldögélnek és a vak sötétben búslakodnak, ki tudja?... És ő itt künn áll, félti az
               asszonyt, leskelődik reá és félti önmagát, nem mer lefeküdni, fél az idegeinek
               zavaros, bomlott láncától, itt kell állnia, Isten tudja, meddig...</p>
            <p>Füle egészen belesajdult a feszült figyelésbe. Koponyájában gyújtó fájdalmat érzett,
               torka renyhe és rekedt volt. Nem tudott az ablaktól elmozdulni. Várt, őrizte az
               asszonyt... Mintha most ő lett volna Mályvai bérence és néki kellene a féltett
               asszonyra vigyáznia, nem oson-e valaki utána, nem hajol-e föléje szomjas csókkal, nem
               símogatja-e meg fehér kezét a Balatonban és nem fekszik-e mellette a parti
               homokban?</p>
            <p>- Önmagam bérence vagyok - hessegette el magától az előbbi gondolatot. - Én csak nem
               vállalkoznám olyan aljas szerepre, mint amilyenre Ladványi vállalkozott?...</p>
            <p>De hát igazán Magdát őrzi-e Ladványi?</p>
            <p>Hátha nem is az asszonyt őrzi, és hátha ezek itt ketten összeesküdtek ellene és
               Mályvai sem különb, mint az a rosszarcú ember és az asszony is azért van itt, hogy az
               ő titkait ellopja, kilesse az érzéseit, ellopja az álmát és azután elárulja?...</p>
            <p>- Most én vagyok a szamár és nem Mályvai - rebegte halkan befelé, önmagát
               csitítva.</p>
            <p>Egy lépést hátrált. Fájó fülét megdörzsölte, még egyszer belevájta tekintetét a sötét
               ablakba, még egyszer előregörbedt, támadásra készen, nyulánkan tolva előre
               felsőtestét, mint a vad, amikor gyanutlan zsákmányát akarja leütni. De megint nem
               hallott semmit... Megfordult és gyors léptekkel sietett a szálló felé.</p>
            <p>Ott már csend volt. A cigányok is lefeküdtek már. Vigasztalan sötétségben botorkált
               szobája felé, kinyitotta az ajtót, magára zárta, meggyújtotta a gyertyát és a kis
               szobában fel-alá kezdett sétálgatni. Hány éjszakát töltött itt már el őrlő
               álmatlanságban? Számlálni kezdte, hány napja van Fonyódon. Nem tudta hirtelen
               kiszámítani. Nem is ez volt számára fontos, inkább arra volt kíváncsi, hogy meddig
               marad még itt? Talán legjobb volna, ha most hóna alá csapva táskáját, magára öltve
               könnyű felöltőjét, búcsúzatlanul itthagyna mindent és lenn az állomáson megvárná a
               reggeli vonatot és utaznék tovább...</p>
            <p>Sűrű füst kóválygott a szobában. A füstbe, az elszívott szivarjainak keserű füstjébe
               belebuktatta fejét. Talán a testébe ivódó füst elsorvasztja agyának érző, gondolkodó
               és nyugtalan sejtjeit. A halálra gondolt. Milyen jó volna meghalni! Nem lett volna-e
               okosabb, ha Mályvai őrá fogja a revolvert és nem a feleségére?</p>
            <p>Belenyúlt a zsebébe és kivette a revolvert.</p>
            <p>Piciny, filigrán szerszám volt. Megsímogatta, örült neki, mint valami kedves
               ajándéknak, emléknek, amelyről az ember már régen megfeledkezett és most hirtelen
               elébebukkan, mint egy fonnyadt virág, amelyet évekig őrizgetett legkedvesebb
               könyvének lapjai között...</p>
            <p>- Virág, revolver, emlék, sikkasztás, halál... - mondta Szabadi.</p>
            <p>Úgy, ahogy volt, felöltözködve rávetette magát az ágyára...</p>
            <p>Sokszor hentergett így órákig, szemét mereven a plafónra függesztve. A fehér plafónt
               nézte, de nem látta a mennyezetet. Annyi türelem nem volt az agyában, hogy a szemének
               ezt a kis sugarát követni tudta volna. A szoba kicsiny volt az ő fantáziájának, az
               ágy rossz pihenő nyilaló derekának és a füst erőtlen ópium pattanásra kész
               idegeinek...</p>
            <p>Amióta itt volt, keveset aludt. Nappal a Balaton hullámai üdítették fel, napközben az
               asszony serkentette, este a muzsika zsongította, pedig nem nagyon szerette a cigány
               egyhangú, unalmas nótáit... És éjjel nem tudott aludni. Egy-egy pillanatra elkábult,
               aztán felriadt. Víziók gyötörték. Megint elmerült a képzelt félelmek kísértéseibe...
               Némelykor leugrott az ágyról, kihúzta az ajtóból a kulcsot és a kulcslyukon nézett
               kifelé. Azt hitte, hogy egy merev, figyelő szemet lát, odakünn valaki leselkedik
               rá... Aztán újra visszatolta a kulcsot a zárba, nem történt semmi. Leheveredett,
               aludni próbált. Sokszor azt hitte, hogy Fonyód a kutató és szúró szemek tűerdeje,
               minden szem őrá tűz, őt lesi, kémek gyűrűjébe került és nem tudja többé áttörni soha
               a tűerdőt... Némelykor inni próbált, de igazán inni sohase tudott. Most is a gyomrát
               rontotta el és nem az agyát... Már nem ivott...</p>
            <p>Nagysokára elaludt.</p>
            
         </div>
         <div type="chapter">
            <head>XII.</head>
            <p>Egyszerre erős kopogásra ébredt. Felült, szemét megdörzsölte, leugrott az ágyról,
               kinyitotta az ajtót. Egy idegen ember állt szobája küszöbén és barátságosan
               mosolygott rá. Nem ismerte meg. Mályvai volt.</p>
            <p>Beeresztette. Ekkor vette észre, hogy a nap besüt szobájába. Fényes nappal van, sokat
               aludt, nem érezte magát fáradtnak...</p>
            <p>- Ki lehet ez az ember? - gondolta magában.</p>
            <p>- Délelőtt is szokott aludni? - kérdezte Mályvai.</p>
            <p>- Nem, nem - dadogta Szabadi, - csak úgy henteregtem egy kissé. Mivel
               szolgálhatok?</p>
            <p>Zsebéhez nyúlt és megtapogatta a revolvert.</p>
            <p>- Bocsásson meg - mondta újra Mályvai.</p>
            <p>- Hja, igen...</p>
            <p>Valamit akart néki mondani, de minden gondolat kiesett az agyából... Nem tudta, hogy
               mit mondjon néki, mert az ajkán ez a szó lebegett:</p>
            <p>- Sikkasztó.</p>
            <p>Megrázkódott... Nem, ezt mégse mondja meg az idegen embernek. Ha azért jött, hogy őt
               leleplezze, hát fáradjon ő. Nem könnyíti meg a munkáját.</p>
            <p>Mályvai kínálatlanul leült egy székre.</p>
            <p>- Bocsásson meg, még hellyel se kínáltam meg...</p>
            <p>- Nem baj, hiszen én oly otthonosan érzem magam önnél, mert olyan nagyon, nagyon jó
               volt hozzám.</p>
            <p>- Úgy? - csodálkozott Szabadi... - Hogy én jó voltam?...</p>
            <p>- Tudom, hogy az önnek semmise volt, hiszen önből sugárzik a jóság, az, hogy segítsen
               az embertársain, de nékem nagyon sok, minden...</p>
            <p>- Minden?</p>
            <p>- Igen, minden. Mert ha ön nincs, akkor talán már bilincs van a kezemen.</p>
            <p>- Az ön kezén? És nem az én kezemen? - kérdezte Szabadi.</p>
            <p>Mályvai legyintett:</p>
            <p>- Ne csúfoljon ki - mondta könyörgő hangon, - hisz én tanácsért jöttem önhöz. Tegnap
               még elveszett ember voltam, de ma, azt hiszem, hogy más ember vagyok. És hogy másnak
               érzem magam, azt önnek köszönhetem.</p>
            <p>- Szívesen.</p>
            <p>- Velem soha senki nem tett jót. Ön az első ember életemben, aki önzetlenül, számítás
               nélkül... Hiszen tudja, hogy minden érdek, önzés, üzlet és pénz. Akad-e ember
               valahol, aki igazán érdek nélkül, igazán a szíve sugallatát követve?... És látja, ön
               ezt tette. Mondja, mivel állhatnék szolgálatára? Kérem, meg ne sértődjék, én gazdag
               ember vagyok...</p>
            <p>- Gazdag?</p>
            <p>- Igen. Ön, úgy látom, még fiatalember, ön előtt még az egész élet. Én már
               eljátszottam az ifjúságomat, a férfikorom delén is túl vagyok, és nincs semmi más
               vágyam, mint egy kis nyugalom, egy kis szeretet.</p>
            <p>- És ezt tőlem várja? A nyugalmat, a szeretetet?</p>
            <p>- Ne értsük félre egymást.</p>
            <p>- Ha ön tőlem vár valamit, akkor rossztól vár, mert én ifjúnak látszom, amint ön
               mondja. Előttem az élet, amint ön sejti, de én halott ember vagyok.</p>
            <p>- Halott ember? - rémüldözött Mályvai.</p>
            <p>Körülnézett, talán rossz helyen jár. Ráfüggesztette bámuló szemét Szabadira. Talán
               nem is ő az, aki tegnap beugrott a szobájába, kivette kezéből a revolvert, hiszen,
               úgy beszél, mintha soha életében nem látta volna és azt mondja, hogy halott
               ember...</p>
            <p>- Nem ismer engem? Hát nem emlékszik? - kérdezte Mályvai.</p>
            <p>- Ismerem, hogyne ismerném - mondta Szabadi fanyar hangon. - Én úgy ismerem önt, mint
               akármelyik barátomat, talán a legjobb barátomat. Hiszen, az embert megismerni nem
               lehet.</p>
            <p>- Tegnap este - magyarázta Mályvai.</p>
            <p>- Este vagy reggel - folytatta Szabadi, - mindig hazudunk, mindig áltatjuk
               önmagunkat, mindig mást teszünk, mint amit gondolunk, és ha lelepleznek bennünket,
               akkor kétségbeesünk, vagy megadjuk magunkat. Mit tett ön tegnap este?</p>
            <p>- Bevallom, agyon akartam lőni feleségemet.</p>
            <p>- És miért?</p>
            <p>- Mert szeretem.</p>
            <p>- Akkor ön nagyon okos ember - mondta Szabadi, - s akkor nincs szüksége tanácsra,
               hiszen a legnagyobbat akarta tenni, amit ember életében megtehet. Van önnek
               gyermeke?</p>
            <p>- Nincs.</p>
            <p>- Akkor jól mondtam. A legnagyobbat akarta tenni, amit ember életében elkövethet:
               Életet akart kioltani, holott életet nem tud adni.</p>
            <p>- Igaza van - döbbent meg Mályvai.</p>
            <p>- Aki életet nem tud adni - mondta Szabadi, - az életet se vehet el, legfeljebb a
               magáét. Látja, ez bennem van, én erre nagyon sokszor gondoltam, hogy mástól mindent
               elvehetek, pénzt, szerelmet, boldogságot, kincset, de egyet csak magamtól vehetek el,
               és ez az élet. Én még sohase fogtam senkire revolvert, és ha valaha életemben
               revolvert veszek a kezembe, azt a magam halántékának illesztem. Ezért mondtam önnek,
               hogy halott ember vagyok.</p>
            <p>- Ön tréfál velem, uram - nevetett kínosan Mályvai, - de én a tréfát is megértem. Ha
               nem akarja köszönetemet elfogadni, jó, nem bánom, de legalább engedje meg, hogy
               kérjek valamit öntől. Hiszen, ezért jöttem.</p>
            <p>- Tessék!</p>
            <p>- Ön gondolhat rólam, amit akar, nékem még ma el kell utaznom, és ide talán csak tíz
               nap múlva jöhetek vissza. Újra csak azt mondom, ön megmentett engem és talán, ha
               egyszer jó volt hozzám, most se tud hozzám rossz lenni.</p>
            <p>- Nem értem.</p>
            <p>- Majd mingyárt megérti. Én féltem a feleségemet, kérem, ne ijedjen meg, nem akarom
               elmondani a családi életem minden titkát, de van egy rögeszmém, és erről nem tudok
               lemondani. Ha valakiben bízom - és önben igazán meg kell bíznom, - bármikor és
               bárhol vagyok, arra kérem az illetőt, hogy amíg én távol vagyok, vigyázzon a
               feleségemre... Tudom, hogy ez csúnya gyöngeség, ez sérti az asszonyt, de nem tehetek
               róla, ez a rögeszmém, legyen valakim, egy barátom, egy emberem, aki mindent elmond
               nékem őszintén, hazugság nélkül, mikor kelt fel a feleségem, hol sétált, kivel
               beszélt, mit ebédelt, mikor fürdött, mikor feküdt le...</p>
            <p>Szabadi elnevette magát.</p>
            <p>- Szóval, kémkedjem?</p>
            <p>- Kérem, ne használja ezt a becstelen szót, ne legyen az én kémem, hanem fogadjon el
               barátjának.</p>
            <p>- Ha önt ez megnyugtatja...</p>
            <p>- Igen, igen, ezt kérem. Mondtam, hogy gazdag ember vagyok, nem fukarkodom...</p>
            <p>- Sok pénzt kereshetek - mondta mohón Szabadi.</p>
            <p>- Annyit, amennyit akar.</p>
            <p>- És ha én nagyon sokat akarok? Ha kielégíthetetlen vagyok, ha gyalázatos az én
               kívánságom? Akkor is teljesíti?</p>
            <p>- Gyalázatos?</p>
            <p>- Az. Akkor is teljesíti? Erre feleljen!</p>
            <p>- Nem értem ezt a szót. Mondja meg számokban, mondja meg ezresben.</p>
            <p>- Nem akar engem megérteni? Ha én ezt elvállalom, akkor nem kívánhatok öntől mást,
               mint azt, hogy mondjon le a feleségéről...</p>
            <p>Mályvai idegesen pattant fel:</p>
            <p>- Ez az a gyalázat? Úgy?</p>
            <p>- Ez. Megmondtam a nevén.</p>
            <p>Mályvai hangja mind halkabbá vált, termete mindjobban összezsugorodott. Szabadi most
               újra olyan rútnak és esetlennek látta, mint először, amikor megpillantotta itt
               Fonyódon... Mályvai tehetetlenül, zavartan nézett rá, az ajtó felé kezdett hátrálni,
               megrémült ettől a bolond embertől, az inai megremegtek, megfogta a kilincset.</p>
            <p>Szabadi ráförmedt:</p>
            <p>- Elmegy?</p>
            <p>- Elmegyek.</p>
            <p>- Maradjon még - kiáltotta Szabadi.</p>
            <p>Mályvai ott állt az ajtóban és nem mozdult.</p>
            <p>- Látja, így van ez! Civakodás, kémkedés, revolver és egyéb ostobaság... Kérem, ne
               szakítson félbe! Én gondolkoztam ezen, önök azok, rövidlátó, ideges és beteg férjek,
               akik asszonyaikat elrontják és tönkreteszik. Mert, vegye tudomásul, a nőt olyannak
               kell elfogadni, amilyen. Rútnak, okosnak, szemérmesnek, vadnak, háziasnak, amilyennek
               megszületett, amilyenre a természet kiformálta. De önök a rútból szépet akarnak
               varázsolni, az okosat elbutítják, a szemérmest szemérmetlennek szeretik, a vadból
               őzikét s a háziasból korhelyt próbálnak nevelni. Ez a férfi. Mást akar, mint amit
               kap, s amit nyújtanak néki, azt elutasítja. Pedig a nők olyan egyszerűek, átlátszók,
               majdnem üresek, az idegeikkel élnek, gyatra fantáziával, sebezhető érzékenységgel,
               nincs bennük semmi. A férj egyszer többet képzel bele a nőbe, mint amekkora az
               értéke, s mivel a maga akaratához, eszéhez akarja emelni, üldözi, bántja és megsérti.
               És a megsértett nő a legveszedelmesebb. Olyan nő még nem volt a világon, aki bosszút
               ne állt volna férjén, ha az egyszer megbántotta. Ha nem tudja előbb, ha nem tudja
               azonnal, évek múlva torolja meg a sérelmet... Ön tönkretette feleségét.</p>
            <p>- De, kérem - tiltakozott Mályvai, s mintha egy eddig ismeretlen világ zárt kapuit
               tárták volna fel előtte, kimeresztett szemekkel bámult Szabadira... - Hogy mondhatja
               ezt?</p>
            <p>- Én? Egyszerűen, joggal s büntetésből. Hát már elfeledte, mire kért föl az imént. Mi
               közöm ehhez az idétlen tragédiához, alig ismerem önt, s mégis, micsoda szörnyűséggel
               állt elő, uram, szégyelje magát és takarodjék!</p>
            <p>Mályvaiból kirobbant a férfi.</p>
            <p>- Szemtelenség, kikérem magamnak, ezért felelni fog! Majd megmutatom én!</p>
            <p>Szabadi elnevette magát.</p>
            <p>- Jó, mutassa meg!</p>
            <p>Mályvai feltépte az ajtót s dörmögve, dühösen és csúnyán hadonázva rohant ki Szabadi
               szobájából. Szabadi kiállt a folyosóra és hangosan, hogy meghallja, csak ezt az
               egyetlen szót kiáltotta utána:</p>
            <p>- Szamár!</p>
            
         </div>
         <div type="chapter">
            <head>XIII.</head>
            <p>Délután egy levelet talált az asztalán. Mohón tépte fel, azt hitte, hogy Magda írt
               néki. Hangosan elnevette magát, amikor a levelet elolvasta. Halápi nyugállományú
               őrnagy és Filip Jakab vezérképviselő Mályvai Ferenc nevében lovagias elégtételt
               kértek tőle.</p>
            <p>Halápi... Tehát ez az a katonatiszt, akit a teraszról ismert... És a lompos Filip.
               Vezérképviselő. Vezér is, képviselő is. Nem lehet rossz állása, s mégsem lehet
               egészen buta, ha lovagias ügyekhez is ért.</p>
            <p>Vajjon tud-e minderről Magda? Hogy itt volt a férje, megsértette és kiutasította. És
               most ki fognak állni, egymásra lőnek, vagy megkaszabolják egymást egy rozoga falusi
               pajtában, vagy a szálló egyik nagyobb szobájában. Óh, hős akar lenni Mályvai,
               párbajhős, hogy megmutassa a feleségének, tud ő kemény is lenni az útálatos
               pipogyasága s a tűrhetetlen féltékenysége mellett. Igen. Halápi őrnagy az egyik
               segéd, ez nem sikkasztó, és Filip vezérképviselő a másik, és ő sem sikkasztó. Ezek a
               lovagok fogják ellenőrizni a pesti fickót, hogy tud-e elégtételt adni, ha sérteget,
               ha szemtelenkedik s éjjel beugrik másnak a lakásába.</p>
            <p>- Agyonlövöm - határozta el magában hirtelen Szabadi Aladár s toporzékolni kezdett...
               - Mégis csak felháborító, s micsoda vakmerőség, hogy egy ilyen nyomorult senki, egy
               ilyen széllelbélelt, idétlen fráter még provokálni is merte... Majd megmutatja ő
               néki...</p>
            <p>- Agyonlövöm - ismételte meg újra, s lassan-lassan egészen belelovalta magát a
               halálos párbaj gondolatába... - Nem, erre mégse számított. ...Hogy Mályvai Ferenccel
               párbajt kell vívnia Magda miatt.</p>
            <p>Megdörzsölte a kezét, kisimította homlokát, keményen kihúzta magát s úgy bámult bele
               a kissé fakó, szállói tükörbe... Szabadi Aladár, egy halálosvégű párbaj szimpatikus
               szereplője, harminckét éves, fonyódi fürdővendég, a háttérben egy csodaszép asszony,
               senki se tudja a párbaj előzményeit, romantikus és különös történet, a fantáziának
               gazdag és bő alkalma van a találgatásra, ifjúi szerelem, összeütközés, csók és benső
               viszony, s végül a szerencsétlen férj halála a hajnali fényben, elesett gavallér, aki
               meg tudott halni a becsületéért és az asszonyáért... És senkise fogja tudni, hogy ő
               Szabadi Aladár, mert ő itt Erdős Béla, névtelen, szürke senki, s egyszerre a
               szenzáció szárnyán vissza fog repülni Pestre, ahonnan megszökött s Erdős Béla lesz a
               lapok hőse, egy balatoni szerelem nagyszerű alakja, ismeretlenül jött és
               észrevétlenül fog eltűnni az érdeklődés és lázas kérdezősködések forgatagából.</p>
            <p>Csakhogy még segédei sincsenek. Segédek nélkül pedig nem lőheti agyon az
               ellenfelét.</p>
            <p>Szaladgálni kezdett a szobájában.</p>
            <p>De mit szól majd ehhez Magda? Helyesli-e? Akarja-e, hogy az urát agyonlőjje? Nem
               fog-e tőle elfordulni, nem fél-e majd tőle, egy ilyen rettenetes kalandortól, aki
               rátámadott a Balaton lüktető csöndjében, betolakodott a családi életébe, s végül még
               az urát is agyonlőtte?</p>
            <p>És ha megtudja, hogy ő csak egy közönséges sikkasztó, a más pénzével hivalkodó
               tolvaj, idegen világba készülő üldözött, a maga idegeivel harcoló szerencsétlen, aki
               nem bírt az idegeivel, s aki sose tudta legyűrni a szenvedélyét, s kiugrott a
               vonatból... Hol lehetne már Szabadi Aladár ebben a pillanatban?</p>
            <p>Talán a börtönben...</p>
            <p>Megrázkódott s nekiesett az ajtónak. Föltárta és kirohant. Lesietett a teraszra.</p>
            <p>Ott ült és gondolkodott. Halápit kereste s a vezérképviselő urat. De nem látta őket
               sehol... Estére bizonyára itt lesznek s várják az ő válaszát.</p>
            <p>A terasz sarkán két ismeretlen férfi iddogált. Még nem látta itt őket egyszer se. Kik
               lehetnek ezek? Barnára égett arcuk, nyugodt, egyszerű külsejük, csendes mosolyuk azt
               sejtették, hogy közeli kirándulók, falubeliek, vagy somogyi urak, akik itt
               szórakoznak néhány óra hosszat és az esti vicinálissal hazabóbiskolnak a
               falujokba.</p>
            <p>- Fölkérem őket - gondolta Szabadi... - Mi történhetik? Legföljebb exkuzálják magukat
               s akkor mások után kell néznem.</p>
            <p>Már indult is feléjük.</p>
            <p>- Bocsánatot kérek - mondta határozottan, - Erdős Béla a nevem, bocsánatot kérek,
               hogy megzavarom az urakat...</p>
            <p>- Méltóztassék - mondták azok udvariasan.</p>
            <p>Leült közéjük.</p>
            <p>A nyurgább oszlopáni tanító volt, Töröknek hívták, kissé ravasz sunyisággal nézett
               rá, s ha beszélt, az egyik szemét mindig lehunyta, s ha választ várt, kimeresztette
               mind a két szemét. Nem volt afféle ütött-kopott falusi tanító, kedélytelen senkiházi,
               jó nyári ruha feszült csontos termetén, néhány szál, gyér haját pontosan
               kettéválasztotta a feje búbján, s karikagyűrűt hordott.</p>
            <p>A másik pohosabb volt, teltarcú, nyilt tekintetű férfi, uradalmi gazdatiszt volt
               ugyancsak Osztopánban, Nyárádynak hívták, jó szívvel nézte végig az idegent s máris
               tologatta feléje poharát, hogy egy percet se mulasszon el abból a kitünő
               szórakozásból, amit borozgatásnak szoktak nevezni. Csak félig emelte föl poharát, de
               már jó előre kitátotta rá a száját, s látszott, hogy rossz fogai vannak, s hogy nem a
               hústól kövér, hanem az ital fujta fel ilyen gömbölyűre.</p>
            <p>- Jó somlai, nagyon jó somlai - s derűsen nevetett, kopogott s rendelte tovább a jó
               somlait.</p>
            <p>Szabadi előadta a mondókáját.</p>
            <p>- Hm, hm - csóválta fejét a tanító... - Hm, hm, asszonyi dolog, ismerem én az
               ilyesmit. Cudar dolgok!</p>
            <p>- Na, nem olyan nagy baj - folytatta Nyárády s amúgy istenigazában végigmérte Szabadi
               Aladárt, hogy hirtelen kiszaglássza belőle, kiféle, miféle lehet...</p>
            <p>- És aztán melyik Erdősök ágából, ha szabad kérdeznem? - toldotta hozzá nagy
               érdeklődéssel.</p>
            <p>- A szabadi Erdősök ágából - felelte kihívóan és szemtelenül Szabadi Aladár.</p>
            <p>- Szabadi, Szabadi - bólintott elismerően és hódolattal a tanító, s hirtelen lehúnyta
               az egyik szemét s elhallgatott... Mintha sötét ráncok torlódtak volna össze homlokán
               s emlékei mély tárnáiból akart volna valamit napfényre hozni, látszott rajta, hogy
               kínlódik, feszeng, az agyát erőlteti, de később, minthogy nem jutott eszébe a világon
               semmi, rábámult Szabadira, s ahogy az imént Nyárády, ő is tolta poharát új ismerőse
               felé.</p>
            <p>A gazdatiszt eközben az affér iránt érdeklődött s Szabadi iparkodott őt röviden és
               okosan informálni.</p>
            <p>- Részemről készséggel - mondta Nyárády, ...ránézett a tanítóra s az asztal alatt
               óvatosan megrúgta a lábát.</p>
            <p>- Hát persze, persze, itt nincs más teendőnk, minthogy vállaljuk a kitüntető
               megbizatást - hízelgett az osztopáni tanító.</p>
            <p>És ebben a pillanatban mind a kelten elkomolyodtak, büszkén méregették egymást s
               némileg fenyegetőn surrant végig a tekintetük a teraszon, hiszen hamarosan össze kell
               ülniök két másik úrral, hogy élet és halál fölött döntsenek.</p>
            <p>Szabadi barátságosan rázta meg a kezüket, hogy ilyen készséges és derék segédekre
               akadt.</p>
            <p>- Kérem, én instrukciókat nem adok - mondotta, - csak annyit bátorkodom megjegyezni,
               hogy legjobb szeretnék pisztolypárbajt vívni: az affér diszkrét és súlyos volta
               miatt... Azt hiszem, ezt önök is helyeslik... Az őrnagy úr ilyentájt szokott
               idejönni, kérem, legyenek olyan szívesek, közöljék vele, hogy önök az én segédeim...
               Csak röviden tárgyaljanak, röviden és határozottan. Ez a kérésem.</p>
            <p>- Szervusz - mondta Nyárády, - meg lehetsz róla győződve, kérlek alássan...</p>
            <p>- Szervusz - csatlakozott tegeződő társához Török is, s odanyújtotta kezét
               Szabadinak... - Mi nem ijedünk meg az árnyékunktól...</p>
            <p>- Óh, kérlek szépen - nevetett Szabadi, - hát akkor állapodjunk meg abban, hogy este
               itt találkozunk, s itt közlitek velem a föltételeket... Ha pedig bármi okból nem
               találnátok itt, nagyon kérlek benneteket, küldjétek fel írásban a szobámba...</p>
            <p>- Helyes - bólintott Nyárády.</p>
            <p>- Még csak arra kérnélek benneteket, hogy orvosról gondoskodjatok, én itt ismeretlen
               vagyok, talán ismertek itt egy orvost...</p>
            <p>- Hogyne, hogyne - mondta a tanító, - ez is rendben lesz.</p>
            <p>A terasz alján feltűnt Filip hízott alakja.</p>
            <p>- Ez itt az egyik segéd - súgta Szabadi... És a szeme sarkából rásandított a
               vezérképviselőre.</p>
            <p>- Zsidó - mondta Nyárády.</p>
            <p>- Hál ez bizony zsidó - hagyta helyben a tanító.</p>
            <p>Szabadi elbúcsúzott segédeitől és visszasietett a szobájába.</p>
            
         </div>
         <div type="chapter">
            <head>XIV.</head>
            <p>Már este volt s még mindig nem tudta, mi történt a négy segéd között. Nem akart
               mutatkozni, nem akarta, hogy lássák az izgatottságát. És főleg nem akart Mályvaival
               találkozni.</p>
            <p>Nem bírta tovább a szoba levegőjét.</p>
            <p>Lesurrant a teraszra s szemét, félig lehúnyva, anélkül, hogy jobbra vagy balra nézett
               volna, átsietett a vacsorázók között A Balaton felé tartott, de aztán megfordult, s
               nekivágott a falunak.</p>
            <p>Ott kóborolt jó sokáig a kicsiny, zsuppos házak között, itt-ott odafülelt a házikók
               előtt üldögélő asszonyok és öreg parasztok lassú beszélgetésére, de egy szót se
               értett a kóválygó szavakból, amelyek értelmetlenül surrantak el a füle mellett. Ment
               mind beljebb az ismeretlen tájakon, már a falu külső szélein járt, már csak egy-egy
               ház elmúló árnyéka bukkant fel előtte az est szunnyadó csöndjében, amely kiszaladt a
               faluból s ráült a mezőkre, mint nehéz álomban a mozdulatlan, fekete lidérc... Sötét
               jegenyék hosszú sorai nyújtózkodtak a komorló égnek, délceg, kemény, viharálló fák,
               mintha mindegyik egy-egy józan magyar lett volna, földjére vigyázó, asszonyára
               leselkedő, családját féltő őr a sötét nyári éjszakában...</p>
            <p>Ment előre s nem gondolt a párbajra. Semmire sem gondolt, a segédeire sem, Magdára
               sem, s a maga szerencsétlensége is kiesett az agyából, mint üres kosárból a gondosan
               belerakott holmi. Csak a jegenyéket nézte, mintha soha életében nem látott volna
               magas fákat, bámulta itt ezeket a szótalan, kemény háncsú, karcsú jegenyéket, s
               mintha csalták volna fölfelé, hogy ölelje őket át, másszon fel a rájuk s a tetejükről
               bámuljon le a Balaton lassan hullámzó vizébe s a túlsó part csendesen remegő
               mécsvilágába.</p>
            <p>Valahonnan messziről szél imbolygott el eddig, a fák közelében megerősödött, s most a
               jegenyék susogni, zúgni, jajgatni kezdtek.</p>
            <p>- Eső lesz - gondolta Szabadi Aladár és visszafelé fordult.</p>
            <p>Amire leért a Balatonra, már csepegett, finom, gyenge cseppek hulltak a vízbe,
               piciny, láthatatlan gyöngyök, a mindenség fekete könnyei peregtek alá, az ég egészen
               beborult s odaát szunyókálni kezdtek a kis mécsek s álmosan pislogtak a megeredő eső
               vizes párájában.</p>
            <p>Hirtelen levetkőzött s beledobta magát a Balatonba. A víz édes volt és meleg,
               boldogan úszott befelé a nagy magányban s talán most érezte magát először nyugodtnak,
               megelégedettnek s gondtalannak, amióta Fonyódon volt...</p>
            <p>Mintha beljebb egy lassan sikló csónakot vett volna észre...</p>
            <p>Valóban kirándulók... Badacsony felől siettek hazafelé s az éj hirtelen rájuk
               borult... Tágra nyitotta a szemét, figyelt, csónak volt s ültek benne. Erőlködő
               árnyak rajzai ütődtek feléje, amint hajbókolva, elbukva és elmerülve lapátolták a
               hullámzó, torlódó vizet, amely könnyedén ringatta őket, mint a könnyű bölcsőt a
               hatalmas, paraszt pesztonka. De azért a csónak jött, siklott, szinte vágtatott a
               somogyi partok felé.</p>
            <p>Szabadi bizonytalanul vizsgálgatta az eget, amely felhőktől hasogatott, sötét és
               kietlen volt, mint a karszt.</p>
            <p>- Jó volna, ha sietnének - mormolta maga elé s a karját önkénytelenül is magasra
               nyújtotta, mintha buzdítani akarta volna a csónakban ülőket.</p>
            <p>Tihany felől megdördült az ég, s a villámok úgy szaladgáltak a magasban, mintha ezer
               és ezer felhőből éles lángcsóvákat hajigáltak volna ki az éjszakába... Hirtelen
               pokoli dörej robbant végig a Balaton fölött, s nyomában okádó zápor, s a záporban
               száguldó orkán, amely feltúrta a haragos vizet, felszántotta, fellépte a magasba, s a
               hullámok mint őrült, jajveszéklő és zugó szörnyetegek nyögtek, kínlódtak, ordítottak
               és elsöpörtek mindent, ami az útjukba akadt.</p>
            <p>Szabadi megrémült az iszonyú viharban.</p>
            <p>- Mi lesz azokkal a szerencsétlenekkel? Hiszen azok menthetetlenül elpusztulnak!</p>
            <p>Nyúlánk, izmos teste könnyedén ringott át a hintázó, süllyedő és púposodó hullámok
               örvényein és hegyein, szinte vágtatott, hogy a csónak közelébe érjen. De a csónakot
               már nem látta sehol.</p>
            <p>Megrémült. Itt a közelében, alig néhányszáz méternyire tőle, ártatlan emberek vesznek
               el, nyomorultan, segítség nélkül s ő tehetetlenül vergődik, hogy a közelükbe érjen,
               lesi, figyeli őket, s nem lát semmit az iszonyú éjszakában.</p>
            <p>- Segítség - ordította Szabadi torka szakadtából, - segítség, mert elpusztulnak!</p>
            <p>Sűrű villámok világították be a gyönyörű, tajtékot verő hullámokat.</p>
            <p>Hirtelen meglátta a csónakot. Erős bordái megremegtek s éles orra szédítő ívben
               hajolt bele a mélységbe.</p>
            <p>- Segítség! - hangzott a csónakból.</p>
            <p>- Csak bátran, bátran! - biztatta őket Szabadi, - néhány perc s odaérek.</p>
            <p>És ő is újra segítségért kiabált a kihalt somogyi partok felé. De ott senki sem
               mozdult, ott senki sem kereste a viharba keveredett embereket.</p>
            <p>Még néhány pillanat...</p>
            <p>- Segítség! - hangzott újra a tomboló hullámverésben.</p>
            <p>- Nők - gondolta magában Szabadi... - Nők lehetnek a csónakban.</p>
            <p>Minden erejét megfeszítette, hogy még idején elérhesse őket.</p>
            <p>A csónak megint eltűnt előle.</p>
            <p>- Jaj, végük van - rimánkodott magában, s nem törődött a maga életével, hogy a
               csónakban ülőket megmenthesse.</p>
            <p>Iszonyú sötétség rohant végig a Balaton fölött, aztán újra eszeveszett villámok
               röpködtek s a felhők vad viaskodásának rengető tornája zúgott át, mint egy pokoli
               cirkusz, láthatatlan, őrült akrobatákkal, óriási orcheszterrel, tüzetokádó lovakkal,
               förtelmes sárkányokkal, s a halálos látványosságnak egyetlen egy ember a dermedt
               szemlélője, Szabadi Aladár, piciny féreg, senki, hullámokkal verekedő életmentő,
               ruganyos, keményizmú valaki, mégis valaki, élet a pusztulásban, akarat a
               tehetetlenségben s remény a reménytelenség halálos verejtékű perceiben.</p>
            <p>Még egy perc...</p>
            <p>Már érzik, már látják, hogy közeledik.</p>
            <p>- Elveszünk! Segítség!...</p>
            <p>A csónak felborult...</p>
            <p>Iszonyú hangok, mélyebbek, dermesztőbbek s hasogatóbbak az orkán legszörnyűbb
               hangjainál... Már nincs értelmük, a szavak már összetörtek, megsemmisültek a
               süllyedő lélek sötét mélységében, már nem szavak rimánkodnak, csak hangok a
               végtelenből, süvöltések és rikácsolások és a sírás süketítő jajveszéklései és
               hörgései szakadnak ki a fuldoklók torkából, szavak nélkül üvöltenek, mint állatok,
               mert nem akarnak meghalni...</p>
            <p>Szabadi már ott csapkodott közöttük a rugdalozó hullámok lankadó erejével küzködve és
               birkózva.</p>
            <p>Észrevette, hogy hárman vannak.</p>
            <p>Az egyik menekült előre, úszott, félt a másik kettőtől, hogy átkarolják s lehúzzák a
               Balaton fenekére.</p>
            <p>A másik kettő hol lesüllyedt, hol felbukkant, mintha játszva, tréfálva ugrándoztak
               volna a fergeteges viharban.</p>
            <p>Úsztak, de erőtlenül, gyatrán és minden porcikájukban remegtek.</p>
            <p>Szabadi bíztatta őket:</p>
            <p>- Csak bátran, kitartón, még egy kicsit, mingyárt partot érünk! Nincs semmi baj!</p>
            <p>És megragadta az egyiknek a karját s úgy vonszolta magával.</p>
            <p>Ez volt a kisebbik, a gyengébb. A másik jobban bírta az iramot.</p>
            <p>Mentek előre halálos erőlködésben.</p>
            <p>Megint jajgatni kezdtek. A kisebbik egészen elerőtlenedett.</p>
            <p>- Mentse meg, mentse meg, az Istenre kérem, mentse meg - nyögte kínjában az előtte
               vergődő, s sebesen törtetett előre.</p>
            <p>Szabadi megismerte a hangját. Ez Celesztin kisasszony volt.</p>
            <p>Óh, a szerencsétlen!</p>
            <p>Hisz akkor a kislány, akinek a karját fogja, s aki már elalélt, a kicsiny Amália...
               Szabadi hirtelen eleresztette, aztán könnyedén megragadta a hajánál fogva, mielőtt a
               nyakát átfonhatta volna.</p>
            <p>- No, ne féljen, drága, mingyárt künn leszünk!</p>
            <p>A vihar elgyengült. Amilyen őrületes száguldással jött, ugyanolyan gyorsan le is
               halkult. De még mindig nagy ereje volt. Amália bizonyára elveszett volna... Nézett
               előre, már a móló közelében voltak. Még néhány tempó és talpraállhatnak a lágy
               homokban.</p>
            <p>Celesztin már lábolt is kifelé... Ki hitte volna? Úgy úszott a vékony csontjaival,
               mintha valamikor versenyúszáson sorvadt volna le róla a hús és a zsír.</p>
            <p>Siralmasan nézett hátrafelé.</p>
            <p>- Él? Él? - dadogta szörnyű hangon.</p>
            <p>- Semmi baj - nyugtatta meg Szabadi.</p>
            <p>Partot értek... A kis Amáliát lefektették, de néhány pillanat mulva talpra
               ugrott.</p>
            <p>- Semmi, alig ittam egy kis vizet...</p>
            <p>Celesztin letérdelt Szabadi elé.</p>
            <p>- Uram, uram!...</p>
            <p>De Szabadi megragadta a karját s gyengéden fölemelte.</p>
            <p>- Kötelesség, más is megtette volna...</p>
            <p>- De kinek tisztelhetem?...</p>
            <p>- Mindegy. Más is megtette volna... De ki volt az a csónakos, azt a hitvány...</p>
            <p>- A púpos kertész - méltatlankodott Celesztin kisasszony.</p>
            <p>- Óh, a nyomorult, csak a maga bőrét mentette, de majd megtanítom, hogy tisztelje a
               magyarok Istenét!</p>
            <p>Eltüntek a kabinok között, hogy száraz lepedőbe és fürdőköpenybe bújjanak.</p>
            <p>- Viszontlátásra - mondta Amália.</p>
            <p>Szabadi meghajtotta magát... Akkor ért partot a púpos kertész.</p>
            <p>Szabadi elkapta a púpjánál fogva.</p>
            <p>- Gazember, cserbenhagyta a szerencsétleneket!</p>
            <p>- Én?... Hát én ordítottam segítségért!</p>
            <p>- Miért nem indult előbb visszafelé? Maga csak ismeri a Balatont!</p>
            <p>- Ismerem, hogyne ismerném. Olyan az kérem, mint a gyermek. Hol szelíden alszik, hol
               meg sírdogál. Nem lehet azt előre sohasem kiszámítani.</p>
            <p>Es máris loholt tova.</p>
            <p>- Még szerencse, hogy nem az én csónakom volt - dörmögte magában s torz alakját
               elnyelte a sötétség.</p>
            <p>Friss szél kerekedett. Az eső elállt. Néhány csillag is kiült a szétszakadt felhők
               széleire. A Balaton már csak enyhén mormogott, duruzsolt, mint a rossz gyermek, ha
               csúnyán elnáspángolták, s már nincs ereje az ordításra.</p>
            <p>Mégis igaza volt a púpos kertésznek?...</p>
            
         </div>
         <div type="chapter">
            <head>XV.</head>
            <p>A terasz üres volt, Szabadi felrohant a szobájába. Levetkőzött, vizes ruháit
               kiteregette, ablakot nyitott, már gyenge, melegedő augusztusi szél áradozott be, de ő
               mégis fázott. Leült az ágy szélére, csak akkor vette észre, hogy az asztalon egy
               levél hever.</p>
            <p>Föltépte, a segédei közölték vele a párbaj föltételeit...</p>
            <p>Nini, erről egészen megfeledkezett. Hiszen néki párbaj kell vivnia Mályvai
               Ferenccel... Nem baj. De előbb meg kellett mentenie egy ártatlan, tiszta gyermek
               életét...</p>
            <p>Jóleső, nyugodt érzés zsongott a szívében. Boldog volt, hogy a kis Amáliát
               megmenthette.</p>
            <p>Elolvasta a levelet... Kétszeri golyóváltás, ötven lépés távolság, avance nincs, a
               fonyódi jegenyesorban, célzási idő tíz másodperc, reggel öt órakor. Nyárády fogja
               fölkelteni.</p>
            <p>Lefeküdt s öt perc mulva horkolt.</p>
            <p>Egy óra mulva fölébredt, frissnek, üdének érezte magát, gyorsan kiugrott az ágyból.
               Sejtelme sem volt róla, hogy mi történt vele, ahogy maga elé bámult, azon törte a
               fejét, mióta alhatott. Próbálta rendezni a gondolatait, de nem jutott eszébe
               semmi.</p>
            <p>Nekidőlt az ablak párkányának. Künn csillagos volt az ég s a tiszta, nyári éj enyhe
               félhomálya úszkált a magasban. Amerre ellátott, mindenütt csillag és ég, ég és
               csillag, csak távol, lenn, messze, a végtelen alján apró felhőrongyok, az ég
               csavargó, komisz vándorai, mint a rossz emberek itt a földön, lelkükben gyújtó
               veszedelmekkel és sötét szándékokkal. És mindenütt a természet egyenletes és
               zavartalan nyugalma, titkok, amelyekre nincs válasz.</p>
            <p>Vajjon lehet-e erről gondolkodni?</p>
            <p>Szabadi bámulta a csillagokat, mintha soha életében nem látta volna őket. Honnan
               jöttek, mi a rendeltetésük, miért fénylenek, s miért tünnek el? Állnak-e vagy
               keringenek, elvesznek-e a mindenségben vagy örökké élnek, lehullanak-e, mint az
               ember, aki leéli életét, elpusztul, vagy tönkremegy a saját bűneinek őrlő súlya
               alatt? Ki tudja? És ugyanazok-e mindig, vagy új és ismeretlen csillagok milliárdjai
               élnek, tüzelnek és ragyognak valahol s egyszerre azok is itt lesznek, s senki sem
               tudja majd, miért jöttek, mit akarnak s meddig élnek? S a földön továbbra is zúg,
               árad, bömböl a rettenetes élet bajokkal és harcokkal, sebekkel és könnyekkel, s a
               természet nagy és csodálatos rendjében soha semmi változás. Reggel és este, tavasz és
               nyár, fény és sötétség, hold és nap, föld és csillagok: mindig egy törvény szerint,
               egy ismeretlen rend hatalmas korlátjában jönnek, mennek, fölélednek, életet adnak és
               ölnek változatlanul...</p>
            <p>Valahol egyszer azt olvasta, hogy a természet törvényei mindig ugyanazok és
               változatlanok.</p>
            <p>Izgatottan nézte a csillagokat.</p>
            <p>Az emberi természet törvényei is mindig ugyanazok és változatlanok. Aki lángész, az
               lángész, aki gyilkos, az gyilkos, s aki bolond, az bolond. Mindig ugyanazok az
               emberek, ifjúságuktól vénségükig, s nincs az a különös helyzet, a szerencse olyan
               bősége, a csapás olyan nyomora, a bukás olyan mélysége, hogy meg tudnának változni.
               Az emberi lélek millió titkait egy törvény fűti, lázítja, sorvasztja és
               kormányozza.</p>
            <p>A sikkasztó az sikkasztó...</p>
            <p>Szabadi Aladár hirtelen megfordult, összeszedte a ruháit, jó erősen kisímogatta a
               tenyerével a gyűréseket, gyorsan felöltözködött s lázasan, magába mélyedt zord
               komolysággal készülődött valamire.</p>
            <p>- Elutazom - mondta hangosan, - el kell innen utaznom.</p>
            <p>Kezébe vette a rézvörös táskát, a hóna alá tette és indult kifelé.</p>
            <p>A folyosók üresek voltak, minden álomba süllyedt, a teraszon nem látott senkit. A
               portás is elaludt.</p>
            <p>Lerohant az állomásra. Ott megszólított egy vasútas külsejű embert.</p>
            <p>- A gyors?... A kanizsai gyors?...</p>
            <p>- Már elment...</p>
            <p>- És mikor?...</p>
            <p>- A legközelebbi délelőtt... Mingyárt megmondom pontosan, mikor indul...</p>
            <p>És már rohanni akart, hogy a kifüggesztett menetrendet megnézze.</p>
            <p>- És most semmiféle vonat sem indul?</p>
            <p>- De igen, a vicinális Kaposvár felé... De az is csak...</p>
            <p>Szabadi legyintett.</p>
            <p>- Kanizsa felé...</p>
            <p>- Éppen jelzést várunk, s akkor elindítjuk ezt a tehervonatot Kanizsa felé.</p>
            <p>A legszélső sínen egy hosszú tehervonat ácsorgott, arra mutatott a vasútas.</p>
            <p>Szabadi nézte a tehervonatot. Két-három harmadik osztályú kocsi is volt a sivár
               vagonok közé ékelve. Az egyikbe beszállt.</p>
            <p>A kocsi üres, fülledt és dohányszagú volt. Kinyitotta az ablakot, kibámult rajta,
               aztán lefeküdt az egyik fapadra.</p>
            <p>Kinyújtózkodott, az izmai megfeszültek, a válla megrándult s a nyakában heves
               nyilalást érzett. Feküdt s várta, hogy elindul a tehervonat</p>
            <p>A félhomály lassú derengésbe olvadt.</p>
            <p>Figyelte az állomási épület remegő csilingeléseit s az egyforma csilingelés monoton
               zenéjéből akarta megállapítani, melyik az a jelzés, amelyre várnak. De a tehervonatot
               nem indították.</p>
            <p>Bizonyára szembe jön egy másik vonat, azért nem indul. Vagy előtte cammog egy
               ugyanilyen undok, lassú teherhordó szörnyeteg, s amiatt nem lódulhat tova... El
               kellene indítani... Talán összeütköznék a két vonat s a romok között megtalálnák egy
               ismeretlen emberi roncs hullarészeit, s soha senki sem tudná meg, hogy a halott ember
               Szabadi Aladár.</p>
            <p>A csilingelés annyira idegesítette, hogy felugrott a fapadról.</p>
            <p>- Mikor megyünk? - kiáltotta kifelé, de választ senkitől sem kapott.</p>
            <p>Visszaült a fapadra.</p>
            <p>- No, az nem jut eszébe senkinek sem - gondolta elégedetten, - hogy a sikkasztót a
               tehervonatban keressék. Ha a sikkasztók tehervonaton utaznának, talán sohasem fognák
               el őket. Most próbálják őt elfogni!</p>
            <p>Valóban, ki az ördög hajszolhatná és sejthetné Szabadi Aladárt a fonyódi
               tehervonatban!</p>
            <p>Ahogy ott ült, elnyomta az álom s mire fölébredt, a tehervonat már mozgásban volt.
               Óriási megkönnyebbülés fogta el, mintha ismeretlen, rejtélyes erők villámlottak volna
               át az idegein, más embernek érezte magát a mozgó tehervonaton... Tehát elindult,
               megint megy, menekül, s most senki sem üldözi... Megy az új életbe, s itthagyja
               Fonyódot, ezt a kétségbeesett, vad és gyermekes epizódot, ami tragédiával is
               végződhetett volna...</p>
            <p>- Megmenekültem, megyek, sietek - rebegte félhalkan az üres kocsiban, amely már nem
               volt dohányszagú, a Balaton friss illata átitatta, s a vihar utáni éj tiszta levegője
               fertőtlenítette. Szabadi Aladár jól érezte magát a tehervonat kopott, harmadik
               osztályú kocsijában.</p>
            <p>- És Magda?...</p>
            <p>Ő rá gondolt. Kár érte. Majd átsínyli rettenetes életét, talán elválik attól a
               lehetetlen embertől, vagy pedig belesüllyed az élet parázna mocsarába, zuhan, zuhan,
               mind mélyebbre s végre elpusztul. Vagy karriért csinál egy másik férfi oldalán, ki
               tudja, a nők sorsában annyi a véletlen, s a szépség a legnagyobb siker és a
               legszörnyűbb bukás lehet együtt egy életben.</p>
            <p>- Oh, drága, édes Magda - mormolta, a feje megszédült, megrázkódott, fojtott zokogás
               tört ki belőle s szeméből fájdalmas könnyek peregtek alá...</p>
            <p>Kibámult az ablakon... A vonat ment...</p>
            <p>Bámult s nem értette a dolgot. Mi van körülötte? Már megint az ördög pajzánkodik
               vele! A vonat ment... Csakhogy visszafelé, Boglár irányában...</p>
            <p>Kiáltozni kezdett:</p>
            <p>- Mi ez? Mit csinálnak itt velem?</p>
            <p>Füttyöt hallott s piciny, piszkos vasúti zászlók gyors libbenését látta, az egész
               vonat úgy megrázkódott ebben a pillanatban, mintha valami szörnyű sziklába ütközött
               volna. A sínek csikorogtak, a váltók pattogtak, a rossz kocsik rozsdás bordái
               recsegtek, az ütközők dörömböltek... Most megállt az egész tákolmány.</p>
            <p>Ott az orra előtt szaladt tova egy fékező.</p>
            <p>- Mi ez? - ordított rá Szabadi.</p>
            <p>- Tessék kiszállni! Tolatunk!</p>
            <p>Szabadi Aladár kiszállt a tehervonatból s anélkül, hogy még egyszer érdeklődött volna
               a tolató vonat sorsa iránt, elsietett az állomásról.</p>
            
         </div>
         <div type="chapter">
            <head>XVI.</head>
            <p>A falu szélén, künn, a csodálatos jegenyék közelében bolyongott s egyszerre csak
               észrevette a temetőt.</p>
            <p>Megállt a kis falusi temető bejáratánál s az egyszerű sírköveket számlálgatta. Nézte
               a szomorú, szótalan sírokat, a hervadó virágokat, a kopott, fáradt kereszteket, s az
               elhanyagolt temető dudváit, füveit s vad bojtorjánjait. Senki sem járt erre az éledő
               hajnalban, az ég alján már szűrődött a napfény, néhány perc s felragyog a nap
               mosolygó arca a távolban, s felragyognak a sárgálló kazlak, a tar földek, a sápadt
               cserjék, a csendes göröngyök s felragyognak a sírok benne a temetőben, magányuk komor
               csendjében, s talán a halottak is örülnek a szikrázó fénysugarak ingyen és boldog
               melegének.</p>
            <p>Bement a temetőbe s mingyárt a bejárat közelében leült egy sír mellé. A sír régi és
               gondozatlan volt, málló keresztje mellett egy gyenge szomorúfűz remegett. Szabadi
               megsímogatta a fűzfa lágy leveleit, aztán táskáját letette a fűz alá s úgy oldalvást,
               szemben a nappal, ráfeküdt a sírra.</p>
            <p>Nézte a napot és gondolkodni próbált...</p>
            <p>A kelő nap egészen ráült a homlokára...</p>
            <p>Fázott és melege volt, a fogai vacogtak, s a halántékában nyilaló fájdalom
               lüktetett... Sűrűn megrebbenő szempillái alól egyre a napba bámult...</p>
            <p>Féloldalra akart fordulni, de már nem tudott megmozdulni... Szempillái úgy vergődtek,
               mint egy leütött pillangó elfáradt szárnyai...</p>
            <p>Egyszerre csak közeledett feléje valaki... Vékonycsontú, nyulánk emberke volt, hetyke
               kis pörge kalap volt a feje búbján, s a kalapjába rikító, sárga virág volt beletűzve.
               Megállt előtte s csúnyán elnevette magát. Amint nevetett, látszott ferde fogsorának
               hófehér tisztasága s hogy ebből a fogsorból egy kis agyar élesen és fenyegetőn
               kiágaskodott... Állt a sír előtt s elkomorodott. A szeme sötét és titokzatos volt, a
               tekintete orv és ragadozó.</p>
            <p>- De szép bajusza van az úrnak - mondta csúfolkodva és gúnyosan...</p>
            <p>- Szép a bajuszom - gondolta magában Szabadi Aladár, - hisz akkor fel fognak
               ismerni... Valóban már két napja nem beretválkozott.</p>
            <p>Felelni akart az idegennek, de nem tudott.</p>
            <p>- Szőke, mint a tetű - komiszkodott tovább az orv arcú emberke s a maga kis kunkor
               bajuszát sodorgatta, amely még kihívóbbá tette az ábrázatát.</p>
            <p>- Semmi köze hozzá - mondta Szabadi Aladár kínosan...</p>
            <p>Várta, hogy mit felel néki az idegen, de most már nem látta sehol.</p>
            <p>És akkor egy hatalmas, tagbaszakadt paraszt jött feléje... Alig mert ránézni, pedig
               ennek az arca szelíd volt, a tekintete okos és nyugodt, ősz fejét szélesperemű,
               fekete kalap födte, a ruhája is fekete volt, s a csizmája furcsán kopogott a temető
               ritkás avarjában. Csak amikor elment mellette, akkor vette észre, hogy a vállán kasza
               volt.</p>
            <p>- Ez a halál - rémüldözött Szabadi Aladár.</p>
            <p>A halál nem szólt semmit, csak ment szép lassan a temető aljába, ahol már nem voltak
               sírok, hanem hatalmas, sűrű, majdnem derékig érő fű borította a földet. Ott megállt,
               levette a válláról a kaszát s kezdte köszörülni. Amikor már élesre fente, kaszálni
               kezdte a füvet. A fűszálak mind sorjában meghajoltak és eldőltek, mint amikor az
               életet elsodorja az enyészet. A halál egyre kaszált a fűerdőben, fáradhatatlanul,
               lassan, s meggörbedt alakja mögött mind nagyobb lekaszált terület keletkezett.</p>
            <p>- Helyet csinál az új síroknak - gondolta Szabadi Aladár s nem tudta levenni ijedt
               szemét a halálról.</p>
            <p>Most észrevette, hogy a pörgekalapú fickó ott motoszkál a halál mögött. Marokra szedi
               a lekaszált füvet s kazalba hordja. Szótlanul, vigyorogva bandukol a halál után,
               dolgozik s nem vet ügyet senkire sem.</p>
            <p>- Ez a halál pribékje... Jaj, elmegyek innen, eresszetek, elmegyek hadd rohanjak
               innen - nyögte keservesen Szabadi. Fel akart tápászkodni, alélt teste megvonaglott,
               de a rémület odaszegezte a sírhoz.</p>
            <p>Jobb lett volna, ha ottmarad örökre a tehervonatban...</p>
            <p>És a tehervonat vágtatott az éjben, már nem cipelt terheket, csupa könnyű, finom
               kocsi szaladt sebesen a tüzetokádó mozdony után. A mozdony kéményéből sűrű füst
               verődött ki s a füstben apró, fényes szikrák, ezer és ezer röpködő, sistergő, lebukó
               szentjánosbogárka, gyönyörű tüzijáték, a mozdony játékból szórta ki magából a
               fölösleges tüzet, amely élt még néhány pillanatig s aztán elhamvadt a szél, a föld, a
               természet ismeretlen erejében, keringett és elpusztult... Talán sok a földön a tűz, s
               nincs annyira szükség? Talán sok a földön az élet s a fölösleget ki kell
               irtani?...</p>
            <p>Ezért kaszált a halál, s ezért szórta a tüzet a túlfütött gép...</p>
            <p>De Szabadi most nem félt az élettől, mert Magda ott ült mellette a vonaton.</p>
            <p>- Szeretsz?</p>
            <p>- Szeretlek.</p>
            <p>- Miért titkoltad?</p>
            <p>- Szenvednem kellett a boldogságért.</p>
            <p>- De most elmegyünk...</p>
            <p>- Veled megyek az életbe, a halálba, mindenüvé.</p>
            <p>- Kedvesem!</p>
            <p>- Drágám!</p>
            <p>Magda kihajolt az ablakon.</p>
            <p>A halál odaült Szabadi mellé s a fülébe súgta:</p>
            <p>- Ne vidd magaddal, aki hitvány az egyik mellett, az hitvány lesz a másik mellett
               is.</p>
            <p>- Hallgass! - ripakodott rá Szabadi. - Te azt nem érted, te már öreg vagy, én még
               fiatal vagyok. Jogom van az élethez. Az öregeket összetörte az élet s nem akarják,
               hogy a fiaik is éljenek...</p>
            <p>- Mondtál valamit? - kérdezte Magda.</p>
            <p>- Igen, drágám. Majd kiszállunk ebből a vonatból. De előbb kidobok innen valakit.</p>
            <p>- Hiszen egyedül vagyunk.</p>
            <p>Szabadi birkózni kezdett a halállal. Torkon ragadta s kihajította az ablakon.</p>
            <p>A vonat nagysokára megállt. Kiszálltak belőle s hazamentek.</p>
            <p>Egyszer csak, évek mulva, váratlanul, mintha a mennykő csapott volna belé, egy
               levelet talált Magda szekrényében. Szerelmeslevél volt, forró, ideges és érzéki
               levél, amilyent csak szerető tud írni a szeretőjének. Szabadi százszor egymásután
               elolvasta a levelet... Drága babám, így kezdődött. És forró, az egy r-rel volt írva.
               Rettenetes! Egy r-rel írták Magdának, hogy forró... Szabadi beleakadt és beleroskadt
               ebbe a szóba, csak ez az egyetlen szó érdekelte, mintha más nem is lett volna a
               levélben. Foró, foró, foró... Foró csók, foró éj, foró ölelés, foró mámor...
               Mindenütt foró, s a szörnyű, idétlen, bamba szó kiforgatta, megrázta és leütötte...
               Miféle ember lehet ez? Miféle ostoba, nyomorult útonálló?</p>
            <p>Roskadtan ült a hálószobájában, amely annyi drága emléket rejtegetett magában. Várt.
               És hirtelen előkereste a revolverét s beletette a zsebébe.</p>
            <p>Magda hazajött. Rút volt, arca ki volt festve, a lopott csókok üszkei már csúnyán
               megégették. A szeme körül a mohó élet mély ráncai sorakoztak sűrűn, kiirthatatlanul,
               ezeket már nem lehetett átfesteni.</p>
            <p>- Néked szeretőd van...</p>
            <p>- De kérlek...</p>
            <p>- Néked szeretőd van...</p>
            <p>Magda megrémült.</p>
            <p>- De ha mondom...</p>
            <p>- Megtaláltam a szeretőd levelét.</p>
            <p>Belenyúl a zsebébe s mutatta a levelet.</p>
            <p>Magda halálra sápadt a rossz festék alatt. Feje oldalra billent, teste megrokkant,
               hangja mély fátyolokba burkolózott. Dadogott s nem tudott védekezni.</p>
            <p>- Ne bánts - siránkozott nyomorultan.</p>
            <p>- Miért tetted?</p>
            <p>- Nem tudom.</p>
            <p>- Ismerem?</p>
            <p>- Nem.</p>
            <p>- És kivel csaltál meg?</p>
            <p>- Nem tudom.</p>
            <p>- Nem tudod, ki a szeretőd?</p>
            <p>Magda megremegett egész testében, az ájulás környékezte.</p>
            <p>- Most már késő! Hiába ájulsz el, ezt már ismerem. Ki az a fráter?</p>
            <p>- Hiszen mindegy, tudom, bűnt követtem el...</p>
            <p>- És különb, mint én, jobb, erősebb, eszesebb, mondd, jobban szeret, mint én, miért
               tetted?</p>
            <p>- Nem tudom.</p>
            <p>- És mit adhat néked? Szereted?</p>
            <p>- Nem szeretem.</p>
            <p>- Hát miért tetted?</p>
            <p>- Nem tudom! Bocsáss meg!</p>
            <p>- Lehet ezt megbocsátani? Lehet ezt elfelejteni?... Ezt érdemeltem én? Na, jó majd
               végzek én veletek...</p>
            <p>Sokáig nem szóltak semmit.</p>
            <p>- Sikkasztottam miattad, el kellett bújnom az emberek elől, kínlódtam, vergődtem,
               nyomorogtam, a lelkem összetört s azt hittem, hogy majd te, egy asszony, egy új, egy
               különös, jó lélek megment engem... És egy ilyen közönséges senkivel, egy ilyen
               tudatlan, durva sihederrel csaltál meg, aki még azt sem tudja leírni, hogy
               forró...</p>
            <p>Magda könnyes szemmel bámult Szabadi Aladárra.</p>
            <p>- Legalább két r-rel írta volna, talán nem szégyelném magam olyan végtelenül, nem
               érezném magam annyira megalázottnak és letiportnak, ha legalább hozzám hasonló férfi
               volna, de mit kezdjek egy ilyen undok tacskóval, aki egy r-rel írja a szeretőjének
               azt, hogy forró... Nem érzed, hogy elvesztél, elsüllyedtél?...</p>
            <p>- Megölsz?</p>
            <p>- Eh, mit kezdjek veled, te még csak azt sem érdemled meg, hogy megöljelek... Nem,
               nem, élj, szenvedj, szenvedd az életedet, égj el, ezt akartad, te szerető, hiszen
               tebenned nincs más vágy, nem ég más szenvedély, mint az, hogy szerető légy!</p>
            <p>Szabadi elnevette magát.</p>
            <p>- És azt írja, hogy foró...</p>
            <p>Dühösen nézett Magdára, az öklével az arcába akart sújtani, de amint ránézett erre a
               fonnyadt, hitvány kis penészvirágra, akit összemorzsolt a pillanat rémülete és
               veszedelme, nagyon megsajnálta. Kirohant a lakásából, rohant lefelé a lépcsőkön, s
               ekkor valaki azt kiabálta utána:</p>
            <p>- Óh, nemcsak ezzel az eggyel, megcsalt ez téged másokkal is!</p>
            <p>De a pletyka már nem érdekelte. Lesietett az állomásra, ott beleült egy tehervonatba
               s a vonat lassan cammogva elvitte a temetőbe... Ott bolyongott a sírok között s az
               élet hiábavalóságáról gondolkodott. Élet és vég, milyen kicsiny út van a kettő
               között, s a törpe út tele van szenvedéssel... És ő milyen gyorsan elért a véghez!
               Leült egy sírra s a revolvert a halántékához illesztette... Akkor ért oda a halál,
               mögötte a pribék vigyorgott, hátán egy nagy csomó lekaszált fűvel. A halál
               kegyetlenül megrázta a vállát s a revolver kiesett Szabadi Aladár kezéből...</p>
            <p>Még érezte, hogy valaki rázza, tépi, költögeti, amikor fölébredt zavaros álmából s
               kinyitotta a szemét. A síron feküdt, a szomorúfűz gyenge árnyékában. Egy kövérkés
               ember állt előtte, az költögette. Szabadi Aladár halálra fáradtan, csontjait hasogató
               erőlködéssel feltápászkodott a sírról.</p>
            <p>- Mit csinálsz itt? - kérdezte tőle méltatlankodva a kövér ember. - Már tűvé tettem
               érted egész Fonyódot. Mingyárt öt óra s lekésünk a párbajról.</p>
            <p>Szabadi kegyetlenül dörzsölgette a szemét.</p>
            <p>- A párbajról? - ismételte zavartan s fogalma sem volt róla, hogy ki ez az ember, aki
               karon ragadta s tolta, hurcolta ki a temetőből.</p>
            <p>- Török mingyárt itt lesz a doktorral, de csak lódoktort talált, az emberorvos
               Mályvaiékkal jön.</p>
            <p>- Lódoktor - bólintott Szabadi, - az is jó lesz... De melyikünk a ló? - mormolta
               tovább magában. - Én, vagy Mályvai? Mind a ketten lovak vagyunk...</p>
            <p>- A pisztolyok Halápi őrnagynál vannak... Minden rendben van... De mi az istennyila
               lelt, hogy a temetőbe jöttél aludni?... Legalább üzented volna meg - dohogott tovább
               Nyárády. - Már azt hittük, hogy megszöktél.</p>
            <p>Szabadi próbálta rendbeszedni a gondolatait.</p>
            <p>- Tudod, barátom, egy kissé babonás ember vagyok...</p>
            <p>Körülnézett az elhagyott tájakon... Akkor indult el az állomásról a tehervonat. Sűrű
               füstje könnyedén oszlott el a reggeli napfényben.</p>
            <p>- Most indult el a tehervonat - mondta élénken Szabadi s kezével búcsút intett a
               robogó vonatnak.</p>
            <p>Nyárády értelmetlenül rázta a fejét.</p>
            <p>- A tehervonat?...</p>
            <p>- Az. Hát nem látod?</p>
            <p>- Látja az ördög.</p>
            <p>- Pedig én ezzel a vonattal akartam elutazni. Már nincs sok dolgom itt Fonyódon.</p>
            <p>- Nono, abba nem egyezünk bele... A párbaj után...</p>
            <p>- És ha meghalok?...</p>
            <p>- Ugyan, ugyan, hát csak nem estél a fejed lágyára...</p>
            <p>És eltátotta a száját, mintha kora reggel szomjas volna már s szeretne néhány pohár
               somlait lehörpinteni.</p>
            <p>Szabadi megállt s belebámult Nyárády nyugodt, tiszta szemébe.</p>
            <p>- Tudod, furcsa álmom volt az éjjel. Most aztán magam sem tudom, hogy hány r-rel kell
               írni ezt a szót, forró. Mit gondolsz?</p>
            <p>- Török a tanító, azt kérdezd meg. Én három r-rel szoktam írni.</p>
            <p>- Igaz, lehet, hogy igazad van - motyogta Szabadi. - Három r - erre nem gondoltam. Ez
               a helyes. Volt egy tanárom, az szokta mondani a rossz diákjainak: Marrrha, három
               r-rel...</p>
            <p>Nyárády elvesztette a türelmét. Megragadta Szabadi karját s rárivallt:</p>
            <p>- Jegyezd meg magadnak, hogy én semmiféle móka-párbajba nem megyek bele.
               Figyelmeztetlek, hogy a pisztolyok meg vannak töltve... Szedd össze magadat, hiszen
               alig állsz a lábadon! Mi lelt?</p>
            <p>- Semmi! Igazad van, menjünk! Bocsánatot kérek.</p>
            <p>És gyors léptekkel siettek a jegenyesor felé.</p>
            
         </div>
         <div type="chapter">
            <head>XVII.</head>
            <p>Az úton, amíg a jegenyékhez értek, alig váltottak néhány szót. Nyárády szemmel
               láthatóan boszankodott, az ördögbe is, itt súlyos feltételű párbajról van szó, s ez
               az ember úgy viselkedik, mint akit a párbaj egyáltalán nem érdekel... Eltűnik
               hazulról s belefekszik a temetőbe... Onnan kell nagynehezen kikotorni, s most is
               olyan az ábrázata, mintha a sírba készülne. Valóban, rossz bőrben volt Szabadi, s bár
               a reggeli nap erősen megcsípte, mégis halványsárga foltok ütődtek ki az arcán, a
               szeme mélyre besüppedt, mint az ázott sír, s beretválatlan képe eltorzította a
               külsejét. Gyűrött ruhája inkább egy éjszakai korhelyt sejtetett benne, mint egy
               idegen asszonyért síkraszálló lovagot, aki büszkén kitárja a mellét ellenfele előtt:
               Tessék, itt vagyok, ha belegázoltam a becsületébe, végy magadnak elégtételt, nem
               féltem az életemet!</p>
            <p>Szabadi semmit sem látott. Ott sompolygott Nyárády mellett és szédült. A mezők
               forogtak előtte. A napot hol a végtelen távolban, hol az orra előtt látta, a jegenyék
               sorban táncra perdültek körülötte, mint veszett suhancok duhaj jókedvükben. Egyre le
               akart ülni a vedlő galagonyabokrok s tüskékkel kirakott vadrózsák tövében, de nem
               mert, ösztönösen, hajszolva loholt Nyárády nyomában, s ahogy bírta, megemberelte
               magát.</p>
            <p>- Itt vagyunk - súgta néki Nyárády. Szabadi keményen megállt s dölyfösen vetette fel
               tekintetét. Körülötte s távolabb embereket látott, akiket nem ismert. Egy idegen
               sietett hozzá, s megrázta amúgy istenesen a kezét. Ez Török volt. Török mellett
               kopott táskával egy másik férfi állt. Ez a lódoktor lehetett, de a halál pribékjéhez
               hasonlított. Feljebb a kis járatlan gyalogút mentén egy másik idősebb férfi, olyan,
               mint a halál, csak rettenetes kaszája nem volt a vállán, hanem ő is egy táskát
               szorongatott a hóna alatt. Ez volt az orvos. Elomolva s igénytelenül, de halálos
               komolysággal egy zord kis emberke állt a napban, ez Mályvaihoz hasonlított. Ennek a
               közelében imbolygott Filip, fekete zakkóban, fekete pápaszemmel, mint egy ijedt
               professzor, akinek újra szigorlatot kell tennie a legnehezebb tárgyakból. És mellette
               Halápi egyenesen, éles ádámcsutkája kifeszülve, mintha nyársat nyelt volna. Kezében a
               pisztolyos táska.</p>
            <p>- És hol van Magda? - vívódott Szabadi temetői álmával, - őt nem látom sehol.</p>
            <p>Ránézett Nyárádyra, de nem merte tőle megkérdezni, hogy Magda végignézi-e a
               párbajt.</p>
            <p>Ekkor elhelyezkedtek. Halápi lemérte az ötven lépést s mindegyik félnek a kézébe
               nyomta a pisztolyt. A segédek és az orvosok kissé oldalra húzódtak... Ott álltak
               néhány pillanatig egymással szemben, Szabadi úgy vette észre, hogy Mályvai ridegen
               biccent a fejével... ő is megmozdította kissé a fejét, de csak annyira, mint
               amennyire az ember egy, az orra előtt eldongó légy ellen védekezik.</p>
            <p>Az őrnagy előlépett s békülésre szólította fel az ellenfeleket. Kínos, feszült csend
               következett. Török lehúnyta mind a két szemét, Nyárády eltátotta száját, s Filip
               pápaszemét igazgatta. Senki se szólt egy árva szót sem.</p>
            <p>A párbaj megkezdődött.</p>
            <p>Egy... Keltő... Három... - számlálta a másodperceket kissé elrekedt hangon Halápi
               őrnagy...</p>
            <p>Szabadi mereven bámult maga elé, sötét fátylak torlódtak szeme előtt s nem látta
               Mályvait.</p>
            <p>- Négy... Öt... Hat...</p>
            <p>Mályvai lövésre készen tartotta pisztolyát és célzott.</p>
            <p>- Hét...</p>
            <p>A két lövés egyszerre dördült el. A fű borzadva hajolt meg tíz-tizenöt lépésnyire
               Szabadi előtt, a földből néhány csepp málló, fekete darabka repült fölfelé, mintha
               alul buzgó vakondokok éppen most értek volna a legfelsőbb réteghez... Szabadi a fűre
               nézett s messze, messze az ég alján egy szomorúfűzt látott... Mályvait megrázta egy
               kissé az izgalom, pofacsontját lángoló pír öntötte el... Élt. A ráirányított golyó
               istentelen távolságban veszett el valahol a fonyódi, járatlan cserjék mentén...</p>
            <p>Az első golyóváltás sebesülés nélkül végződött... Senki se mozdult el a helyéről...
               Filip nyugtalanul súgott valamit Halápinak, az őrnagy kicsiny, pattogó beszéddel újra
               békülési kísérletet tett. Török biztatón intett félszemével Szabadinak, Filip fekete
               pápaszemét súrolta, törülgette s úgy nézett Mályvaira, hogy a szeme majdnem kiesett
               az üregéből. Az orvosok bólogattak, Nyárády menni akart.</p>
            <p>De a halálos ellenfelek nem mozdultak. A párbajt folytatni kellett.</p>
            <p>- Egy... Kettő... Három... Négy...</p>
            <p>Szabadi kimondhatatlanul rosszul érezte magát. A gyomra kavargott, a koponyájában
               forrt és főtt az agyvelő, idegei, mint láthatatlan gonosz ördögöcskék, ugráltak,
               tornáztak, tépték és marcangolták, a szíve aléltan kalapját, mint elalvó ember
               kezében a súlyos szerszám... Szemét veszettül erőltette, hogy lásson valamit, ujjait
               görcsösen feszegette, hogy a pisztolyt ki ne ejtse kezéből, s a talpát olyan erősen
               vágta bele a fűbe, hogy cipőjére ráhajolt a pipitér, a papsajt és az útilapú. A
               talpa tartotta, de a térdkalácsa remegett, mint könnyű levélke a viharban... Fekete
               felhők torz rongyai ereszkedtek le előtte, már nem látott semmit.</p>
            <p>- Öt... Hat...</p>
            <p>Mályvai pisztolya hirtelen eldördült, Szabadi hanyattvágódott és elterült. Fehérre
               ijedt ajkáról értelmetlen hang szállt tova, senki sem értette, mit akart mondani.</p>
            <p>- Meghalt - jajgatott Filip.</p>
            <p>Mindenki rémülten rohant Szabadi Aladárhoz, csak Mályvai állt gőgös és részvétlen
               arccal a helyén, s könnyedén füstölgő pisztolya csövét nézegette.</p>
            <p>Az orvosok gyorsan megvizsgálták a lezuhant embert. Föltépték az ingét, a pulzusát
               dörzsölték, szíve körül hallgatóztak, halántékát simítgatták, az arcát megmosták s az
               orrához egy piciny, áradó szagú üvegkecsét tartottak...</p>
            <p>- Nem halt meg - jelentette ki az idősebbik orvos, nem is sebesült meg, rosszullét
               fogta el.</p>
            <p>- Vér, vér - dadogta Filip, - véres...</p>
            <p>- Dehogy is véres - torkolta le Nyárády... - Nem sebesült meg.</p>
            <p>Szabadi néhány pillanat alatt magához tért.</p>
            <p>- Mi történt velem - kérdezte s talpraállt. Állt a helyén, mintha mély, zagyva
               álomból serkedt volna föl, kinyújtózkodott, kíváncsian nézegetett körül s hirtelen
               meglátta Mályvait... Az már készült, már elhagyta helyét, már rohanni szeretett volna
               a jegenyék közül, ahol oly csodálatos fölénnyel állta meg a helyét.</p>
            <p>- Azt hiszem, elájultam egy pillanatra - súgta Szabadi Aladár Nyárádynak... - De nem
               baj... Most aztán jobban érzem magam... Semmi bajom... Folytassuk a párbajt!</p>
            <p>Nyárády odaugrott az őrnagyhoz s közölte vele, hogy Szabadi Aladár élni akar a lövés
               jogával. Az orvosok tiltakoztak a párbaj folytatása ellen. Szabadi most kihívón
               nézett végig az ijedt társaságon.</p>
            <p>- Joga van hozzá, nem szabálytalan, amit kíván, joga van hozzá - állapította meg
               Halápi.</p>
            <p>Mályvai percről percre kisebb lett.</p>
            <p>Halápi karra vette s visszatolta helyére... Pisztoly már nem volt a kezében, ő már
               nem lőhetett Szabadira. Sápadtan, kúszán nézett előre. Szabadi most iszonyúan
               megharagudott rá... Ahá, már menekülni akart... Azt hitte, hogy agyonlőtte, már el
               akarta hordani az irháját... Már rohanni akart... Ó, olyan olcsón nem... Nem tudja,
               hogy Szabadi Aladár tegnap, késő este egy életet mentett ki a Balaton örvényéből. Ezt
               nem tudja... Elájult, de most a helyükre pattantak az idegei. Itt áll s követeli,
               hogy a föltételeket tartsák be.</p>
            <p>Nem is ellenkezett senki. De az arcokon a rémület sötét árnyékai rohantak végig.</p>
            <p>Négy másodperc maradt még Szabadi Aladár számára.</p>
            <p>- Agyonlövöm - ébredt föl Szabadiban régi elhatározása.</p>
            <p>Halápi intett, Mályvai végső elszántsággal kihúzta magát.</p>
            <p>- Hét... Nyolc...</p>
            <p>Iszonyút dördült a pisztoly Szabadi Aladár kéziben... A jegenyék félelmetesen
               sóhajtoztak s a távolból egy lankás domb tompán visszaverte a lövés hangját...
               Mályvai felhördült, mint a sebzett állat. A füléhez kapott, arca eltorzult, néhány
               lépést tett előre, aztán hirtelen leült. Fejét majdnem a térdéig lecsúsztatta s az
               egyik fülét befödte tenyerével.</p>
            <p>- Jaj - nyögte szánalmasan, - jaj a fülem... Végem van!</p>
            <p>A golyó a füle mellett röpült el. Nem történt semmi baja, csak belesajdult a füle a
               süvítő golyó rohanó orkánjába.</p>
            <p>Szabadi könnyedén megbillentette a kalapját és segédeivel gyorsan elsietett a párbaj
               színhelyéről.</p>
            
         </div>
         <div type="chapter">
            <head>XVIII.</head>
            <p>Szabadi útközben gyanakodva vizsgálgatta a segédeit... Jó emberek, jó emberek, hogy
               kitartottak mellette... De hátha budapesti detektívek és lépre akarják csalni!
               Különösen a tanító... Nem, a tanító nem tetszett néki.</p>
            <p>A temetőnél hirtelen megállt s elnevette magát.</p>
            <p>- Elvesztettem. Menjetek csak, elvesztettem a temetőben, bemegyek és megkeresem.</p>
            <p>Azok meglepődve néztek rá.</p>
            <p>- Mit vesztettél el?</p>
            <p>- Mit?... Csak menjetek, majd utánatok jövök.</p>
            <p>- Mi az ördögöt veszíthetett el a temetőben? - gondolta magában Nyárády s fürkészve,
               kíváncsian nézett a tanító szemébe.</p>
            <p>- Ezzel az emberrel történt valami - mondotta Török, amint magára hagyták Szabadit s
               lassú, elmélyedt gondolatokkal somfordáltak a falu felé.</p>
            <p>- Mi történhetett vele? Belegabalyodott Mályvainébe... Szép asszony, szent igaz,
               eljárnám érte a rókatáncot - mondta Nyárády.</p>
            <p>Török megállt, a temető felé bámult.</p>
            <p>- A kis veréb el akar röpülni. Majd meglátod, pajtás.</p>
            <p>- Meg kellett volna enyvezni a farkát...</p>
            <p>És mentek tova a szálló irányába.</p>
            <p>Szabadi bement a temetőbe.</p>
            <p>- Óh, bárcsak ne találnám meg - sóhajtotta keservesen, - bár csak vitte volna el a
               halál, vagy nem tudom én, ki. Legalább nyugodtabb volnék.</p>
            <p>De bizony a rézvörös táska ott hevert a síron, a szomorú fűz alatt, nem nyúlt ahhoz a
               világon senki. Szabadi únottan kapta fel, még egyszer végignézett a temetőn, a
               kapuban megállt, a jegenyék felnyúló koronáját kereste, azután elindult.</p>
            <p>- Mit szólt Magda, mit csinált, kiért aggódott, kiért imádkozott halálos
               rémületében?... Meg kellene látogatnom... Az volna a lovagias és tisztességes dolog,
               ha most fölkeresném Mályvait és bocsánatot kérnék tőle. Sohase hittem volna, hogy
               ilyen fenegyerek...</p>
            <p>Megint cepelte a táskát s megint egymagára maradt. Hazaért, a táskát fölhajította a
               régi helyére, aztán lefeküdt.</p>
            <p>Kopogtak. Egy pincér szólt be a félig kitárt ajtón:</p>
            <p>- Az urak kéretik a nagyságos urat...</p>
            <p>És elrohant.</p>
            <p>Azok ott lenn nagy áldomásra ültek össze. Átadták Szabadinak a jegyzőkönyvet,
               gratuláltak néki, de Halápi és Filip hamarosan távoztak. Még reggel volt, Fonyód
               akkor ébredt, a terasz is megtelt, a reggeli sétautakon vidám gyermekek játszadoztak
               s a nyaralók a Balaton felé vonultak... A párbaj híre gyorsan elterjedt, ünnepélyesen
               és félénken mutogattak Szabadira, sokan szerettek volna vele megismerkedni, de
               Nyárády és Török egészen lekötötték, hízelegtek néki, körüludvarolták s itatni
               próbálták... Délelőtt már csendes danározás töltötte be a teraszt, végül hármasban
               maradtak.</p>
            <p>Ittak és ettek rogyásig. Szabadi is ivott s most már kitünően érezte magát.</p>
            <p>- Kártyázzunk! - ajánlotta Török.</p>
            <p>- Nem bánom - bólintott közönyösen Nyárády. - Tudsz alsózni? - kérdezte
               Szabaditól.</p>
            <p>- Hogyne!</p>
            <p>És örült, hogy valamivel agyoncsaphatja a napot.</p>
            <p>Hozták a kártyát, osztottak, kettesben játszottak. A harmadik kibicelt.</p>
            <p>Először Nyárády ült be.</p>
            <p>- Tere, kassza, kontra - mondta Szabadi.</p>
            <p>- Kvart, kontra kassza, rekontra játék - enyelgett Nyárády.</p>
            <p>Így kezdődött.</p>
            <p>Amikor egy óra múlva néhány percre magukra hagyta őket, Török csúnyán elnevette
               magát:</p>
            <p>- Te, ez nem veréb, ez karvaly...</p>
            <p>- Kitartás és ne ess kétségbe... Nem látod, hogy már szédül.</p>
            <p>A portán Celesztin kisasszony leselkedett Szabadira. Amikor meglátta, odaugrott
               hozzá, elkapta a kezét s olyan erősen megszorította, hogy Szabadi megijedt tőle.</p>
            <p>- Uram, megmentőm, még eddig nem volt alkalmam, bocsásson meg.</p>
            <p>És úgy meregette szemét Szabadira, mintha szálkát nyelt volna.</p>
            <p>- Óh, kérem...</p>
            <p>- Megláttam önt - suttogta Celesztin kisasszony, - beszélni akarok önnel. Ismeri
               azokat az urakat, akikkel kártyázik?</p>
            <p>- Hogyne, jól ismerem őket, a segédeim voltak egy súlyos párbajban. Derék
               úriemberek.</p>
            <p>Celesztin végzetes komolysággal nézett Szabadira.</p>
            <p>- Hamiskártyások. Híres balatoni hamiskártyások. Én ismerem a Balatont. Minden évben
               másutt ütik fel a szállásukat. Az idén Fonyódra került a sor. Kérem, hagyja abba,
               mert kifosztják.</p>
            <p>- Nem baj - mondta Szabadi... és nem lepődött meg. - Majd óvatos leszek.</p>
            <p>- De, az Istenre kérem, hamiskártyások. Higyje el nekem. Azért mutatkoztak
               szolgálatkész úriembereknek, azért vállalkoztak mindenre, hogy a végén kifoszthassák
               s tönkretehessék az áldozatukat. Közönséges hamiskártyások.</p>
            <p>- Hamiskártyások? Hiszen mindnyájan hamiskártyások vagyunk. Az élet
               hamiskártyásai.</p>
            <p>Köszönt s otthagyta Celesztin kisasszonyt.</p>
            <p>- Bárcsak nyernék el a sikkasztott pénzt - gondolta Szabadi.</p>
            <p>Visszament közéjük. Nyárády a fejét fájdította, Török felkínálkozott, Szabadi most
               vele játszott.</p>
            <p>Már néhányezer pengőt veszített. Most nem érdekelte más, mint az, hogy rájöjjön a
               turpisságra.</p>
            <p>De nem vett észre semmit.</p>
            <p>Egyszer egy hamisan bemondott kvinten csípte Törököt, de ez udvariasan exkuzálta
               magát s nem írta fel a nyert pártit. Sőt, azt követelte, hogy Szabadi írja fel.</p>
            <p>Felváltva játszottak vele délután ötig. Akkor leszámoltak. Szabadi vesztett.</p>
            <p>- Talán huszonegyest? - kínálkozott Nyárády...</p>
            <p>- Lehet - állt kötélnek Szabadi.</p>
            <p>Huszonegyesben aztán visszanyerte az elveszített pénzt, még külön is nyert tőlük
               valamit.</p>
            <p>- Gyenge falusi legények - gondolta magában Szabadi. - De jobb szerettem, hogy
               hamiskártyások, mintha detektívek volnának.</p>
            <p>Az áldomást kifizette, fölrohant a szobájába s lefeküdt aludni.</p>
            <p>Éjjel fölverték a barátai. Szabadi kábultan, kimerülten és ostobán nézett rájuk.</p>
            <p>- Mit akartok?</p>
            <p>- Talán lehetne még néhány partit... Reváns...</p>
            <p>- Nincs reváns - mondta Szabadi. - És figyelmeztetlek benneteket, hogy én
               hamiskártyás vagyok. Hát nem vettétek észre?...</p>
            <p>Azok elnevették magukat.</p>
            <p>- Nagy betyár vagy te - fenyegette meg Török, - nem is halsz te meg vízszintesen. -
               És lehúnyta a félszemét.</p>
            <p>- De úgy fognak eltemetni...</p>
            <p>Hátat fordított nékik és aludt tovább</p>
            
         </div>
         <div type="chapter">
            <head>XIX.</head>
            <p>Másnap délután, amikor már órák óta hentergett egymagában, valaki halkan kopogott
               Szabadi felugrott a díványról, a szíve majdnem elájult, annyira megijedt. Hirtelen a
               zsebéhez kapott és megtapogatta Mályvai revolverét. Felállt, mereven nézett az ajtó
               felé és csak azután mondta halkan:</p>
            <p>- Szabad.</p>
            <p>A púpos kertész állt az ajtóban. Alázatosan köszönt, lassan befelé tipegett és nagy
               áradozással kezdte elmondani mondókáját. Szabadi nem értette, hogy mit beszél, csak
               azt látta, hogy egy kicsiny levélke van a kezében. Kitépte a kezéből a levelet. A
               púpos ember bizalmasan vigyorgott erre a mohó mozdulatra, de Szabadi ezt nem vette
               észre. Feltépte a borítékot, kivette a levelet és elolvasta.</p>
            <p>Kérem, várjon meg ma este a mólón.</p>
            <p> Magda.</p>
            <p>A levélkét zsebébe csúsztatta, barátságos arccal nézett a púpos kertészre s gazdag
               borravalót adott neki. A púpos ember hajbókolva támolygott kifelé. Szabadi szeretett
               volna még egyet-mást kérdezni tőle, ismeri-e Magdát, hogy jutott a levélhez, vagy
               talán Fonyódon nemcsak a halál csónakosa, hanem szerelmi küldönc is, akit ilyen
               bizalmas küldetésekre szoktak felhasználni? De a púpos, úgy látszik, megértette a
               borravalóból és a szivélyes arcból Szabadi gondolatait és magától mondta kellemetlen
               madárhangján:</p>
            <p>- Én, kérem, nagyságos úr, itt mindenkit ismerek és én értem már az ilyesmit, velem
               lehet küldeni bármit, én hallgatok, mint a sír. Tetszik talán választ küldeni?</p>
            <p>- Nem - mondta zordan Szabadi és fürkésző szemekkel bámult a nyomorékra.</p>
            <p>Erősen gondolkodott, aztán ráförmedt:</p>
            <p>- Hallja, jó, hogy eszembe jutott, most leszámolok magával. Hogy mer maga csónakba
               szállni, ha a veszedelemben cserbenhagyja az utasait?...</p>
            <p>- De, kérem...</p>
            <p>- Hallgasson!...</p>
            <p>- Óh, köszönöm, nagyságos uram... Tudom, hogy a nagyságos úr mentette meg a kis
               kisasszonyt...</p>
            <p>- Maga meg kiúszott s hagyta, hogy azok ott vergődjenek és elpusztuljanak... Azt
               hiszi, itt nincs törvény! Úgy becsukatom magát, hogy sohasem jön ki többet la
               börtönből...</p>
            <p>- Én láttam - védekezett a púpos, - hogy a nagyságos úr kitünő úszó... Azért
               aztán...</p>
            <p>- Ne lássam többet, hogy még egyszer csónakba száll... Nem tűröm - toporzékolt
               Szabadi Aladár...</p>
            <p>És öklével csúnyán megfenyegette a púpos embert, aki alázatosan és gyáván sompolygott
               ki a szobájából.</p>
            <p>Most újra ledőlt a díványra és kezébe vette a levelet. Százszor egymásután elolvasta
               az apróbetűs kis levélkét. Magda hívja, találkozni akar vele ma este a mólon... Úgy
               látszik, az ura már elutazott a hősies párbaj után...</p>
            <p>Levelet küldött neki a púpossal... Elnevette magát. Miért nem a púpost bízta meg
               Mályvai a kémkedéssel? Hisz ez a púpos ember itt mindent tud. És ha megharagszik,
               örvénybe viszi az áldozatait... Talán azt is tudja, talán azt is látta, hogy lenn a
               Balatonon... Ott volt, amikor Magdát forrón megcsókolta...</p>
            <p>Lenn a mólón?... Mit akarhat tőle?... Elmondta-e Mályvai, mivel akarta őt megbízni, s
               hogy mi volt a párbaj oka... Tehát mégis elutazott a zúgó fülével... Vagy talán arról
               a szörnyű esetről akar vele beszélni és meg akarja néki köszönni, hogy megmentette
               és nem árulta el magát, hogy egy bizalmas, meleg szemrebbenése se volt az ő számára,
               amiből a férje újabb gyanut csiholhatott volna.</p>
            <p>Vagy talán azt akarja megköszönni lenn a mólón, hogy nem lőtte agyon az urát...</p>
            <p>Türelmetlen volt, nem bírta sokáig a négy fal szorongató levegőjét. Felugrott,
               lesietett a terasszra. Ott nem volt senki. Mindenki a Balatonban lubickolt. Talán
               neki is oda kellene mennie. Hogy már hosszú, kínos órákkal előbb lesse, várja azt a
               pillanatot, amikor feltűnik Magda drága alakja az elcsendesedő parton...</p>
            <p>A fürdő felé indult, de az állomásra tévedt. Megbánta, hogy az állomásra jött, mi
               dolga itt, de rögtön utána arra gondolt, hogy mégis jobb volna, ha most végül
               komolyan megvárná a legközelebbi vonatot és megszöknék a találkozás elől. A perrónon
               baktatott fel-alá, amikor hirtelen egy csendőrt vett észre. Mit keres itt ez a
               csendőr?</p>
            <p>Bátran ránézett a csendőrre, unott, pufók, vörösképű, becsületes magyar volt, dagadt
               tarisznyával és fénylő szuronnyal, mint egy fenyegető rém, aki nem ok nélkül áll
               itt, zsebében a parancs, hogy Fonyódon el kell valakit fognia... Mereven nézte a
               csendőrt, vajjon azonos-e azzal a csendőrrel, aki a cigányt üldözte?... Nem, az
               magasabb termetű volt... Ez másik csendőr...</p>
            <p>Ki akart osonni a perrónról, de majdnem összeütközött Ladványival. Szabadi
               krétafehéren állt meg, nem tudta Ladványit kikerülni. Ladványi elébe állt... Háta
               mögött a csendőr és előtte Ladványi... Szabadi ajka idegesen rezdült meg, valamit
               mondani akart, de nem szólhatott, mert Ladványi megelőzte:</p>
            <p>- Engedelmet kérek, én már régen be szerettem volna önnek mutatkozni. Ladványi...</p>
            <p>Szabadi csodálkozó arcot vágott és vélt üldözője nyugodt hangjának a hallatára az ő
               nyugalma is visszatért.</p>
            <p>- Erdős - mondta Szabadi Aladár.</p>
            <p>Ladványi a kezét nyújtotta.</p>
            <p>- Nagyon örvendek.</p>
            <p>- Részemről. Mivel szolgálhatok?</p>
            <p>- Ha megengedi, elkísérném. Ráér?</p>
            <p>- Nincs semmi dolgom - mondta Szabadi.</p>
            <p>De most határozottan az volt a meggyőződése, hogy a csendőr és Ladványi, ezek az ő
               hóhérai... Ez itt udvariasan kezdi, ravaszul kifaggatja, aztán int a kakastollas
               legénynek és egyszerre vége mindennek. Mit akarhat tőle?</p>
            <p>Elindultak. Szabadi hátra akart nézni, hogy jön-e a csendőr. De nem nézett hátra, nem
               szabad magát elárulnia... Még jobb volna, ha itt tartóztatnák le, ahol most oly
               kevesen vannak, inkább itt, mint a szállóban, vagy a fürdő közelében... Ravasz
               utonálló! Elcsalja innen, becsalja a tömegbe, hogy nagyobb legyen a hatás és ordítóbb
               a siker... Mit akarhat tőle?</p>
            <p>Ladványi beszélt, de Szabadi nem igen tudott rá figyelni.</p>
            <p>- Úgy-e, nem haragszik? - kérdezte Ladványi, - hogy csak így, minden forma
               mellőzésével, az uccán?...</p>
            <p>Szabadi legyintett.</p>
            <p>- Hiszen nyár van, fürdőn vagyunk, és szmoking helyett fehér tenniszruhában
               járunk.</p>
            <p>- Igen, igen. Én is ezt gondoltam.</p>
            <p>- Milyen ravasz, milyen körmönfont - lazította magát Szabadi.</p>
            <p>- Valahová el szeretnék menni, ahol csendesen és zavartalanul beszélgethetnénk
               egymással - mondta Ladványi.</p>
            <p>- Most kezdődik - volt a benső válasz erre a furfangra.</p>
            <p>- Tessék, ahová jól esik. A szállóba?</p>
            <p>- Nem, nem! Menjünk inkább a kiserdőbe...</p>
            <p>- Az erdőbe? Nem bánom.</p>
            <p>Valaki erősen kopogott mögöttük. Biztosan a csendőr szeges csizmája... Az erdőbe...
               Ott akar kivallatni.</p>
            <p>Meggyorsították a lépteiket, elérték a kiserdőt és ott csakhamar eltűntek az egymásra
               csapódó ágak szívós fonatai mögött.</p>
            <p>Szabadi hirtelen megállt... Eh, vagy, vagy - gondolta magában és megtapogatta a
               revolverét.</p>
            <p>- Nem is tudom, hogy kezdjem - mondta Ladványi. - Én ismerem önt, amióta itt van
               Fonyódon.</p>
            <p>Szabadi most elhatározta, hogy többet nem szól közbe egy szót se, hadd beszéljen!</p>
            <p>- És mingyárt az első napon az volt az érzésem, hogy nekünk meg kell ismerkednünk
               egymással. De annyira nem volt eddig alkalmam és most észrevettem, amint ön az
               állomás felé sietett és gondoltam, most, vagy soha. Én tudniillik nem a magam
               jószántából vagyok itt, engem ideküldtek. De ha nem küldtek volna, akkor is idejöttem
               volna... Bevallom, hogy nékem nagyon gyalázatos mesterségem van, én a szép asszonyok
               után szoktam kémlelődni.</p>
            <p>- Hazudik - gondolta magában Szabadi. - Így akar lépre csalni.</p>
            <p>- De én ezt az egyet nem tudtam meglenni, ha itt is vagyok, soha egy lépését se
               ellenőriztem és az urának hamis jelentést tettem.</p>
            <p>- Kiről beszél? - horkant fel Szabadi. - Így akar léprecsalni.</p>
            <p>Megállt és merően nézett Ladványira, akinek ábrázata most egészen szomorú és levert
               volt, mint a megrugdosott kutyáé.</p>
            <p>- Hiszen ön tudja. Mályvairól. Igen, ön tudja, annyira mégse tagadhatom meg magam,
               tudom, hogy ön is Magda kedvéért van itt s Magda kedvéért vívott párbajt
               Mályvaival.</p>
            <p>- Úgy - nyújtotta a szót derűsen Szabadi. - Állat - gondolta magában és kezdte
               megérteni a zavaros, kusza beszéd értelmét... Most már nem engedte, hogy Ladványi
               beszéljen, hirtelen fölébe kerekedett, rátette vállára a kezét, szinte hipnotizálón
               meredt beléje és suttogva mondta:</p>
            <p>- Ön szereti Mályvainét!</p>
            <p>- Igen - vallotta kínos boldogsággal Ladványi, - igen, szeretem és éppen erről
               szeretnék önnel beszélni.</p>
            <p>- Velem? - gúnyolódott Szabadi. - Hát miért nem Mályvainéval?</p>
            <p>- Éppen ez az. Én olyan nyomorult és tehetetlen vagyok, ha látom, nincs hangom, eláll
               a szavam és ha a közelében vagyok, minden vérem a sarkamba száll... Már régen
               ismerem, Pestről, idegen, távoli fürdőhelyeikről, a Balatonról. Én mindenütt ott
               vagyok, ahol Mályvainé van. De hiába, akár otthon lehetnék a szobámban, mindegy,
               engem nem vesz észre... Önt sohasem láttam a közelében és mégis, alighogy megismerték
               egymást...</p>
            <p>- De kérem - tiltakozott Szabadi és sajnálni kezdte a szerencsétlent.</p>
            <p>- Én mindent tudok - mondta önérzetesen Ladványi, - de nékem nem fáj másnak a sikere,
               én annyira szeretem Magdát, hogy azt a férfit is szeretem, akiről tudom, hogy köze
               van az én szerelmemhez. Ez az én tunya, tehetetlen betegségem. Kérem, beszéljen róla,
               legyen jó hozzám, segítsen rajtam...</p>
            <p>Szabadi elnevette magát. Eszébe jutott Mályvai. A férje is azért jött hozzá, hogy
               segítsen rajta és most a kém is azért settenkedik körülötte, mert a képzelt
               boldogságot tőle várja. Milyen bamba fickó! És mind a kettő őt választja ki. Mi köze
               hozzájuk? Miért nem hagyják őt békén?... Nagyon szégyelte magát, hogy ezt a rossz
               külsejű Ladványit ennyire félreismerte, hogy félt tőle. Hisz ez egy szerencsétlen
               éhenkórász, akit a férj fizet, és aki útálja ezt a pénzt, mert szereti az
               asszonyt.</p>
            <p>Valami homályos részvétet kezdett érezni Ladványi iránt, talán ugyanazt, ami
               megszállta, amikor Mályvai vergődését látta.</p>
            <p>- Uram - mondta Szabadi elkomorodott hangon, - legbölcsebben teszi, ha azonnal
               elutazik. Nem szabad így szeretni, ahogy ön szeret, így, ennyire kiszolgáltatva
               önmagát, aláásva az énjét, eltemetve a férfivoltát... Higyje el, ezt egyetlen asszony
               sem érdemli meg. És olyan asszony még nem született, aki vissza ne élt volna a férfi
               gyengeségével. És ön már nem is gyenge, ön tehetetlen, ön tisztán gyermek... Azt
               hiszi, ezt nem látja, nem érzi, nem tudja Magda?</p>
            <p>Ladványit akarta vigasztalni, Ladványi szeméről akarta letépni a hályogot, hogy a
               maga szenvedélyét többnek, férfiasabbnak, tisztábbnak lássa... Észrevette, hogy saját
               magának prédikál, talán az élő és remegő szó különös muzsikája észretéríti.</p>
            <p>Ladványi kipirultan és boldogtalanul hallgatta Szabadi Aladárt, dadogott,
               kétségbeesetten kapkodott a szavak után, de nem tudott néki választ adni.</p>
            <p>Szabadi hirtelen megnézte az óráját, eszébe jutott a móló és majdnem féltékenyen
               mérte végig Ladványit.</p>
            <p>- Én most tovább nem érek rá, ha akar még tőlem valamit, keressen fel holnap a
               lakásomon, tudja, hol lakom... Jöjjön el hozzám, ha nincs jobb dolga!</p>
            <p>- Ha megengedi, akkor fölkeresem - hálálkodott Ladványi.</p>
            <p>Még együtt mentek ki az erdőből, Szabadi szimatolva nézett körül, még mindig a
               csendőrt kereste, de nem látta sehol. Elváltak egymástól.</p>
            <p>- Azt kiáltottam Mályvai után - mormolta magában Szabadi, - hogy szamár. Ha ennek az
               embernek gyűszűnyi esze volna, akkor most ő kiáltaná én utánam, hogy szamár vagyok.
               Azt hittem róla, hogy detektív, pedig csak eszelős, eszelős szegény, semmi
               egyéb...</p>
            
         </div>
         <div type="chapter">
            <head>XX.</head>
            <p>Szabadi már korán ott mászkált a mólón és Magdát várta. Egy pillanatig sem volt
               türelme, leült, felugrott, a falu felé bámult, megfordult, a közeli partra meredt,
               aztán a vizet nézte, a bukdácsoló asszonyokat, a lustán terpeszkedő férfiakat, ezt a
               nyüzsgő, mámoros, balatoni boldogságot, amely már régen nem érdekelte...</p>
            <p>Az idő lassan telt, még vakítóan szikrázott a nap, még messze volt az este és ő csak
               robotolta az útat a mólón, mintha fizették volna érte, és Magdára gondolt... Apró
               csónakok siklottak tova a vizen, a csónakokban félmeztelen emberek sütkéreztek,
               lesült bőrük durván fénylett a távolban, hangos nevetésük csiklandozón szállt tova,
               az evezőcsapások, mint vad csókok csattantak el. Még távolabb karcsú vitorlások fehér
               vászna lobogott a gyenge szélben, mint szűzi lepel, amely óvatosan leplezte és
               titkolta, kik csókolóznak a vitorlásban... Nyilt és elragadó boldogság illata
               terjengett körülötte, csupa hívó, csalogató forróság mindenfelé, tapadó
               fürdőkosztümök, amelyek remegve és szemérmesen tárták ki az élet szépségeit.</p>
            <p>Közelében a kis Amália libbent ki a vízből, kacagott, hangja édes és meleg volt, mint
               a csók, piciny, fehér kezecskéje, mint remegő porcellán és nyulánk, fejlő karja, mint
               egy drága, karcsú kancsó. Csodálatos és gyönyörű rózsák égtek mosolygó, hálás arcán
               és amint süttette magát a napon, megremegtek arcának finom, meleg gödröcskéi...</p>
            <p>És mögötte, mint egy vánnyadt madárijesztő, tetőtől-talpig fekete lepelbe burkolva,
               Celesztin kisasszony, szigorúan és kérlelhetetlenül, mint egy koplaló apáca, csontos
               arcának kemény ráncaival és hegyesre nyúló állának kegyetlen, mostohás élével, rútan
               és kínosan, mint egy mesebeli szörnyeteg...</p>
            <p>Ott guggolt Filipné, kövér testét omló homokkal kenegette és vastag karját buzgón
               simogatta, otromba mozdulatokkal, mint egy törött szélmalom szuette szárnya...</p>
            <p>És előtte úszkált Manci, a sekély vízből ki-kilobbant rikítóan díszes trikója, amint
               fürgén és feltűnően hancurozott a vízben és örült a grófnői voltának és talán annak,
               hogy most nem látja a barátja és másnak is megmutathatja ifjúi bájait.</p>
            <p>Magda még mindig nem jött.</p>
            <p>- Ejnye, csak nem ültet fel? Mit akarhat tőlem?...</p>
            <p>Megint a levélkét olvasgatta. És mintha csak most fedezte volna fel, hogy korán jött
               ide, hiszen Magda azt írta néki, hogy este akar vele a mólón találkozni... Este,
               csendben, mint akkor este, amikor egymás mellett feküdtek a homokban, este, amikor
               már nincs csónak a vizen, a vitorla leple összezsugorodott, mindenki eltűnt innen és
               a víz gyöngyei nem peregnek már le csillogva, finoman, mint üdítő csókok, remegő női
               testeken...</p>
            <p>Igen, akkor...</p>
            <p>Leült a móló szélén, lábát nyugtalanul himbálta, várt. Hová menjen innen? Hol ölje el
               a hátralévő félórát, vagy órát? Amikor itt minden elcsendesedik és ő egyedül lesz
               itt, mint egy unatkozó, világtalan világítótorony, talán majd akkor?...</p>
            <p>Ladványi jutott eszébe és ez kissé kiderítette a töprengő agyát. Megint halkan,
               befelé nevetett. De vajjon igazán őszinte volt-e hozzá, nem volt-e mégis valami
               rejtett célja annak az embernek és ez csak a bevezetője volt egy előre kieszelt
               tervnek, amelynek a folytatása holnap fog lejátszódni az ő szobájában?... Nem, nem,
               ennyi emberi fölényt mégsem tételezett fel Ladványiról, aki még csak annyira sem
               vitte, hogy Magda ablaka alatt merjen ácsorogni, mint ő. Ha annyira szereti, miért
               nem ment ő oda és miért nem mentette meg ő Magda életét? És miért nem kockáztatta ő
               az életét? Az igazi detektív még sem lehet ennyire madáreszű, ennek a csontjai
               biztosan velőtlenek, mint a madár csontjai.</p>
            <p>Hangok, kopogás, szavak... Valaki kopog a mólón...</p>
            <p>Megfordult, nem látott senkit... Még mindig nem jön. Az idő lomhán mulik, mintha
               rettenetes terhet cipelne magával. A nap lassan éri el a hegytaraját, még az innenső
               oldalon vérzik, mint egy óriási szív... Hajókürt búg a távolban... Vagy talán nem is
               hajókürt, kurjantás, öröm, vagy visszaszálló visszhang...</p>
            <p>Szabadi felugrott és a falu felé indult. A móló végén megállt, várt, aztán újra
               megfordult. Megint a móló legszélére állt és a vízbe bámult.</p>
            <p>Víz mindenfelé, hullámok, mint lassan vonagló idegek egy nyugtalan tükrön. Mi lehet a
               tükör mélyén? Régi, aranyszélű kecskekörmök, piciny csigák, gyöngyfényű kagylók, soha
               a felszínre nem vetődött, foszló hullák, bűnös csókok, roncsok, kövér halak,
               tekervényes vízinövények és boldogság. A víz mélyén csak boldogság lehet...</p>
            <p>Milyen jó volna szépen, lassan beleszédülni a vízbe, ájultan leszállni a mélybe, már
               itt fenn halottan és ott lenn hangtalanul, fuldoklás nélkül elterülni, belefúródni az
               iszap ölelő bársonyába, mint egy óriási állat.</p>
            <p>Milyen jó volna, mindenütt csak víz, fenn is, lenn is csapkodó ár, mormoló hullám,
               tapadó cseppek milliárdjai, édes, drága temető. Halál...</p>
            <p>Minek várni tovább, minek remélni még egyszer?</p>
            <p>Meghalni...</p>
            <p>Feje egészen előrebukott, mint Mályvai feje, amikor a lövés beledördült a
               dobhártyájába s hirtelen leült... Így ült ott s már nem tudott semmire sem
               gondolni... Nem érdekelte, hogy látják-e önmagába roskadva a közeledő est titkos
               védelmében, a móló szélén, reménytelenül és reménykedve, hisz itt már mindenki
               ismerte. Mintha valami kifürkészhetetlen rejtély vette volna körül, tisztelték és
               különös udvariassággal, majdnem alázatosan beszéltek vele... Megmentette Amáliát,
               elájult a párbajon, de azért férfiasan és délcegen viselkedett, másodszor is rálőtt
               ellenfelére... A legtöbb ember örül, ha ilyenkor gyorsan eltűnhetik. De ő megmutatta,
               hogy életet tud menteni s életet tud ajándékozni... Ha a kilencedik másodpercben lő,
               biztosan agyonlövi...</p>
            <p>Sokszor hallotta maga mögött az elfojtott suttogást:</p>
            <p>- Ki lehet ez a kitünő, nagyszerű ember?...</p>
            <p>Szabadi megborzongott...</p>
            <p>- Ki lehet? Senki... Szeretne meghalni...</p>
            
         </div>
         <div type="chapter">
            <head>XXI.</head>
            <p>Vállát egy kéz érintése riasztotta meg, vízióit egy halk, finom hang rezdülése
               kergette el.</p>
            <p>- Már régen vár?</p>
            <p>Szabadi felugrott:</p>
            <p>- Jó estét, Magda. Már régen, nagyon régen. Amióta élek, mindig magát várom.</p>
            <p>- Üljünk le a móló szélére - mondta az asszony. És hangja fátyolozott és mély volt,
               mint akit meggyötörtek a sötét indulatok.</p>
            <p>Leültek.</p>
            <p>Halk árnyak úszkáltak körülöttük. Mögöttük csönd. Fejük fölött iszonyú magasságban
               remegő csillagok, mint nyugtalan szemek. Előttük a túlsó part, sötétlőn, a sötétséget
               is magába nyelve, mint ismeretlen pokol. A hegyek vonalai, mint fenyegető várromok.
               Egy óriási szemű vonat gyorsan, robogva zúgott át, mint veszett sárkánykígyó a
               tündérregében.</p>
            <p>- Köszönöm, hogy megvárt...</p>
            <p>- Köszönöm, hogy írt.</p>
            <p>- Azért írtam, mert beszélni akartam magával. Nem tudom, mit mondjak, hálás legyek-e,
               vagy féljek-e magától az után a rettenetes est után. És hogy a párbajban...</p>
            <p>- Óh, semmi - tiltakozott Szabadi.</p>
            <p>- Ott állt? Mindent hallott?</p>
            <p>- Mindent hallottam.</p>
            <p>- Mit mondjak?... - És majdnem zokogni kezdett.</p>
            <p>Szabadi megragadta a kezét.</p>
            <p>- Ne mondjon semmit, Magda.</p>
            <p>Ráhajolt, perzselő ajka súrolta az asszony gyönyörű száját, belenézett csillogó,
               könnyes szemébe.</p>
            <p>- Lehet így élni? Szabad így élni? Szökjünk meg!</p>
            <p>- Szökjünk meg! - mondta az asszony, s tekintete merészen, de teljes odaadással
               vájkált Szabadi szemében.</p>
            <p>- Velem jössz?</p>
            <p>- Megyek, ahová akarod... Sokat gondolkoztam ezen, végül mégis meg fog ölni,
               megyek...</p>
            <p>Szabadit félelem és nyugtalanság fogta el. Arcára káprázat borult, a szíve aléltan
               remegett, testét láz hasogatta, alig tudta titkolni, elfojtani végtelen gyengeségét.
               Kérő, rimánkodó, szerelmes szemét egy pillanatra sem vette le Magdáról s az asszony
               unszolva hajszolta, űzte, ostorozta fellángolt tekintetével. Küzködött, vergődött
               magában, hogy ne, ne, nem lehet, nem szabad, nem szabad, a kezébe szerette volna
               fogni összetört akaratát, hogy újra keményre gyúrja, a szívét szerette volna
               kiszakítani a melléből, hogy friss vérrel öntse le, az agyát szerette volna
               megmarkolni, hogy a káprázat zavaros vizenyőjét lemossa róla, de minden akarata már
               Magda lázas, vad és gyújtogató szemében volt s nem, ezekkel a szemekkel nem bírt.</p>
            <p>Elcsuklott, nem akarta folytatni ezt a rettenetes, gyilkos beszélgetést.</p>
            <p>De Magda nem vette le róla a tekintetét s a pillanatokig tartó csendben feszülten,
               kétségbeesetten, megalázkodva várt...</p>
            <p>- Ahová én akarom? - hangsúlyozta élesen és dermedten Szabadi.</p>
            <p>- Oda is...</p>
            <p>- De én nagyon messzire indultam és te miattad álltam meg itt.</p>
            <p>- Tudom.</p>
            <p>- Nékem messzire kell mennem, talán nincs vége az én utamnak.</p>
            <p>- Hová? Oda is - biztatta és bátorította Magda... És szemében felvillant a
               kíváncsiság titokzatos, gonosz fénye, de ezt Szabadi már nem vette észre.</p>
            <p>- Nem, nem tudnod kell, hogy hová megyek. Az én vonatom nem áll meg sehol, az én
               hajóm nem köt ki sehol. Oda is eljössz velem?</p>
            <p>- Hová készülsz?... - És erősen megszorította a kezét.</p>
            <p>Szabadi felsóhajtott:</p>
            <p>- Ha téged nem látlak meg, talán már ott is volnék, ahová indultam, de meg kellett
               állnom.</p>
            <p>- Ismertél?</p>
            <p>- Ismertelek.</p>
            <p>- Mindegy. Ahová viszel, oda megyek. Itt nem maradhatok, nem akarok itt maradni. És
               nem akarok többet visszamenni - mondta rejtélyesen és mély elkeseredettséggel.</p>
            <p>- Hát nem emlékszel rám?</p>
            <p>- Most úgy vagyok veled, mint ahogy te voltál én velem, tudom, hogy ismerlek, hogy
               találkoztunk, de mégsem tudom, hol és mikor...</p>
            <p>- Gondolkodjál!</p>
            <p>- Már annyit tépelődtem, annyit kínoztam magam és nem tudom, nem jut az eszembe.
               Mondd meg te!</p>
            <p>- És akkor is velem jössz, ha mindent megmondok?</p>
            <p>- Mindent?</p>
            <p>És váratlanul, semmivel és senkivel sem törődve, szenvedélyesen átkulcsolta s magához
               szorította Szabadi Aladárt.</p>
            <p>- Igen, nagyon sokat kell mondanom - suttogta kínos boldogságában Szabadi. - És ez az
               a perc, amikor nem tudok hallgatni, itt melletted nem akarok hallgatni, mert
               szeretlek. És mert tudom, hogy szeretsz és mert gyűlölöm a szenvedéseket.</p>
            <p>- Beszélj! Beszélj!</p>
            <p>- Jobban szeretném, ha mégis te kezdenéd... Nem emlékszel a hangomra?</p>
            <p>- De emlékszem.</p>
            <p>- Nem emlékszel egy vonatra?</p>
            <p>- De emlékszem.</p>
            <p>- Nem jut eszedbe egy csendes fülke? - vallotta Szabadi.</p>
            <p>- Óh - mondta Magda ijedten, - hát mégis te vagy?... - És ölelő karja leszakadt róla,
               mint amikor abroncsot hasogatnak le valahonnan.</p>
            <p>- Én vagyok.</p>
            <p>Magda megborzongott.</p>
            <p>- Bűnös vagy?</p>
            <p>- Az vagyok.</p>
            <p>- És eltűntél előlem, igen, most már tudok mindent, eltűntél előlem, amikor a cigányt
               üldözték.</p>
            <p>Az emlékezés hirtelen és gyors lázában hadarva, majdnem örvendezve gondolt vissza az
               első találkozásra.</p>
            <p>- Akkor. Én voltam.</p>
            <p>- És ott halt meg előttünk az üldözött. Remegtem, vártalak, kínlódtam, de nem jöttél
               vissza.</p>
            <p>- Itt vagyok.</p>
            <p>- És nem ismertem rád, mert most más az arcod.</p>
            <p>- Más. De a hangom, a szavam, és én, én, ugyanaz vagyok.</p>
            <p>- Mit tettél?</p>
            <p>- Szerettelek.</p>
            <p>- Mit tettél?</p>
            <p>- Szerettelek és idehoztam néked az életemet. És most magammal viszem a te
               életedet.</p>
            <p>- Mit tettél?</p>
            <p>- Akarod, hogy megmondjam? Rossz voltam és elvettem a másét, hogy téged
               megtaláljalak.</p>
            <p>- Sikkasztottál?</p>
            <p>- Igen.</p>
            <p>- És a neved?</p>
            <p>- Hiszen most már tudod. Tudod, hogy ki vagyok, mindent megmondtam. Senki sem tudja
               ezt, csak te. Most a tied vagyok, most megölhetsz.</p>
            <p>- Nem! Nem!... Ha tudnám, hogy én értem...</p>
            <p>És mohó, féktelen vággyal zaklatta tovább.</p>
            <p>- Teérted tettem. Esküszöm. Mindig te éltél bennem, minden asszony, akit csókoltam,
               te voltál, minden vágyam te voltál és minden bűnöm te vagy. Szökjünk meg innen!</p>
            <p>- De hová?</p>
            <p>- Oda, ahol csak mi ketten élünk, ahol nincs múlt, nincs bűn, nincs senki, csak mi
               ketten.</p>
            <p>- De hol van ez?</p>
            <p>- Ahol te akarod. Itt a víz fenekén, vagy messze egy óriási város zúgó forgatagában,
               itt a kebleden, vagy messze, idegen emberek között. Ahol te akarod.</p>
            <p>- Meghalni? Nem, nem! - tiltakozott rémülten Magda.</p>
            <p>- Nem akarsz meghalni?</p>
            <p>- Nem. Élni akarok.</p>
            <p>- Hát akkor menjünk, rohanjunk... Még ma este indulhatunk.</p>
            <p>- Nem... Holnap.</p>
            <p>- Még ma! Még ma el kell innen mennünk! Ez a perc az élet, amikor nem szabad tovább
               várni, töprengeni, gondolkodni, amikor indulni kell. A holnap oly messze van és én
               félek a holnaptól. Ha igazán szeretsz, akkor most, most...</p>
            <p>- Holnap. Még ma itt kell maradnom. S ma el sem tudunk innen indulni, se hajón, se
               vasúton, késő van...</p>
            <p>Elhallgattak. Bizonytalan és kínos nyugtalanság fészkelődött közéjük. Szabadi bele
               szeretett volna nézni az asszony agyába, hogy az ő agyával gondolkodjék. Bele
               szerette volna varázsolni a sejtjeibe a maga vérét, hogy Magda úgy érezzen,
               akarjon, vágyakozzék, mint ő... Magda nem erre gondolt, néki már nem volt szüksége
               arra, hogy a másik érzéseit és gondolatait a maga lelkébe temesse. Értett mindent és
               tudott mindent.</p>
            <p>A kínzó nyugtalanság a fejétől a sarkáig megrázkódtatta Szabadit. Megijedt az asszony
               fáradt némaságától, mély sóhajától, lassan elrévülő szemétől, amint bámult tétován az
               estben. Kívánta, hogy mondjon még néki valamit, egyetlen jó szót, az anya megbocsátó
               símogatását áhította, a jó testvér megtört elnézését, az igazi barát drága
               önfeláldozását.</p>
            <p>- Jól tettem-e? - gondolta magában tehetetlenül. - Talán mégsem kellett volna magamat
               lelepleznem?</p>
            <p>Magda megszólalt:</p>
            <p>- Menjünk!</p>
            <p>Fáradtan tápászkodtak fel. A csontjaik kimerültek a görnyedt ülésben, a nehéz
               mozdulatlanságban a móló szögletes terméskövein. Mintha zsibbasztó terheket
               cipeltek volna, csoszogva, nehéz léptekkel mentek egymás mellett, a nyelvük is olyan
               ólmosan mozgott a szájukban, mintha bénulás érte volna... És körülöttük is minden
               olyan végzetesen és iszonyúan eltespedt és lomha volt, halott, szomorú és temetői. Az
               est súlyos gyászleple terjengett előttük, komoran úszkálva, mint süllyedt hajó felett
               a sűrű köd sötét vizenyője...</p>
            <p>Magda hazaért. A lakása verandáján megállt, kezét nyújtotta Szabadinak.</p>
            <p>- Jó éjt - suttogta megváltozott hangon. Szabadi alig ismert rá a hangjára.</p>
            <p>- Drágám, csak így, ilyen hidegen, így akarsz itthagyni, éppen most? Bekísérlek a
               szobádba.</p>
            <p>Magda néhány lépést tett befelé.</p>
            <p>- Nem, nem...</p>
            <p>Szabadi rábámult:</p>
            <p>- Valamit vétettem, hogy ennyire?...</p>
            <p>- Nem, nem vétettél semmit, de most egyedül akarok lenni, ne zavarj, egyedül kell
               lennem a gondolataimmal. Majd holnap... Holnap fölkereslek. Elmegyek hozzád...</p>
            <p>A fejét lehorgasztotta.</p>
            <p>- Az én lakásomon? A szállóban?</p>
            <p>- Ott. Ott. Holnap egész nap együtt leszünk.</p>
            <p>Szabadi hitetlenül rázta a fejét.</p>
            <p>- Esküdj meg!</p>
            <p>- Higyj nékem! - mondta az asszony...</p>
            <p>Csókot dobott Szabadi felé. Hirtelen feltépte a lakása ajtaját és magára zárta. Még
               belülről újra kihallatszott a susogása:</p>
            <p>- Jó éjt!</p>
            <p>- Magda - kiáltotta Szabadi. - Magda, te megölsz engem!</p>
            <p>Fülelt, megszólal-e még egyszer az asszony, elhárítja-e magától ezt a vádat, de nem
               hallott semmit.</p>
            <p>A kis ház sötét volt, mogorva és barátságtalan, mint most egész Fonyód.</p>
            <p>Szabadi elindult, nem nézett többet hátra, egy darabig még kóborolt a kiserdő körül,
               elfáradt, hazaballagott és lefeküdt.</p>
            
         </div>
         <div type="chapter">
            <head>XXII.</head>
            <p>Nem tudott elaludni, néhány perc mulva fölkelt és felöltözködött.</p>
            <p>- Mit tettem, mit tettem? - toporzékolt magában. - Egészen megőrültem... Magda elárul
               engem... Meg fogom ölni.</p>
            <p>Kirohant a szobájából, leszaladt s kiosont a szállóból.</p>
            <p>- Holnap már egész Fonyód tudja, végem van... De miért mentettem meg Amáliát, s miért
               mentettem meg Magdát? Adják vissza az életemet! Megölöm Magdát...</p>
            <p>Olyan határozottan gondolt erre, egészen belerémült, hogy gyilkolni fog. Mályvai is
               gyilkolni akart. Ezzel a revolverrel, ami itt van a zsebében.</p>
            <p>Most nem fog megmenekülni.</p>
            <p>Sietett, hogy Magdát még ébren találja... Egy árny kóválygott a kis villa körül.
               Megállt. Ez a szeretője. Kivette a zsebéből a revolvert és meglapult egy fa dereka
               mögött.</p>
            <p>Tiszta, sugárzó balatoni éjszaka volt.</p>
            <p>Az árny közeledett.</p>
            <p>Megállt a villa előtt s úgy, ahogy leselkedett a minap, ez is belehajolt az
               ablakba.</p>
            <p>Néhány pillanat mulva elimbolygott s elveszett a házak, kertek és fák egymásba
               kapaszkodó, mély árnyékában.</p>
            <p>Szabadi nem ismerte fel az árnyat. Talán a szerencsétlen Ladványi volt.</p>
            <p>A lélekzetét is visszafojtotta, hogy itt észre ne vegye senki. Hisz orvul, lappangva
               meg akarja gyilkolni Magdát.</p>
            <p>A veranda felé közeledett.</p>
            <p>- Ki az? - hallatszott a veranda felől.</p>
            <p>Szabadi majdnem elájult. Megismerte Magda hangját. Tehát ideosont az árny. Most
               rögtön leleplezi őket.</p>
            <p>Az asszony egyedül volt a verandán s a csillagokba bámult.</p>
            <p>- Visszajöttem - mondta Szabadi - Nem tudtam elaludni. Bocsáss meg!</p>
            <p>- Én sem tudtam elaludni És tudtam, hogy visszajössz.</p>
            <p>- Vártál?</p>
            <p>- Vártalak.</p>
            <p>- Engem vártál?</p>
            <p>- Téged.</p>
            <p>- Nem láttál itt senkit?</p>
            <p>- Senkit.</p>
            <p>- Akkor a szemem káprázott.</p>
            <p>Leroskadt Magda lába elé.</p>
            <p>- Kelj fel, de kérlek szépen, nem, nem akarom, kelj fel!</p>
            <p>De Szabadi nem mozdult.</p>
            <p>Átkulcsolta Magda remegő térdét a megcsókolta könnyű, puha, fehér szoknyáját.</p>
            <p>- Valaki meglát bennünket - remegett Magda hangja.</p>
            <p>- Nem bánom...</p>
            <p>És forró arcát odaszorította Magda tiltakozó kezéhez, amely lassan és szomorúan
               hanyatlott alá a csókok ernyesztő lángjában.</p>
            <p>- Óh, ne! - könyörgött Magda. - Ne bánts!</p>
            <p>- Nem bántalak, szívem, szeretlek.</p>
            <p>- Szeretsz? Hát igazán szeretsz?</p>
            <p>- Hiszen tudod. Mindent tudsz...</p>
            <p>- Igen, ti mind ilyenek vagytok, megszerettek valakit, aztán megúnjátok. Én félek a
               férfiaktól.</p>
            <p>- Tőlem?...</p>
            <p>- Tőled is. A vad szenvedélyedtől. Mi lehet belőlem te melletted? Most megszökünk s
               egyszerre csak a revolvered csöve mered rám. Tudom.</p>
            <p>- Óh, én más vagyok, én az vagyok, amit te akarsz. Azt teremthetsz belőlem, amit
               akarsz. Te felemelhetsz, elpusztíthatsz, embert faraghatsz belőlem, állattá
               aljasíthatsz. Nem érzed? Ezt érezned kell! Megyünk? Itthagyjuk ezt a világot?</p>
            <p>- Elmegyek...</p>
            <p>- Óh, drágám. És örökre szeretjük egymást.</p>
            <p>Felugrott s csókokkal borította el Magda vonagló száját.</p>
            <p>- Új életet kezdünk - dadogta Szabadi. - Tehervonattal utazunk, hogy sokáig tartson a
               boldogságunk. Látod, megijedtél, s mégis vártál... Mi lehet itt a sorsod? Magad
               mondtad, nem bírod tovább.</p>
            <p>- Igen, mennem kell... Igazad van...</p>
            <p>És mintha teljesen megtörött volna az ellenállása, bágyadtan dőlt hátra s
               karosszékben s lehúnyta a szemét.</p>
            <p>Szabadi megcsókolta a szempilláját.</p>
            <p>- Fiatal vagyok, alig éltem, mit éltem én? - suttogta érzékien Magda. - Hiszen
               tudod... Elmegyünk, nagyon messze szeretnék menni, hogy soha az életben senki meg ne
               találhasson... Én gondolkodtam s a kezedbe tettem a sorsomat. Mit tegyünk?</p>
            <p>- Holnap?...</p>
            <p>- Igen, holnap elmegyek hozzád, az én emberemhez, mert ide nem akarlak beereszteni.
               Tudod, itt leselkednek rám. De nálad senki sem fog bennünket megzavarni.</p>
            <p>- Senki...</p>
            <p>- Készülődj, én elkészültem. Ezt elhatároztam. És ezen már senki sem változtathat -
               mondta Magda rejtélyesen és ridegen.</p>
            <p>- Szerelmem.</p>
            <p>- Várj, jövök, veled akarom eltölteni holnap még azt a néhány órát.</p>
            <p>Szabadi agyát elöntötte a vér.</p>
            <p>- Most! - mondta olyan erővel, hogy Magda újra megrettent tőle.</p>
            <p>Megint szilajon csókolta a kezét, az arcát, a hófehér nyakát s a könnyű fátyolkendőt,
               amely a vállát borította.</p>
            <p>- Vigyázz! Lépéseket hallok.</p>
            <p>És hátrahúzódott a nyitott ajtó fekete öblébe.</p>
            <p>Szabadi utána osont, de Magda erős kézzel visszatartotta.</p>
            <p>- Nem hallod, jön valaki! Siess!</p>
            <p>- Viszontlátásra, szerelmem!</p>
            <p>- Viszontlátásra, szerelmem!</p>
            <p>Magda ott állt az ajtóban. Két kezét kitárta, kinyújtózkodott, mintha valami
               nyomasztó, beteg álomból ébredt volna fel. És hirtelen maga elé tartotta a kezét,
               hogy elkergesse a mámor bujkáló varázsát, az üres szavakat, az értéktelen csókokat s
               mindent, amit egy kétségbeesett, megtört ember ideges fantáziája adhat a lágy, érzéki
               éj hazug vízióiban.</p>
            <p>- Mi vagyok én? Mit képzel? - suttogta befelé s arcát a jéghideg közöny
               visszautasító, sötét árnyéka borította el.</p>
            <p>De ezt Szabadi már nem látta.</p>
            <p>Boldogan lopta ki magát a verandáról. És mint a kedvese karjai közül osonó ifjú,
               surranón, el-eltünedezve szállt, repült vissza a szálló felé...</p>
            <p>Magda belépett a szobába s magára zárta az ajtót. Gyertyát gyújtott s levelet írt az
               urának:</p>
            <p>„Drága, édes uram - sokat gondolkodtam a helyzetemen, s a te tanácsodon, hogy váljunk
               el békésen egymástól. Mit tettem én, hogy idejutottam, semmit, szenvedtem és mindig
               szerettelek. A te becsületed mindig az én becsületem is volt, nincs szenny bennem,
               tudod. Árnyak kergettek az életemben mindig s te féltél az árnyaktól, ok nélkül. Egy
               kalandor akart most közénk tolakodni, senki, futóbolond s te, drágám, az életedet
               tetted kockára én miattam. Óh, mennyit szenvedtem, hogy féltettelek s őrjöngve
               gondoltam rád a hosszú-végtelen percek alatt, amíg karjaimba nem zárhattalak. Hidd el
               szívem, kellett, igen, kellett ez a veszedelem, ez a megpróbáltatás, hogy a jövőben
               igazán és teljesen megértsük egymást. Hidd el, drágám, nincs én bennem más, mint a
               vágy, hogy téged boldognak lássalak az életben. Mit tehetek én? Nincs senkim, csak
               te, nincs semmim, csak te, asszony vagyok, feleség és élettárs, s nem akarok olyan
               asszony lenni, akibe másnak is beleakadhat a pillantása, aki másban is tud vágyakat
               ébreszteni, a te asszonyod akarok lenni örökre. A hiúság meghalt én bennem, én megyek
               utánad, én visszatérek tehozzád, itthagyom ezt a sivár, unalmas, hazug helyet, hogy
               melletted és benned új életet éljek. Én nem vagyok rossz és tudom, hogy te is jó
               vagy. És ha volt bennem valami rossz, azt kérlek, feledd el örökre, mint egy
               nyugtalan, beteg álmot. Én a te jó hű feleséged akarok lenni a síromig. Forrón ölel
               és csókol téged a te hű és hűséges</p>
            <p>Magdád”</p>
            <p>Háromszor egymásután elolvasta a levelet, aztán a keblébe csúsztatta. Eloltotta a
               gyertyát s kibámult az ablakon.</p>
            <p>A feje majdnem beleütődött Ladványi fejébe.</p>
            <p>Ijedten húzódott hátra.</p>
            <p>- Maga kopogott az imént? - riadt rá Magda.</p>
            <p>- Én - mondta szokatlanul élesen Ladványi.</p>
            <p>- Nézze, barátom, ne fárassza tovább magát. Én holnap reggel elutazom. Hazamegyek. És
               ne erőlködjék többé, hagyjon nékem békét. Én kibékültem az urammal, magára itt már
               semmi szükség.</p>
            <p>- A párbaj után?</p>
            <p>- Az ilyen férfi megérdemli, hogy megbecsüljék.</p>
            <p>- Megérdemli, hogyne - gúnyolódott Ladványi. - És ki volt az az ember, aki néhány
               perccel ezelőtt?...</p>
            <p>- Látta?</p>
            <p>- Láttam.</p>
            <p>- Hát akkor miért nem tudja, hogy ki volt?</p>
            <p>- Tudom.</p>
            <p>- Maga semmi sem tud. Majd én megmondom magának, hogy ki, ha olyan kíváncsi.</p>
            <p>Gyülölet és kétségbeesés torzította el az arcát.</p>
            <p>- Mennyit szenvedtem miatta!... És miért? Az uram majdnem megölt, az én drága uram
               majdnem elkergetett egy ilyen, egy ilyen... Hát tudja, hogy ki?...</p>
            <p>- Azt hiszem...</p>
            <p>- Nem tudja. Szabadi Aladár, a Francia Bank hirhedt sikkasztója.</p>
            <p>És durván bevágta az ablakot.</p>
            
         </div>
         <div type="chapter">
            <head>XXIII.</head>
            <p>Ez volt életének a legborzalmasabb napja. Várta Magdát és nem jött. A szobájából nem
               mert kimenni, mert félt, hogy hátha éppen akkor jön ide, amikor ő ott künn keresi
               valahol. Várt és nem jött.</p>
            <p>- Nem jön, nem jön, nem jön - mondta őrlő idegességében, - már nem kellek néki.
               Mályvai Magda elárul engem.</p>
            <p>De azért ezt nem hitte egészen, percenként új, kalandos remények fakadtak fel benne,
               hátha mégis... Hiszen nem vétett néki semmit, Magda az egyetlen asszony az életében,
               akihez mindig őszinte volt, néki nem hazudott.</p>
            <p>- Eh, hazudnom kellett volna! Hazudni! Hazudni, mindig csak hazudni, ez az élet, a
               jövő... Megtörni és bevallani mindent, ez a halál... Mindent bevallottam néki.</p>
            <p>Minden neszre fülelt, mint a horkanó ló, minden zaj belehasított az agyába, minden
               hang, ami kívülről behatolt a szobájába, megdobogtatta a szívét. Talán soha életében
               nem volt olyan éles a hallása, mint most, a legernyedtebb nesz, a legfinomabb suhogás
               is dörömbölésnek tűnt fel előtte.</p>
            <p>Majd idejönnek és dörömbölnek az ő ajtaján...</p>
            <p>Felugrott, mászkált, leült, a falnak támasztotta a hátát, ledőlt az ágyára, a dívány
               sarkában görbedt, komor ráncokkal a homlokán, mint a tudós, aki már minden problémát
               megfejtett, és most az utolsó probléma nyitját nem látja.</p>
            <p>- Elutazom - határozta el magában.</p>
            <p>Poggyásza a rézvörös táskán kívül nem volt, nem volt semmi. Azt a kezébe vette és
               hosszan nézegette... Hátha nincs is benne pénz, egy árva fillér sincs benne, s az
               egész sikkasztási komédiát csak valami borzalmas lázálmában eszelte ki? És mindenki,
               az egész világ, az a piciny világ, amelyben élt, résztvett ebben a rejtélyes,
               kegyetlen álomban, hogy kipróbálják Szabadi Aladárt, miképpen tud védekezni a bűn
               ellen?... Mindig titkos, s soha be nem vallott és el nem árult képzelődések rabja
               volt, mint a legtöbb, a sorssal verekedő s a sorsot letörni igyekvő ember, mi
               történnék, ha rengeteg pénzt találna az uccán, ha őt neveznék ki a bank vezérének, ő
               élhetne palotában, ha elragadó szónok volna, kitünő katona, tömegeket kormányzó
               néptribun, boldog Don Juan, az élet kegyetlen fosztogatója, mindig az álom és a bűn
               szédítő meredélyein himbálózott, félig éberen, félig részegen: a lehetőségek
               káoszában elkábulva és megzavarodva...</p>
            <p>Nézte a csúnya, rézvörös táskát... Vissza kell vinni, igen, mit csináljon vele,
               vissza kell csempészni oda, ahonnan egyszer elhozta.</p>
            <p>Talán üres?... És akkor Szabadi Aladár nem sikkasztó, hanem egyszerűen bolond.</p>
            <p>Hirtelen kinyitotta a táskát Most látta először rémülten és elkeseredve a sok pénzt,
               az ezreseket, amint egymásra tapadtak, némán és szemérmesen, elbújva és lappangón,
               mint amikor a nyugtalanul alvó rossz álmából rút valóság lesz... Nézte a pénzt, de
               nem nyúlt hozzá... Mit csináljon a sok pénzzel ezen a szegényes helyen, ahol majdnem
               mindent ajándékba kap az ember, s ahol még a híres, balatoni hamiskártyások sem
               tudták kifosztani...</p>
            <p>Hóna alá kapta a táskát, magára terítette a felöltőjét és odalépett az ajtóhoz.
               Megfogta a kilincset, erősen fogta, nehogy eszébe jusson kinyitni az ajtót.
               Megfordult, a táskát odavágta a díványra, a felöltőjét felröpítette a szekrény
               tetejére, visszament a szoba közepére, szétterpesztette a két lábát és az ablakon át
               kibámult a Balatonra.</p>
            <p>- Nem utazom el - határozta el magában, itt maradok.</p>
            <p>Súlyos órák szálltak el a feje fölött. Már tájékozódni nem tudott, az órája megállt,
               nem tudta, hogy reggel van-e, vagy este, délelőtt, vagy délután. Egész nap nem evett
               semmit.</p>
            <p>Most mégis kopogtak az ajtón. Felugrott, nem hitt a fülének. Nem igaz, nem az ő
               ajtaján kopogtak. A füle tréfál vele, az idegei komiszkodnak vele, Magda nincs itt.
               Nem ő kopogott...</p>
            <p>Megint kopogtak. Odalépett az ajtóhoz és kinyitotta. Manci lépett be a szobájába.
               Vidáman, mosolygós arccal, mint azon a napon, amikor először pillantotta meg
               Fonyódon.</p>
            <p>- Manci - rebegte Szabadi. - Hát te hogy kerülsz ide?</p>
            <p>- Úgy-e, csodálkozol? - kérdezte a leány. - Szervusz!</p>
            <p>- Nem csodálkozom, örülök, hogy eljöttél hozzám, amúgy is unatkozom. Még grófnő
               vagy?</p>
            <p>- Fenét vagyok grófnő - mérgelődött Manci. - A guta üsse meg azt a vén csirkefogót,
               franciául akart velem beszélni és én nem tudok franciául. Erre azt mondta, hogy
               becsaptam, mert ha grófnő volnék, akkor tudnék franciául. Hát mit szólsz a vén
               kujónhoz?</p>
            <p>- Gavallér volt? - kérdezte Szabadi.</p>
            <p>- Piszkos fráter, néhány pengővel lerázott a nyakáról. De ha még egyszer elém kerül,
               ki is kaparom azt a két komisz, buta szemét.</p>
            <p>- Ezt jól teszed - biztatta Szabadi.</p>
            <p>- Meg is teszem... Hát ezután ne szólíts grófnőnek, mert megint az vagyok, aki
               voltam. Madár Manci.</p>
            <p>Szabadi azt hitte, hogy a lánynak pénzre van szüksége, azért kereste fel. Udvariasan
               mondta néki:</p>
            <p>- Kedves Manci, én szívesen... Hiszen tudod, ha netán zavarba volnál... Nálam nem
               számit.</p>
            <p>- Pénz? - kérdezte Manci.</p>
            <p>- Az!</p>
            <p>- Tudom, hogy nálad nem számít...</p>
            <p>Ezt rejtélyesen mondta. A kicsiny szemét összehúzta és kissé szúrósan nézett
               Szabadira. A retiküljével idegesen babrált.</p>
            <p>- Tudod? - csodálkozott Szabadi.</p>
            <p>- Én tudom, hogy te ki vagy.</p>
            <p>Szabadi felugrott és megragadta a lánynak mind a két karját. Rámeresztette a szemét
               és halkan súgta a fülébe:</p>
            <p>- Kérlek, ne kiabálj!... Tudod, hogy ki vagyok?</p>
            <p>A leány megrázkódott. Le akarta magáról rázni a férfi rákapaszkodó ujjainak görcsös
               szorítását.</p>
            <p>- Kérlek, ne szorítsd úgy a karomat, mert az fáj.</p>
            <p>Szabadi hátralépett. Nekitámaszkodott a szekrénynek, a térde remegett, az ajkai is
               megremegtek, a fejét oldalra billentette.</p>
            <p>- Tudod, hogy ki vagyok? - kérdezte újra elrekedt hangján.</p>
            <p>- Tudom, te vagy a Szabadi Aladár.</p>
            <p>Szabadi a díványhoz lépett és leült. A leány szemben ült vele. De nem nézett rá,
               elnézett a nagykarimájú kalapja fölött.</p>
            <p>- Ezt nem értettem - dohogta alig érthető hangon, - ezt mondd újra.</p>
            <p>Manci megijedt.</p>
            <p>- Mit nem értettél?</p>
            <p>- Azt, amit mondtál. Mondd újra!</p>
            <p>- Azt mondtam, hogy te vagy a Szabadi Aladár. Érted most már?</p>
            <p>- Értem. Elárultak. Mit akarsz tőlem?</p>
            <p>- Semmit. Én csak azért jöttem, hogy menekülj!</p>
            <p>- Honnan tudod?</p>
            <p>- Az mindegy, menekülj!</p>
            <p>- Mások is tudják?</p>
            <p>- Azt hiszem. Nem tudom. Most még menekülhetsz...</p>
            <p>Szabadi lefeküdt a díványra, kinyújtózkodott és az arcát beletemette a tenyerébe. Nem
               szólt semmit. A lány is hallgatott, csak nagysokára törte meg a halálos csendet.</p>
            <p>- Én ezt úgy bánom, hogy nékem ezt meg kellett mondanom, én ezt nem szívesen tettem,
               azért mondtam, hogy menekülj! Bocsáss meg, tudod, hogy mindig szerettelek az
               orfeumban. Én egy szegény teremtés vagyok, éjjel dolgozom az orfeumban, és itt
               cserbenhagyott a barátom, én eltartom az anyámat és lány vagyok, de azért van férjem,
               de soha nem éltem vele, züllött főúr a Bűntanya kávéházban, mindig facér, s így őt is
               nékem kell eltartanom, de már elváltam tőle. Én hallottam azt a Francia Bankot,
               tudom, hogy úri ember vagy, mert most is húszezer pengőt adnak érted. Hogy a Francia
               Bank kifizeti a húszezer pengőt, mert te úriember vagy és mert te vagy a Szabadi
               Aladár. Itt már tartozom a hotelben, talán már holnap kidobnak, szeretnék innen
               elutazni, jobb volna nékem Velencében. Én nem mondtam meg a csendőrnek...</p>
            <p>Amit eddig mondott, abból Szabadi egy árva betűt sem értett, de a csendőr szóra
               felriadt.</p>
            <p>- A csendőr? Miféle csendőr?</p>
            <p>- Én nem tudom, azt mondják, hogy itt van valahol.</p>
            <p>- De hát honnan tudod, ki mondta néked?</p>
            <p>- Senki - vallotta Manci, - én csak azt hallottam, amit valami Ladványi mondott
               kártyázás közben.</p>
            <p>- Ladványi. Ladványi a csendőr?</p>
            <p>- Nem tudom. Hát nem menekülsz?</p>
            <p>- Nem.</p>
            <p>Szabadi összeszedte magát. Fölállt a díványról, odatipegett a leány elé és gyengéden
               megsímogatta az arcát.</p>
            <p>- Te nagyon jó leány vagy, Manci, úgy-e, te jó leány vagy? Köszönöm, hogy idejöttél,
               most legalább mindent tudok.</p>
            <p>Csúnyán elnevette magát:</p>
            <p>- Mégis csak én vagyok a világ legnagyobb ökre... Én ökör!</p>
            <p>Öklével a homlokába csapott.</p>
            <p>- Nem, nem - vigasztalta a leány.</p>
            <p>- Bestia! - kiáltotta Szabadi.</p>
            <p>- Én?</p>
            <p>- Nem, nem, te jó leány vagy, Manci. Mit is mondtál az imént? Ladványitól hallottad a
               Francia Bankot?... Hát jó... Azt akarod, hogy meneküljek? Mit is mondtál még?
               Eltartod az édesanyádat? Nékem úgyse kell a pénz, nesze, itt van, fogd! Mind a
               tiéd.</p>
            <p>Kinyitotta a táskáját, kivette belőle az ezreseket és odadobálta a leány elé.</p>
            <p>Manci megriadt.</p>
            <p>- Mennyi pénz, mennyi rémítő sok pénz! Ennyi nem kell nékem. Vidd el, ennyi nem kell
               nékem!</p>
            <p>Összeszedte a pénzt és betette a táskába.</p>
            <p>- Nem kell? Hát mennyi kell, Manci?</p>
            <p>- Csak az a húszezer pengő, amit a bank ád! Néked sok van, nékem semmim sincs, add
               azt kölcsön nékem, és akkor nem kérem a banktól.</p>
            <p>- Szívesen, nagyon szívesen. Manci, itt a húszezer pengő, fogd, jól számláld meg, ne
               hiányozzék belőle egy fillér se. De meg ne mond ám senkinek, igérd ezt meg nékem!</p>
            <p>- Esküszöm az élő Istenre, hogy senkinek a világon meg nem mondom.</p>
            <p>A pénzt beletette a retiküljébe.</p>
            <p>- Ne félj semmit - vigasztalta Manci, - az urak még úgyse tudnak semmit, még
               lemehetsz közéjük ma, és holnap reggel elutazhatsz...</p>
            <p>- De ki tudja, ki tudja? - panaszkodott Szabadi.</p>
            <p>- Még senki, én azért jöttem, hogy menekülj!</p>
            <p>- Küldött valaki?</p>
            <p>- Nem, én azért jöttem, hogy menekülj!</p>
            <p>- Nem küldött senki?</p>
            <p>- Senki - mondta határozottan Manci. - És gondosan megtapogatta a retikült.</p>
            <p>Felállt, indulni akart.</p>
            <p>- Maradj még, Manci, ne hagyj most itt egyedül, ne hagyj el, nem akarok egyedül
               maradni!</p>
            <p>- Meddig maradjak még?</p>
            <p>- Maradj itt velem holnapig, reggelig, vagy örökre, csak most ne hagyj el, édes kis
               leányom! De te éppen olyan gonosz vagy, mint a másik, elhagytatok valamennyien! Hát
               csak menj, és ha jól esik, ordítsd ki az uccán, hogy ki vagyok, nem félek senkitől!
               Menj, menj, nem akarlak látni, nincs szükségem rád, kifizettelek, takarodj innen!
               Sohase lássalak többet az életemben!</p>
            <p>- De, kérlek - sértődött meg Manci.</p>
            <p>- Mindegy, haragszol, vagy nem haragszol, hord el magad! Ordítsd ki az uccán, hogy
               itt megtalálhatnak! Itthon maradok. Nem megyek el sehová!</p>
            <p>Manci ijedten hátrált az ajtó felé. Kezét rátette a kilincsre, de visszafordult,
               szemében könnyek szikráztak, ajka megvonaglott s felindultan mondta:</p>
            <p>- Én csak jót akartam.</p>
            <p>Szabadi utána ugrott.</p>
            <p>- Várj csak! Várj csak! Bocsáss meg, ostoba voltam, hiszen te csak jót akartál.</p>
            <p>És olyan erővel ragadta meg Manci karját, hogy szegényke újra fölszisszent.</p>
            <p>- Megőrültél? Mit akarsz tőlem?</p>
            <p>- Maradj, beszélni akarok veled.</p>
            <p>És kemény körmei hasogatták a leány könnyű ruháját. Visszarántotta a díványra s
               hirtelen bezárta az ajtót.</p>
            
         </div>
         <div type="chapter">
            <head>XXIV.</head>
            <p>Manci rémülettel nézett a feldúlt emberre.</p>
            <p>- Visszaadom a pénzt és elmegyek... Semmi közöm hozzád.</p>
            <p>És odavágta a retikült.</p>
            <p>Szabadi torkon ragadta s leteperte a díványra, Manci lélekzetért kapkodott s
               rugdalózni kezdett. Mély, veszedelmes sikoly szakadt ki a torkából, de Szabadi
               tenyerével betapasztotta száját.</p>
            <p>- Ha el nem hallgatsz, véged van. Megértetted?</p>
            <p>Megsimította a homlokát, csak úgy csurgott róla a sűrű verejték.</p>
            <p>- Mit akarsz tőlem az Isten szent szerelméért? Mindent megteszek, mondd meg, mit
               akarsz tőlem? - könyörgött Manci... - Meg akarsz ölni? Hiszen, én azért jöttem, hogy
               menekülj.</p>
            <p>- Jó, jó, de előbb mondj el mindent. Honnan tudod, hogy én vagyok a Szabadi Aladár?
               Addig innen el nem mehetsz, amíg ezt meg nem mondod. Itt ne titkolózz, itt mindent
               meg kell mondanod, különben meghalsz.</p>
            <p>Szeme veszettül forgott, Manci érezte, hogy meg is teszi, amivel megfenyegette.</p>
            <p>- Mondtam már, hogy attól a Radványitól...</p>
            <p>- Kitől?</p>
            <p>- A Radványitól.</p>
            <p>- Mit őrjítesz folyton azzal a Radványival? Mondtam, hogy Ladványinak hívják.</p>
            <p>- Hát legyen Ladványi, az Isten süllyessze el!</p>
            <p>- Mikor és hogy történt? Miért nem akarod megmondani? Ismered Mályvainét?</p>
            <p>- Akiért párbajoztál?</p>
            <p>- Azt.</p>
            <p>- Nem ismerem.</p>
            <p>- Ne hazudj, tőle tudod.</p>
            <p>- Esküszöm, hogy nem ismerem. Nem is láttam. Már mondtam, hogy Ladványitól.</p>
            <p>- És hol van az a Ladványi?</p>
            <p>- Itt lenn kártyázik két másik emberrel...</p>
            <p>Szabadi gondolkodott.</p>
            <p>- Két másik emberrel?... Ahá...</p>
            <p>- Én azokat nem ismerem.</p>
            <p>- No, és?</p>
            <p>- Én ott ültem mellettük s mindent hallottam. Azok észre se vették, hogy én
               kihallgatom őket. Közben kártyáztak s úgy beszélgettek.</p>
            <p>Manci lélekzetet vett.</p>
            <p>- Azért sürgettelek, hogy menekülj.</p>
            <p>- És mi történt?</p>
            <p>- Ladványi mondta: Itt az első emeleten a hatos szobában lakik a Francia Bank
               sikkasztója. Szabadi Aladár... Hogy hívják? - kérdezte a magasabbik. - Szabadi, -
               felelte Ladványi. És ekkor abbahagyták a kártyázást. Az a kövér, aki szintén
               kártyázott, ellátotta a száját. Mondhatom, undok egy pofa. Azt hiszem,
               huszonegyeztek.</p>
            <p>- Tovább!</p>
            <p>- Én rögtön tudtam, hogy az te vagy.</p>
            <p>- Miből tudtad? Engem Erdős Bélának hívnak - védekezett Szabadi.</p>
            <p>- Jó, jó, az igaz, - a kövér kártyás is azt mondta. - És erre Ladványi így felelt:
               Gyalázatos, aljas női bosszú... Engem akart felhasználni...</p>
            <p>- Mit mondott? - hörögte Szabadi. - Mondd ezt újra!</p>
            <p>- Így mondta: Gyalázatos, aljas női bosszú... De én nem állok kötélnek. Először
               párbajba kergette, most meg tönkre akarja tenni. De én nem jelentem föl. Innen tudom,
               hogy még senkise tudja, még menekülhetsz.</p>
            <p>- Gyalázatos, aljas női bosszú - ismételte halálsápadtan Szabadi Aladár - s aléltan
               roskadt le Manci mellé.</p>
            <p>- Rosszul vagy, édes kisfiam? - dédelgette Manci s szelíden cirógatni kezdte...
               Látod, mingyárt mondtam néked, amikor találkoztunk, s te is arra kértél, hogy ne
               ismerjelek, hogy vigyázz magadra... Tudod, semmitse ér az ilyen fürdői viszony, pláne
               ezekkel a pesti fürdő-démonokkal, megmondtam néked, hogy én is hogy jártam a
               barátommal. És még milyen goromba volt hozzám az a komisz öreg.</p>
            <p>Szabadi már megint nem értett egy szót se Manci beszédéből. Figyelte a szája járását,
               de a szavakat nem értette. Manci elhallgatott.</p>
            <p>Egész testén, mintha forró vízzel öntötték volna le, sűrű, maró verejték futott
               végig, s gyámoltalanul, hideglelősen remegett a valóság nyers szavainak hallatára...
               De nem volt egyetlen gondolata, amit megragadhatott volna, keze tétován és ernyedten
               kaparászott a levegőben, a megfoghatatlant akarta magához tépni, a semmit akarta
               megölelni, szárazon fuldokló szerencsétlen, a vihar elsöpört mellőle mindent, ágat,
               avart, cserjét, embert, állatot egyformán... Szeme lecsukódott s ajkát szétfeszítette
               a feltörő sóhaj. Szeme kinyílt, de a könnyektől nem látott semmit.</p>
            <p>- Jézusom... orvosért szaladok - rémüldözött Manci. És zsebkendőjével törülgette
               Szabadi arcát.</p>
            <p>- Maradj csak! Nincs semmi bajom! Mondd tovább! - suttogta nagysokára Szabadi.</p>
            <p>Manci akadozva folytatta:</p>
            <p>- Akkor Ladványi tovább beszélt, hogy azt mondja, hiába, az ura mégis csak agyon
               fogja lőni. Mert az ilyen nőnek, aki az ujjára csavarja a férfiakat, ez a sorsa.</p>
            <p>- Bizony - hagyta helyben Szabadi.</p>
            <p>- És erre a kövérebb kártyás dühbe jött és tiltakozott. Hogy így, meg úgy, egy szó se
               igaz az egészből, ő biztosan tudja, hogy téged Erdős Bélának hívnak s már évek óta
               ismer s tavaly is találkozott veled valahol a tengeren, azt hiszem, valami
               Rabok-szigetét mondott.</p>
            <p>- Arbe, ott voltam... De őrá, Nyárádyra... nem emlékszem. Milyen derék ember!</p>
            <p>- Igen, Nyárádynak szólították. Igazad van. ...Várj csak, most jut eszembe. Erre a
               másik úgy maga elé hajolt, mint aki nagyon gondolkodik, törte a fejét s egyszerre
               csak azt mondta: Igaz, igaz...</p>
            <p>- Mi igaz? Mi az, ami igaz? - türelmetlenkedett Szabadi.</p>
            <p>- Várj csak, hogy is mondta?... A másik kettő ránézett, azok is kérdezték, hogy mi
               igaz... És akkor megszólalt: Hát nem emlékszel rá, amikor bemutatkozott s fölkért
               bennünket, hogy legyünk a segédei, akkor mondta, hogy ő a szabadi Erdősök ágából
               való...</p>
            <p>Szabadi megrémült.</p>
            <p>- A szabadi Erdősök ágából... Ezt én mondtam nékik.</p>
            <p>- Te? Hát te ilyen őrült vagy?</p>
            <p>- Látod, én ilyen őrült vagyok.</p>
            <p>- Szent Isten, hisz akkor véged van. Ha magad is megmondtad.</p>
            <p>- És ezután?</p>
            <p>- Nyugodtan tovább kártyáztak. És most is ott lenn kártyáznak. És én mingyárt ide
               felrohantam hozzád, hogy menekülj. Azok még nem szóltak senkinek. És Ladványi nagyon
               haragszik arra a nőre. Nem is fog téged elárulni. Most menekülj!</p>
            <p>Szabadi homlokát sűrű ráncok verték ki. Gyengéden és hálálkodva nézett Mancira.</p>
            <p>- Úgy-e, nem haragszol rám?</p>
            <p>- Nem. Csak azért haragszom, mert nem akarsz menekülni.</p>
            <p>- Óh, milyen jó vagy te énhozzám, piciny Manci, te angyal, te drága, te mindenem,
               milyen jó vagy te - rebegte Szabadi Aladár és újra összeomlott, mint egy gyermek s
               csókolni kezdte Manci kezét, arcát és homlokát.</p>
            <p>- Most erre nincs időnk - védekezett Manci, - most menekülj.</p>
            <p>- De hogyan meneküljek? - rimánkodott Szabadi... - Hát így nem mehetek ki a
               szállóból! Itt mindenki ismer engem. És azok ott hajnalig kártyáznak, mert az a két
               ember hamiskártyás, s ha engem meglátnak... Azok ott lenn énrám leselkednek. Tudod-e?
               Erre nem gondoltál?</p>
            <p>Manci ugrándozni kezdetet.</p>
            <p>- Én már tudom. Felöltöztetlek az én ruhámba. Így kiszökhetsz estefelé. Mint
               ismeretlen nő. Jó lesz?</p>
            <p>- És te velem jössz?</p>
            <p>- Hogyan?</p>
            <p>- Te pedig felöltözöl az én ruhámba és velem jössz. Én gazdag vagyok. Jöjj velem,
               Manci! Mi keresni valód van ebben a világban?</p>
            <p>- És feleségül veszel?</p>
            <p>- Téged igen, mert te jó vagy.</p>
            <p>És alázattal térdelt le Manci piciny lába elé.</p>
            <p>- Hagyjuk ezt, fiam, én most levetkőzöm.</p>
            <p>- Velem jössz?</p>
            <p>- Veled megyek. Szabadi Aladárné leszek.</p>
            <p>- Nem, Erdős Béláné.</p>
            <p>- Mindegy, a te hitvesed leszek.</p>
            <p>És már dobálta le magáról könnyű, nyári rongyait. Ott állt Szabadi Aladár előtt,
               szemérmesen és kedvesen, leleplezett ifjúságában, kipirult arccal, szelid és szomorú
               tekintettel, az ismeretlen jövő izgalmában, szegény kis esett teremtés, kitaszítva a
               nagyvilágba, minden sikere és minden kincse lassan hervadó szépsége s az az orfeumi
               fantázia, ami egyszer a mélységet, egyszer meg a pompát varázsolja elé, mi sors
               várhat még rá, elszökik a sikkasztóval, aki pénzt és nevet ád néki és boldog
               lesz.</p>
            <p>És Szabadi is hirtelen valami ilyesfélére gondolt. Mi sors várhat itt rá? Gyalázat és
               börtön. Meghurcoltatás és szégyen... A saját ostobasága, dőlyfe, vak léhasága,
               féktelen vére juttatta ide, ott lenn várják, hogy elfogják, odaát Magda leselkedik rá
               áskálódó, vad szemekkel, s itt egy szerencsétlen leány könyörög néki, hogy
               meneküljön... Egészen ellágyult, szökik, menekül az éjszakai nővel, a szegény
               senkivel, annyi névtelen, gyors és véres szerelem áldozatával, aki most mégis több,
               milliószor több a számára mindenkinél a világon, mert a kezét nyújtja néki, s kitárja
               a lelkét, s megmutatja a szívét, s kiemelkedik a hitvány, a beteg multból, hogy
               fölemelkedjék egészen a sikkasztóig.</p>
            <p>Szabadi hálásan cirógatta a szemével a föllelkesült leányt...</p>
            <p>- Milyen szép vagy te, Manci...</p>
            <p>- Vetkőzz!</p>
            <p>- Milyen drága vagy te, édes grófnőm.</p>
            <p>- Siess, siess - unszolta Manci... - Hadd lássam, fess vagy-e az én ruhámban.</p>
            <p>De Szabadi nem vetkőzött. Gyengéden leültette Mancit a díványra, letérdelt eléje s
               fáradt fejét az ölébe hajtotta.</p>
            <p>- Ne lopd az időt - tiltakozott Manci s megsímogatta Szabadi szőke fejét.</p>
            <p>- Még ráérünk, még nagyon világos van...</p>
            <p>Szabadi most talpra ugrott. Mintha láthatatlan, szilaj erők száguldtak volna végig a
               gerincén, kihúzta magát, egy pillanat alatt elfelejtett mindent, mindent, amire az
               imént gondolt, s ami már lassú elhatározássá erjedt benne, az arca lángbaborult s a
               szemében újra fellobogott az élet villámló tüze.</p>
            <p>- Hallod? - kérdezte izgatottan. - Kopogtak.</p>
            <p>Manci halálra rémült.</p>
            <p>- Már jönnek...</p>
            <p>- Nem, valakinek a hangját hallottam... Most kérlek, öltözködj fel azonnal s hagyj
               magamra. Majd este jöjj vissza... Hallod?</p>
            <p>Manci minden ízében remegett.</p>
            <p>- Igen, hallom - dadogta... bár nem hallott semmit.</p>
            <p>- Siess, siess, siess, én várok valakit, siess és este jöjj vissza.</p>
            <p>- Őt várod, tudom, ő kell néked. Velem csak a bolondját járatod... - És szeméből
               keservesen potyogtak a könnyek.</p>
            <p>- Nem, nem, öltözködj gyorsan, ne ácsorogj! És ne sírj!</p>
            <p>- Azt, aki elárult, azt várod. Azt szeretitek ti, aki rossz hozzátok. Aki aljas, aki
               nyomorult, aki megöl benneteket. Jó, én elmegyek. De rám ne számíts többet.</p>
            <p>- Ne haragudj, Manci - kérlelte Szabadi idegesen.</p>
            <p>Mintha egy puha, meleg, selyemruha suhanása hallatszott volna...</p>
            <p>- Siess, szívem!</p>
            <p>Manci felöltözködött s Szabadi gyorsan kituszkolta a szobából.</p>
            <p>A folyosó tikkadt, szellőzetlen és üres volt.</p>
            
         </div>
         <div type="chapter">
            <head>XXV.</head>
            <p>Még órákig várt, de nem jött senki...</p>
            <p>Egyszerre csak kezébe vette Mályvai revolverét, megnézte, hogy meg van-e töltve.
               Megdöbbent, hogy Mályvai igazán agyon akarta lőni a feleségét. És ő ebben
               megakadályozta... Nem Magda számára töltötte meg Mályvai a revolverét, hanem az ő
               számára.</p>
            <p>Kicsiny, ezüstösveretű revolver volt. Forgatta, piszkálgatta, nem félt tőle. Életében
               nem volt sokszor fegyver a kezében, de ezt olyan nyugodtan vizsgálgatta, mintha
               valóban díszes emléktárgy volna, csinos ajándék, vagy antik műremek. Nem jutott
               eszébe, hogy könnyen elsülhetne a kezében, a golyó belefuródnék a falba, az ajtóba,
               vagy áttörne az ablakon Micsoda rémület támadna, ijedt ordítozás, mint a kis
               balatoni állomáson, ahol a cigány meghalt.</p>
            <p>Még mindig nem jött senki. Kinyitotta az ajtaját, kiállt a folyosóra, körülnézett,
               ott se volt senki. Már este volt, ijesztő csend feketéllett a szeme előtt. Már
               mindenki lefeküdt aludni. Halkan betette az ajtót és magára zárta. A kulcsot
               belecsúsztatta a zsebébe. A gyertyát meggyújtotta, odaült az asztal mellé, lehajtotta
               a fejét... Sokáig gondolkodott. A keze rajta pihent a revolveren...</p>
            <p>Bámult, üresen és lélek nélkül, arcának vonalai teljesen szétestek és elmosódtak. És
               szemének fénye elkóválygott és elveszett a semmiben.</p>
            <p>Egyszerre csak valaki szótlanul és testetlenül, mint egy halott árnyéka, tintatartót
               tett az asztalra, kék tinta volt az üvegben, kék, mint Magda szeme... Egy hosszú
               árnyék érkezett, feje szétomlott, óriásira szélesedett a mennyezeten, megállt és
               csontfehér, finom levélpapírt csúsztatott a gyönyörű tintatartó mellé, amelyből
               lassan szivárogni kezdtek a tintacsöppök, mint vérgyöngyök az átlőtt halántékból.</p>
            <p>- Levelet írok néki...</p>
            <p>Szabadi tollat keresett... Alighanem órákig kereste a tollat. Újra leült az asztal
               mellé s mélyre zuhant fejjel hajolt a gyertyafényben szomorúan csillogó papíros fölé,
               amelyen mint kialvó csillagok halványultak el a kék tintacsöppök.</p>
            <p>„Kedves Mályvai Magdaléna -</p>
            <p>én innen elmegyek és magától már nem tudok elbúcsúzni, levelet írok magának,
               titokban, mint a szerelmes vőlegény távoli menyasszonyának, aki a közelében van,
               benne a szívében. Én rossz ember vagyok, Mályvai Magdaléna, mert mohón és féktelenül
               akartam élni, minden perc gyötört és egy percért mindenemet odaadtam. Az életem egy
               perc volt és ezalatt a perc alatt az egész életet kellett leélnem...</p>
            <p>Egy perc a páncélos szekrény előtt és megtörtént, egy perc a vonaton, és én
               kiszaladtam maga után. Egy perc az ablak alatt és már az én kezemben volt a gyilkos
               fegyver, egy perc a viharban s én belevetettem magam a Balaton örvényébe. Egy perc a
               mólón, és mindent elárultam, és most maradt még egyetlen percem. Ezt is magának
               ajándékozom.</p>
            <p>Milyen szép volt ez így, mások éveket pazarolnak el, gyűjtenek, hazudnak, lopnak,
               csalnak, kínlódnak a sikerért, én egy perc alatt többet éltem, mint mások egész
               életükben.</p>
            <p>Mondd ezt meg, Mályvai Magdaléna az uradnak, aki bolond, és mondd ezt meg
               cinkosodnak, Ladványinak, aki még nagyobb bolond, és mondd meg magadnak, hogy
               szenvedsz, hogy hiába vágyakozol, undor fog el és mégis elbukol egyszer, rútan és
               ocsmányul, mint szegény Manci, aki legalább becsületes.</p>
            <p>Ne, ne sértődj meg, Magdaléna, drága asszonyom, aki idecsaltál és adtál magadból
               nékem egy hazug percet, mert az a perc volt életem leghazugabb részegsége.
               Megérdemelnéd, hogy véresre körmöljelek, rádgyújtsam a házat, előbb téged öljelek
               meg, mert nem tudtam tőled sohase szabadulni. Te voltál az első szerelmem tízéves
               koromban, amikor meztelenül fürödtem a sekély malomárokban és te a partról
               szemérmesen leselkedtél rám. Te voltál az első kedvesem siheder éveimben, olcsó csók
               adója, fiatal dámácska, cselédleány, senki. És téged láttalak a színházban, hamis
               hangon énekeltél és szerelmes leveleket írtál mindenkinek. Te dobtál virágot nékem,
               amikor órákig sétáltam a házad előtt, fel-alá, mint egy bolond. És te álltál a hátam
               mögött, amikor hozzányúltam az idegen pénzhez.</p>
            <p>Ez is elmúlt. Már nincs pénzem, ami itt van, nem az enyém, nem kell. Ha kell, néked
               adom, Mályvai Magdaléna. A te kezedben éppúgy semmivé lesz, mint ahogy semmivé lett
               az én kezemben...</p>
            <p>Kinézek az ablakon, mindenütt csend, mindenki meghalt. Láttam a vizet, amint
               szunnyad, zsugorodva kicsiny partjai között, pedig valamikor óriás volt és most
               kicsiny, nincs nagysága, nincs végtelenje, törpe lett. Odaát a hegyek vulkánok
               voltak, tüzet okádtak, most hallgatagok, kicsinyek és a multról álmodoznak... Oh, még
               egyszer, még egyszer szeretnék beleszédülni egy szép asszony rossz szemébe, még
               egyszer szeretnék csókot lopni a Balaton szikrázó homokjában, szeretnék még egyszer
               sírni, párbajt vívni, életet menteni, a szerető levelét elolvasni, szeretnék még
               egyszer bűnt elkövetni és menekülni, egy síron álmodozni, hamiskártyásokkal játszani,
               szeretnék még egyszer csendben, görnyedve robotolni egy ismeretlen hivatal dohos
               szobájában, óh, még egyszer, még egyszer szeretném a visszhangot hallani Tihanyban,
               mint diákkoromban, odaállni és hangosan, nyújtva elkiáltani: Hős vértől pirosult
               gyásztér, sóhajtva köszöntlek... De nincs már senkim, nincs asszonyom, akit
               megcsókoljak, akiért sírjak, akiért kitárt mellel a golyó elé álljak, akit
               megmentsek, akiért elraboljam a másét, nincs senkim, akiért meneküljek, akiért idegen
               síron pihenve, verekedjem a halállal és az ismeretlen szeretővel, s nincs senkim,
               akiért még egyszer dolgozzam és gondolkozzam, és nincs már tihanyi visszhang, az is
               meghalt, jött egy szigorú pap és nem tűrte, hogy a visszhanggal zavarják... És ott
               sincs már élet, csak egy király hamvai körül leselkednek és zsolozsmáznak a
               szentéletű papok, őrzik a porladó csontokat, a régi emlékeket, és kövér, bütyköslábú
               szerzetesek csoszognak a mély pincékben és fejtik az óbort...</p>
            <p>Emlékszel-e erre, Mályvai Magdaléna, balatoni útjainkra, zöldelő reményeinkre, szép
               ifjúságunkra, amit elvett tőlünk az élet s amit oly könnyedén elprédáltunk? Úgy-e,
               milyen szép volt ez, nem tudom! Én tudok emlékezni, de te nem mersz, ti asszonyok nem
               mertek hátranézni, mert körülöttetek hazugság, szegény lelketek multja és örök
               sebetek, amit letagadtok. Én szépen éltem, te tudod, hisz mellettem voltál mindig és
               azt is tudnod kellett, hogy a perc miatt mindig halott voltam, mert nem tudtam több
               lenni, mint aminek igazán érdemes volt lennem. De énekeltem magamnak, a torkomból
               ének csendült fel, mindig jókedvem volt, muzsika és dal egy-egy percig, aztán megint
               muzsika és dal a másik percig... Így még sohase élt életet ember. Vidám halott voltam
               életemben, életem minden percében bennem volt a halál és én ordítva, lángolón,
               büszkén énekeltem a halálnak.</p>
            <p>Azt hiszem, drága Magdalénám, így kell élni, ahogy én éltem, szilaj, kergető
               indulóval, harsogó muzsikával, messzire zengő kürtszóval. Most aztán eláshatnak a
               temető szélébe, ahonnan a halál már lekaszálta a füvet s helyet csinál az én
               síromnak. Nem fáj, nem sírok miatta és nem kell hazug ének a felmálló göröngyök
               mellett, mert az igazi dalt én már elénekeltem.</p>
            <p>Érted-e ezt, kicsiny asszonyom, nem nevetsz-e ki, van-e türelmed hozzá, hogy elolvasd
               a levelemet? A búcsúáriát, amely nem olyan gyönyörű, mint amilyen te vagy, talán rút,
               de igaz.</p>
            <p>Még egy percet kértem tőled, de megtagadtad, el akartam veled menni, de elárultál.
               Jól tetted. Már nem lehettem több, mint amennyi voltam, már nem várt rám új ének, mit
               adhattál volna még nékem, Mályvai Magdaléna? Egy csúf ember emlékét, beteg multadat,
               fáradt idegeidet az olcsó élet iszonyatában.</p>
            <p>Hiába nevetsz, itt hagyhattalak volna, de nem akartam elmenni. Nem kellett volna
               kiszállnom, a vonat rohant velem s te kisírhattad volna a két szemedet utánam. De én
               jó voltam, megsajnáltalak és megmentettem az életedet. Mit kaptam cserébe? Amit egy
               asszony adhat, fájdalmat, bukást és halált. Nékem már nincs sok időm, majd erősen
               kopognak az ajtómon, te ott künn lesed a válaszomat és véres sikollyal roskadsz
               össze, ha meghalok. Ne félj tőlem, Magdalénám, én nem árullak el, mert szeretlek. A
               szívem mindig jó volt és a szívem sohasem porlad el, amíg te élsz.</p>
            <p>Kibámulok az éjbe, olyan nyugtalanok a csillagok, reszket az ég kékje, dobog a föld,
               zúg a Balaton, süpped a sár, viaskodnak az árnyak, lidércek táncolnak, távoli
               villanások remegnek. Drága, szép földi élet, itt kell hagynom te miattad. Lehetnék
               még sár süppedő lábak alatt, árnyék sötét utakon, boldog gondolat fáradt agyban,
               könnyű dobbanás siralmas szívben, édes remény álmodó lány álmában, loholó kutya szép
               asszony nyomában, csókos cseléd sötét hálószobában, lehetnék még boldog és
               boldogtalan, kifosztott és megalázott a te életedben, de semmi sem vagyok, semmi se
               akarok lenni... Tudom, hogy kinevetsz, Mályvai Magdaléna, azt hiszed, hogy
               megőrültem, pedig úgy szeretem ezt az éjt, bárcsak soha, sohase mulna el, időtlen
               időkig tartana és örökre itt terpeszednek a fejem felett. Úgy szeretem az asztalomon
               ezt a reszkető gyertyát, bárcsak sohase égne le, úgy szeretem ezt a kicsiny szobát,
               ezt a rossz díványt, ezt a könnyű paplant, mindent, amit elér a szemem, amire gondol
               az agyam és amire vágyódik a szívem. Miért nem segítettél rajtam, miért nem jöttél
               ide? Éjjel és egész nap vártalak, tudod-e, hogy tudok én várni? Úgy még ember nem
               várt életében, mint én. De te nem jöttél. Oly messze vagy tőlem, mint az óceán és itt
               vagy a közelemben, száz lépésnyire innen és már nem érlek el soha.</p>
            <p>Búcsúzom tőled, szerelmem. Szomorúbban még nem halt meg senki, mint én. Ne sírj a
               síromon, ne küldj virágot a púpos emberrel, ne búslakodj utánam, amit itthagyok, nem
               fáj nékem, nem kell belőle semmi, se csók, se emlék, se bűn, se visszhang, sem
               kialudt vulkán szomorúsága, sem a távoli badacsonyi fehér házikó méla csendje,
               amelyben egy boldog szerelmespár visszaszálló árnyai imbolyognak.</p>
            <p>Mályvai Magdaléna, én odaadom néked az életemet...”</p>
            <p>Szabadi Aladár lezuhant a padlóra. Feje belevágódott az asztal sarkába, teste nagyot
               nyekkent, elnyúlt, mint egy halott, halálos ájultságában...</p>
            
         </div>
         <div type="chapter">
            <head>XXVI.</head>
            <p>Egyszerre csak felébredt. Kinyitotta a szemét, már nappal volt. A nap beragyogott a
               szobába. Üde, friss világosság ömlött el körülötte, mint reggeli fürdő a Balaton
               lassan melegedő vizében. Feltápászkodott. A feje kóválygott, szédült, a csontjai
               fájtak, a lábai remegtek.</p>
            <p>- Hogy kerültem én oda? - mormolta és mereven nézett arra a helyre, ahol a hosszú
               éjszakát halott dermedtségben eltöltötte.</p>
            <p>Leült a díványra, gondolkozott, össze akarta gyűjteni a gondolatait, mi volt tegnap,
               mi volt az este és mi van ma? Miért süt a nap, amikor az imént még nem sütött, s a
               szoba fekete volt, mint a kripta. Meddig fekhetett ott és miért kellett a kemény
               padlón hevernie? Igen, igen, valakit várt, most már tudja és Manci jött helyette. Így
               volt valahogy. Fehér kalap volt a fején, rózsaszín ruhácska tapadt rá és piciny
               lábait nyugtalanul himbálta. Mit is akart tőle? És mikor ment el innen?... Talán itt
               sem volt, más járhatott itt helyette... Ki az a Manci?</p>
            <p>Zavartan bámult, szeme a megvetett ágyra esett, abban nem aludt senki, pedig ott
               kellett volna aludnia. Valaki megígérte néki, hogy az utolsó éjszakát itt tölti nála,
               de nem jött el. Alighanem Magda volt... Jó volna, ha lefeküdnék.</p>
            <p>De nem mozdult. Erőszakosan arra gondolt, hogy mégis mi volt itt tegnaptól máig, vagy
               talán még el se mult a tegnap, és ő talán csak egy pillanatig ájult el és még ma
               tegnap van, tegnap délelőtt, vagy délután, hiszen süt a nap...</p>
            <p>De nem, ez nem így volt. Közben történt itt valami, majd mingyárt eszébe jut. A mólón
               voltak, s Manci is velük volt... Nem, Manci nem volt ott. Csak a kacagó Amáliát látta
               a vízben és Celesztin kisasszony éles csontjait. Ez biztos.</p>
            <p>De azután?... A lábuk belelógott a vízbe és a víz csalogatta mindkettőjüket... Ide
               kellett volna jönnie, ő hozzá, szép lassan, szerelmesen melléje simulni, feltépni a
               paplant, mint egy virág omló szirmait.</p>
            <p>De nem jött. És azután itt várta.</p>
            <p>Nem, először bejöttek a faluba és ott állt a kapuban, Magda lakása előtt. Akkor már
               este volt a verandán...</p>
            <p>Azóta nem történt semmi.</p>
            <p>Felállt, fáradt tenyerét végighúzta a homlokán, megtapogatta az arcút, az állát.
               Finom, gyenge tüskék borították, most már kinő a bajusza és a szakálla és a hetyke,
               komisz, temetői fickó megint ki fogja csúfolni... Hadd nőjjön ki újra, kár volt
               leberetválni!</p>
            <p>Az ajtóig ment, ott megállt. Megfogta a kilincset, várt. Visszament az ablakhoz, az
               ablak alatt egy akác zöldelt, porosan és fáradtan, illattalanul és szomorúan. A fát
               nézte, s a fa lombján keresztül nem látott semmit. Minden eltűnt innen, élet, ház,
               ember, szerelem, egy fa szomorkodik ott künn, mint a bús fűz a temetőben, amikor a
               halállal találkozott.</p>
            <p>Fel-alá mászkált a szobában, aztán leült az asztalhoz... A karja kinyúlt, mintha a
               kezébe akart volna valamit ragadni, az ujjai görcsösen kaparásztak valami után...
               Felugrott.</p>
            <p>- Most már tudom, eszembe jutott, levelet írtam - gondolta örömmel, - elbúcsúztam.
               Lerohanok, megkeressem a púpos embert, átadom néki a levelet, vigye el Magdának.</p>
            <p>Az ajtóhoz rohant, ki akarta nyitni, de nem találta a kulcsot.</p>
            <p>- Milyen bolond vagyok - korholta magát, - a levél nélkül akarok elindulni.</p>
            <p>Visszalépett az asztalhoz, ott babrált, kereste a levelet, de nem találta.
               Felrántotta az asztal fiókját, abban vájkált, ott sem volt a levél. Végigtapogatta a
               díványt, elmozdította a fal mellől, felnézett a szekrény tetejére, feltúrta az ágyat,
               vájkált a vánkosok között, letépte a lepedőt, az ágy alatt kotorászott, az éjjeli
               szekrényt döngette, a padló olcsó, vékony szőnyegét hajtogatta össze, a levél nem
               volt sehol...</p>
            <p>Hol lehet a levél? Hiszen itt ült, órákig írta a levelet, gonddal, lassan, nem, nem,
               gyorsan írta, világosan emlékszik rá, hogy őrült gyorsasággal, kék tintával...</p>
            <p>De hol a tinta, a toll? Nem látta a tintát, a toll sem volt az asztalon, sem a
               szekrényen nem volt, nem találta a tollat és nem talált sehol sem papírost.</p>
            <p>A levél eltűnt.</p>
            <p>Újra leült az asztal mellé, mintha a tegnapi életét akarná újra átélni. Majd így
               eszébe jut. Itt ült, előrehajolt, a gyertya égett, toll volt a kezében, a tollat
               belemártotta a tintába, Magdára gondolt, a halálra s az életre, s ezt gyorsan leírta.
               Leírta, hogy elküldje a púpos kertésszel Magdának. Ez így volt...</p>
            <p>Ráborult az asztalra, két tenyerével szorongatta, mint nehéz abronccsal, a
               koponyáját...</p>
            <p>- Rejtély, rejtély, nincs az agyamban egyetlen gondolat sem, mégis meg kell fejtenem
               ezt a rejtélyt. Hogy lehetett?... - És mindenáron gondolkozni akart.</p>
            <p>Megint felállt, megdörzsölte a szemét, tágra meredten bámult a napba, mintha most
               ébredt volna fel.</p>
            <p>És kissé kényszeredetten nevetett maga elé.</p>
            <p>- Milyen álmos voltam és milyen exaltált vagyok - nyugtatta meg magát. - Most már
               tudom, hiszen nem is írtam levelet. Persze, hogy írhattam volna, amikor se tollam, se
               tintám, se papírom. Csak elgondoltam, elképzeltem valamit, nem írtam semmit, milyen
               exaltált vagyok! Milyen jó, hogy nem írtam le. Most nincs szükségem már a púpos
               emberre ne vigye el a levelet, nincs levél és nincs Magda.</p>
            <p>Ez kissé megnyugtatta, valami a valóságból cseppent zavart, kábult és elfásult
               agyába, hogy nem írt, hiába keresi a levelet, ez a valóság, hogy nincs levél... Nem
               is kell, így jobb, nem lett volna semmi értelme. Ki az a Magda, minek olyan
               gyámoltalanul odadobni magát?...</p>
            <p>Számlálgatni kezdte a szoba hosszát, egy-kettő, egy-kettő, valami hat lépés hosszú
               volt. Hat lépés fel és hat lépés le. Ilyen kicsiny távolságra zsugorodott össze az
               útja. Csak hat lépés és mégis, az is olyan végtelenül hosszú, beláthatatlan, se
               eleje, se vége, nehéz, fárasztó út a szoba borzalmas ketrecében... De el kell innen
               mennie, még két lépés és künn van. Még néhány ugrás és lenn van az állomáson, most
               érkezik ide a vonat, amellyel elindult. Ezzel utazott a cigány is...</p>
            <p>Megborzongott. Egy régi kép tárult fel előtte, valami üldözött, kemény, fürge
               emberről, aki zihált, szaladt, menekült és nem tudott hat lépésnél messzebbre jutni.
               Látta-e ezt, vagy elképzelte? Útitársa volt a cigány, vagy barátja, ismerőse vagy
               rokona?</p>
            <p>Eh, talán mégsem történt, vagy olvasta egyszer egy rémregényben, régen, alighanem ez
               volt a címe: A vak rabnő, vagy a szerelem hatalma... Vagy nem is ez volt, talán Ubrik
               Borbála, vagy A befalazott apáca... Otthon ült az udvaron, füzetes regény a térdén,
               előrehajolt és olvasott. Körülötte iskolás gyermekek sántikálóst játszottak, egy nagy
               kört körülugrándoztak és egy darab kavicsot kellett a lábukkal ügyesen belerugni a
               kör közepébe. Az uccán pajkos polgárista lányok kacagtak, nini, itt ül Szabadi
               Aladár, nem vesz észre bennünket, nem köszön nekünk, a befalazott apácát olvassa,
               ahelyett hogy elkísérne bennünket és verseket szavalna... Akkor olvashatta.</p>
            <p>Igen, akkor olvashatta.</p>
            <p>- Megyek - határozta el magában és hangosan is megismételte: - Most elmegyek
               innen.</p>
            <p>Megfogta a kilincset és megrázta az ajtót. Az ajtó nem nyílt ki. Ki zárhatta be ezt
               az ajtót és ki lopta el innen a kulcsot?</p>
            <p>De így mégsem mehet, hajadonfőn, mosdatlanul és egyáltalában miért nem törődik vele
               senki? Mingyárt csönget, hozzanak be vizet, fel akar frissülni és egyáltalában mért
               nem törődik vele senki?</p>
            
         </div>
         <div type="chapter">
            <head>XXVII.</head>
            <p>Ekkor hangokat hallott, valaki azt mondta odakünn a folyosón:</p>
            <p>- Ebben a szobában.</p>
            <p>Szabadi Aladár a szívéhez kapott, két kezével szorította a mellét, hogy a szíve ki ne
               szakadjon a bensőjéből.</p>
            <p>- Mit jelent ez, hogy ebben a szobában?</p>
            <p>Élesen figyelt, de nem hallott semmit. Az ablakhoz állt, háttal az ajtónak, megint
               kifelé bámult, talán így nem hallja meg olyan gyorsan:</p>
            <p>- Ebben a szobában...</p>
            <p>Talán Magda keresi őt.</p>
            <p>Miért nem kopog és miért nem jön be, ha itt van? És miért mondták néki, hogy ebben a
               szobában?</p>
            <p>Nincs ebben a szobában semmi, egy feldúlt ágy, egy elmozdított dívány, egy kitárt
               szekrény, egy leégett gyertya, egy felborzolt szőnyeg, rossz tapéta a falon, fehér
               függöny az ablakon, két kézzel szét lehet tolni a függöny lecsüngő szárnyait, olyan
               könnyűek, habosak és hófehérek.</p>
            <p>Visszament az ajtóhoz. Lehajolt, a fülét rátette a kulcslyukra, kip-kop, nem, ez a
               szíve volt, ott künn nincs senki.</p>
            <p>- Akkor megyek.</p>
            <p>Forogni kezdett maga körül. A kalapját kereste. Nem találta sehol. Valahová
               belegyömöszölte. Nincs. Eltűnt. Hogy menjen el kalap nélkül? Talán jó volna kitárni
               az ablakot és lekiáltani a púpos kertésznek, kérjen kölcsön a számára egy kalapot,
               mert kalap nélkül nem mehet le az állomásra.</p>
            <p>Próbálta kinyitni az ablakot, de nem tudta.</p>
            <p>- Szabadi Aladár - ezt mondta valaki a folyosón.</p>
            <p>Szabadi a szoba közepén állt és várt.</p>
            <p>- A nevemet hallottam - rebegte magában. - De én nem vagyok Szabadi, én Erdős vagyok.
               Itt hiába keresik Szabadit, az nem lakik itt.</p>
            <p>Mégis csak fel kellene tépnie az ajtót és kirohanni a folyosóra. Ha itt vannak, hát
               nézzék meg, szemtől-szembe, nem fél senkitől, tapogassák végig, keressék ki a
               zsebeit, lopják el a gondolatait, de ne sugdolózzanak az ajtaja előtt, ne
               rémítgessék, törjenek be ide!</p>
            <p>Aztán nem hallott semmit.</p>
            <p>Leült a dívány sarkára, összezsugorodva, kínosan magábaomolva, vékonyan,
               semmitmondón, mint egy árnyék, betegen, kiszáradtan és vér nélkül. A homloka hófehér
               volt, a szájaszéle elsápadt, a szemei besüppedtek, valami nagy távolságból néztek
               kutatóan, ijedten, gyenge sugárral, üveges fénnyel, tárgyról-tárgyra szökkenve, mint
               eltévedt villanás az éjben...</p>
            <p>Most kopogtak.</p>
            <p>Az ösztöne azt mondta, hogy szépen álljon fel, ballagjon az ajtóhoz és nyissa ki.
               Megpróbálta, de a lábai nem vitték.</p>
            <p>Újra kopogtak. Suttogás hallatszott, topogó lépések nesze, szoknyák suhogása. Egy
               súlyos tárgy ütődött a folyosó kőkockájára... Puskatus, vagy lánc?</p>
            <p>Valakit keresnek.</p>
            <p>- Nyissa ki! - hallatszott kívülről.</p>
            <p>- Én... én - hamvadozott Szabadi Aladár bensejében, - én már nem nyitok ki
               semmit.</p>
            <p>A feje hátrahanyatlott, zsibongó agya húzta lefelé, a két lába a padlón volt, a
               dereka ferdén, törötten dőlt a dívány széléhez.</p>
            <p>Vad hangok kavarodtak benne, rémítő ordítás, ziháló vágtatás, mintha körülvették
               volna a szállót, hogy megostromolják. A vad elrejtőzött, keresik, üldözik vagy kitört
               és hajszolják.</p>
            <p>- Fogd meg! - ordították. - Ott rohan!</p>
            <p>- Ne sajnáld! Csak előre! A nyomába!</p>
            <p>- Meg akar szökni, csípjétek el!</p>
            <p>- Gazember! Gazember!</p>
            <p>Őrült káosz, semmi egyéb. Eszeveszett tülekedés a ház körül, lökdösés, bomlott
               tolakodás. Az ajtót feszegetik. Most már nem kopognak, öklök csapkodnak bele az
               ajtóba, aztán fejszecsapások, az ajtó mingyárt bezuhan. Aztán jönnek és betódulnak,
               röhögve, szívtelenül, durván, komisz emberek, gonosz arcúak, kérges, kemény tenyerűek
               és izmos karúak... Átnyalábolják Szabadi Aladárt, fölemelik, mint egy pelyhet,
               talpraállítják és viszik kifelé... Ott lenn vár az állomáson egész Fonyód, egész
               Budapest, mindenki ott lenn van, szomjasan, lázzal, kárörömmel, bután lesik Szabadi
               Aladárt.</p>
            <p>Elől lobogó, fekete hajjal, hűtlen, hideg szemekkel Magda, mögötte könnyesen
               meglapulva Manci és a többi mind, az apácás Celesztin és a kicsiny, boldog Amália, az
               ádámcsutkás Halápi, amint a párbajhoz vezényel, a lovagias Filip és a kofálkodó
               Filipné, Mályvai süket füléhez kapkodva, Nyárády borospohárral és megcinkelt
               kártyákkal és Török magyar nyelvtannal a kezében, magyarázva, hány r-rel kell írni
               azt, hogy forró, az eszelős Ladványi és a púpos kertész vigyorgó pofával, púpjával
               hencegve, mint egy csodálatos dísszel. És a halál lassan, méltósággal lép ki a
               tehervonatból... És az állomás tetején egy kuvik kuvikol.</p>
            <p>És ő némán, sötéten, vakon botlik el közöttük, szemét lesütve, nyakát leszegve,
               bénult karjait mereven lóbálva, becstelenül. És mindenki vigyorog...</p>
            <p>- Szabadi Aladár, a törvény nevében nyissa ki az ajtót!</p>
            <p>Ezt világosan hallotta. Talán soha életében ilyen tisztán, érthetően nem csengett a
               fülébe hang, mint ez, hogy ki kell nyitnia az ajtót.</p>
            <p>Nem nyitotta ki.</p>
            <p>Durva, kemény kopogás hallatszott.</p>
            <p>- A törvény nevében - mert különben betöröm az ajtót!</p>
            <p>Iszonyú csend, feszült várakozás odakünn... Hirtelen sötétség ömlik el a szobában,
               mintha szurokéj kezdődnék...</p>
            <p>- Utoljára kérdezem, kinyitja-e?...</p>
            <p>Most elhatározta, hogy kinyitja az ajtót...</p>        
         </div>
         <div type="chapter">
            <head>XXVIII.</head>
            <p>Azután nem történt semmi. Nem nyitotta ki az ajtót s többé nem hallott semmit.</p>
            <p>Egy rövidke pillanatig még egyszer tiszta világosság fénylett fel előtte. Nincs itt
               senki. Nem keresik. Őrültség az egész.</p>
            <p>Végtelen csönd mindenütt.</p>
            <p>Talán Magda?... Mégis ő várja a folyosón... Hazugság, hogy elárulta... Jó asszony,
               eljött, hogy megmentse.</p>
            <p>Biztosan ő kopogott.</p>
            <p>És megint szurokéj... A fény elosont. A szeme nem lát, a füle nem hall. A szálló
               kihalt. Senki sem akar tőle semmit.</p>
            <p>- Utoljára kérdezem, kinyitja-e?</p>
            <p>Mint a süket, aki váratlanul meghallja a félelmetes távolságból feléje szálló hangot,
               Szabadi Aladár lassan bólintott a fejével.</p>
            <p>Fáradtan feltápászkodott, ernyedten nyúlt a zsebébe, kivette Mályvai revolverét és
               szelíden a halántékához emelte.</p>
            <p>A szoba megmozdult. A függönyök megremegtek, az ágy besüppedt, a mennyezet lassan
               lefelé ereszkedett s a padló deszkái felágaskodtak.</p>
            <p>A revolver nagyot dörrent.</p>
            <p>Künn valaki őrületes sikollyal rohant végig a rettenetes folyosón.</p>
            <p> (VÉGE.)</p>
         </div>
      </body>
	</text>
</TEI>