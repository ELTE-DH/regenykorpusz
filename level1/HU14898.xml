<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14898" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>A Pendragon-legenda</title>
            <author>
               <persName>
                  <surname>Szerb</surname>
                  <forename>Antal</forename>
               </persName>
               <date from="1901" to="1945">1901-1945</date>
               <idno type="VIAF">49264007</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">63980</measure>
            <measure unit="pages">147</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A Pendragon-legenda</title>
               <date>2016-01-12</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/14800/14898/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Drótos László</name>
                  <name>Mészáros Atilla</name>
               </respStmt>
            <bibl type="printSource">
               <title>A Pendragon-legenda</title>
               <author>Szerb Antal</author>
               <pubPlace>Budapest</pubPlace>
               <publisher>Franklin</publisher>
               <date>1934</date>
               <ref target="https://mek.oszk.hu/14800/14898/"/>
            </bibl>
            <bibl type="firstEdition">
               <title>A Pendragon-legenda</title>
               <author>Szerb Antal</author>
               <date>1934</date>
            </bibl>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="medium"/>
           <ns1:canonicity key="high"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2024-09-14"/>
     </revisionDesc>
  </teiHeader>
  <text>
      <body>
         <div type="section">
         <p>- My way is to begin with the beginning, szokásom a kezdetén kezdeni - mondta Lord
            Byron, és ő csak tudta, mi illik, ha előkelő angolokról van szó.</p>
         <p>Végeredményben minden történetem ott kezdődik, hogy megszülettem Budapesten és rövid idő
            mulva már az volt a nevem, ami most is: Bátky János. Ezt akkor még nem tudtam.</p>
         <p>De a rövidség okáért elmellőzöm, ami megszületésem és az Earl of Gwyneddel való
            megismerkedésem közt lejátszódott, a harminckét esztendőt, közben a világháborúval.
            Elmellőzöm, mert hiszen rendkívüli történetemnek nem én vagyok a hőse, hanem ő.</p>
         <p>Rátérek ismeretségünk történetére. A szezón vége felé, a nyár kezdetén, Lady
            Malmsbury-Croftnál voltam esti összejövetelen. A hölgy nagy jóakaróm volt, még abból az
            időből, amikor Donald Campbell tudományos titkára voltam. Mert foglalkozásomra nézve az
            a foglalkozásom, hogy rendelkezésére állok idősebb angoloknak, akiknek az a
            rögeszméjük, hogy valami szellemi munkát akarnak végezni. De nemcsak ebből élek. Van egy
            kis vagyonom, az édesanyám után, szerényen megélhetek abban az országban, amelyikben
            akarok. Választott hazám sok éve Anglia. Szeretem az angol táj úriságát.</p>
         <p>Az est folyamán a háziasszony megragadott és odaevezett velem egy csodálatos fejű,
            magas, őszhajú úrhoz, aki hallgatagon mosolygott egy karosszék fenekén.</p>
         <p>- Earl, - mondta - ez az úr Bátky János, aki középkori angol rovarevőkkel foglalkozik,
            vagy ókori olasz cséplőgépekkel, most nem emlékszem pontosan. De szóval, valamivel, ami
            Önt nagyon érdekli.</p>
         <p>És ezzel ott hagyott bennünket.</p>
         <p>Mi egy ideig jóindulatúan mosolyogtunk egymásra. Az earl feje rendkívül vonzó volt. Régi
            könyvek első lapján látni ilyen fejet, de babérkoszorúval. Mainapság ilyen fejek nem
            igen teremnek.</p>
         <p>Egyben roppantul szégyeltem magam, mert úgy éreztem, hogy a nemes lady pontatlan
            megjelölése enyhén kómikus színben tűntet fel.</p>
         <p>- Ha nem haragszik, - mondta végre az earl - engedje meg, hogy megkérdezzem, mit akart
            háziasszonyunk tulajdonképpen mondani?</p>
         <p>- Mylord, a szomorú az, hogy a ladynek bizonyos fokig igaza volt. Bölcsészdoktor vagyok,
            a fölösleges tudományok tudora, és mindennel foglalkozom, ami rendes embernek nem jut az
            eszébe.</p>
         <p>Így próbáltam elszellemeskedni egy komolyabb téma felmerülését, például, hogy mivel
            foglalkozom. Jól tudtam, hogy az angolok nagyon rossz néven veszik, ha valaki
            intellektuális érdeklődést árul el.</p>
         <p>De az earl furcsán elmosolyodott.</p>
         <p>- Kérem, velem még komolyan is beszélhet. Én nem vagyok angol. Walesi vagyok és az,
            mondjuk ötven százalékig olyan, mintha kontinentális volnék. Egy angol sosem kérdezné
            meg Öntől, hogy mivel foglalkozik, nem is illik. De én most már a saját szellemi
            önérzetem miatt ragaszkodom ehhez a kérdéshez.</p>
         <p>Olyan értelmes feje volt, hogy megmondtam az igazat.</p>
         <p>- Most XVII. századi angol misztikusokkal foglalkozom.</p>
         <p>- Igazán? - kiáltott fel az earl. - Akkor Lady Malmsbury-Croft megint csodálatosan
            ráhibázott. Mindig így szokta. Ha egymás mellé ültet két urat, abban a hiszemben, hogy
            együtt jártak Etonben, akkor biztos lehet benne, hogy az egyik német és a másik japán,
            de mind a ketten a libériai bélyegekre specializálták magukat.</p>
         <p>- Tehát Mylord is ezzel a tárggyal foglalkozik?</p>
         <p>- Foglalkozni, erős szó a mi szigetünkön. Maguk tanulmányoznak valamit, nekünk csak
            vesszőparipáink vannak. Csak úgy foglalkozom az angol misztikusokkal, mint egy
            nyugalmazott tábornok, amikor nekiül a családja történetének. Mert nálunk a
            miszticizmus hozzátartozik valahogy a család történetéhez. De mondja, doktor... a
            miszticizmus nagyon tág fogalom. Magát mint vallási jelenség érdekli?</p>
         <p>- Nem, ahhoz nincs sok érzékem. Engem a miszticizmusból az érdekel, amit általában
            misztikusnak neveznek: a titokzatos agyrémek és operációk, melyekkel a régiek úrrá
            akartak lenni a természeten. Az aranycsinálók, a homunkulusz titka, az univerzális
            gyógyszer, az ásványok és amulettek hatása... Fludd természetfilozófiája, ahol a
            barométerből bebizonyítja Isten létezését.</p>
         <p>- Fludd? - Az earl felütötte a fejét. - Fluddot nem lehet a sok bolonddal együtt
            emlegetni. Fludd, uram, sok képtelenséget írt, mert meg akart magyarázni dolgokat,
            amiket akkor nem lehetett. De a lényegben, a lényegről sokkal többet tudott, mint a mai
            tudósok, akik már csak nem is nevetnek a teóriáin. Nem tudom, Önnek mi a véleménye, de
            ma nagyon sokat tudunk a természet apróka részleteiről; akkor az emberek többet tudtak
            az egészről. A nagy összefüggésekről, amiket nem lehet mérleggel mérni, és felvágni,
            mint a sonkát.</p>
         <p>A szeme élénkebb volt, mint amennyit a fegyelmezett Angliában megengednek a szemnek. A
            téma az ő legtémább témája lehetett.</p>
         <p>Azután elszégyelte magát, elmosolyodott és könnyedre váltotta hangját:</p>
         <p>- Igen, nekem Fludd a vesszőparipám.</p>
         <p>Ekkor egy bájos fiatal hölgy közbelépett és hosszú időn keresztül hülyeségeket beszélt.
            Az earl gavallérosan asszisztált hozzá. Tűkön ültem, szerettem volna folytatni a
            beszélgetést. Semmi a világon nem érdekel annyira, mint egy ember érzelmi viszonya
            valami absztraktumhoz: hogy miért meggyőződéses anglo-katholikus X. úr és miért
            foglalkozik Y. kisasszony a haslábúakkal. Ilyen izgató probléma volt, hogy miért
            lelkesedik egy earl az oly távoli, oly igen meghalt, oly joggal elfelejtett orvos és
            varázsló, Robert Fludd személye iránt.</p>
         <p>De Lady Malmsbury-Croft ismét lecsapott rám és ezúttal igen rossz ráhibázása volt. Egy
            nagyon előkelő múzeális külsejű hölgyhöz vezetett, aki a romániai állatvédelem iránt
            érdeklődött nálam. Hiába tiltakoztam, örömet akart szerezni nekem és elmondta,
            kutyászati téren mily szörnyű tapasztalatokat szerzett utolsó örményországi útja
            alkalmával. Kiderült, hogy számos ebnek nincs is gazdája, abból él, amit úgy talál.</p>
         <p>Szerencsére egy barátom, Fred Walker, egyszer csak ott állt előttem, egy jólfésült
            fiatalembert vezetve. A fiatalembert leültette a hölgy mellé, engem pedig felemelt és
            elvitt. Az idősebb hölgy nem vette észre a cserét.</p>
         <p>- Ki ez az «earl»? - kérdeztem Fredtől.</p>
         <p>- Nem ismerte? pedig ez az egyetlen érdekes ember ebben a gyülekezetben. Owen Pendragon,
            az Earl of Gwynedd. Nagyon érdekes bolond. Olyan Magának való figura.</p>
         <p>- Halljuk a történetét.</p>
         <p>Fred legjobb tulajdonsága a pletykálkodás volt.</p>
         <p>- All right. Az earl évekkel ezelőtt feleségül akarta venni a barátnőjét, akinek a
            hírneve nem volt kifogástalan, hogy úgy mondjam. Állítólag a dublini utcákon kezdte a
            karrierjét, fel és alá sétálva. Már mindenki javában fel volt háborodva, amikor a hölgy
            gondolt egyet, otthagyta az earlt és feleségül ment az öreg milliárdos Roscoehoz, aki az
            earl apjának a legjobb barátja volt.</p>
         <p>- A mulatságos a dologban, - folytatta - hogy az earl egészen donkisotosan
            arisztokratikus ember különben. Róla mesélik, hogy oxfordi diák korában tagja volt egy
            egyesületnek, amely olyan előkelő volt, hogy egész Oxfordban csak három ember akadt, aki
            méltó volt, hogy a tagja lehessen. Idővel a másik kettő elment és az earl egyedül maradt
            az egyesület. Két évig gondolkozott, hogy kit vehetne maga mellé alelnöknek, de nem
            talált senkit. Végül ő is elment Oxfordból és az egyesület megszűnt. Hasonló
            meggondolások alapján sosem tette be a lábát a lordok házába.</p>
         <p>- Sajnálom, Fred, de nem találok semmi rendkívülit a történetében. Máskor sokkal
            jobbakat szokott mesélni. Egy ilyen érdekes fejhez sokkal fantasztikusabb históriát
            vártam. Hogy egy arisztokrata elvesz egy nagyon mélyről jött nőt, az természetes. Az ő
            előkelőségéből kettőnek is jut.</p>
         <p>- Igaza van, János. Nem is ezért mondtam, hogy az earl különös figura. Mert, hogy
            különös, azt mindenki megmondhatja Magának. De a többi história, amit hallottam róla,
            mind olyan marhaság és nonsense, hogy nincs sok kedvem elmesélni.</p>
         <p>- Halljuk a nonsenset.</p>
         <p>- Well... például hova tegyem azt a történetet, hogy eltemettette magát, mint egy fakír
            és azután kiásták teljes épségben két év vagy két hét mulva, már nem emlékszem. És a
            háború alatt... azt mondják, a gáztámadásokkor vígan sétált maszk nélkül és semmi baja
            se történt. Olyan csodadoktorféle híre van. A leghihetetlenebb az a história, hogy ő
            gyógyította meg a Duke of Warwickot, amikor az orvosok már egy napja halottnak hitték.
            Állítólag Walesben, a kastélyában, nagy laboratóriuma van, ahol mindenféle kísérleteket
            csinál állatokkal. Fel is talált valami új állatot, amely csak a sötétben él... de nem
            hozza a nyilvánosságra, mert utálja a tudományok demokráciáját. De ez mind nonsense.
            Annyit tudok, hogy ha az ember társaságban találkozik vele, nagyon kedves és nem venni
            észre rajta semmi különöset. De nagyon ritkán látható. Hónapokig nem mozdul ki a
            kastélyából.</p>
         <p>Azzal közelhajolt hozzám és a fülembe súgta:</p>
         <p>- Futóbolond!</p>
         <p>És otthagyott.</p>
         <p>Az est folyamán sikerült megint összeakadnom az earllel. Éreztem, hogy én sem vagyok
            ellenszenves neki. Azt mondta, a szemem emlékeztet egy XVII. századi orvosra, akinek a
            képe a kastélyában van. Bizonyos Benjamin Avravanelre. Az illetőt meggyilkolták.</p>
         <p>Nem írom le hosszú beszélgetésünket, annál kevésbbé, mert főképp én beszéltem, az earl
            kérdezett. A nagy problémát nem oldottam meg, hogy mit akar az earl Fludd-tól, de a
            beszélgetés nem volt eredménytelen. Az earl szimpátiáját úgy látszik megnyertem, mert a
            búcsúzásnál azt mondta:</p>
         <p>- A familiám birtokában van történetesen néhány régi könyv abból a tárgykörből, mellyel
            Ön foglalkozik. Ha kedve van, jöjjön le egyszer kis falusi házamba Walesbe és töltsön
            ott néhány hetet... amíg átnézi a könyveket.</p>
         <p>Nagyon örültem a kitüntetésnek, de sokkal nehezebben mozgó ember vagyok, semhogy
            komolyan vettem volna, ha nem kapok néhány nap mulva egy írott meghívást, melyben a
            dátum is meg volt határozva. Így kezdődött a dolog.</p>
         
         <p>Elmeséltem a meghívást egy ismerősömnek, Cecil B. Howardnak, aki a British Museum
            tisztviselője és hasonló studiumokkal foglalkozik. Howard, amikor meghallotta,
            elsápadt.</p>
         <p>- Bátky, Maga egy szerencsés kutya. Csak a külföldieknek van ilyen szerencséjük ebben az
            országban. A Pendragon-könyvtárról csodákat mesélnek. De nyolcvanöt év óta, amióta
            Sackville Williams ott járt és katalogizálta, szakember nem juthatott be. A Pendragonok
            néhány századra visszamenőleg barátságtalan természetűek. Ha feldolgozza ezt az anyagot,
            Maga lesz az első szaktekintély a XVII. századi misztika és okkultizmus
            történetében.</p>
         <p>- Istenem, - sóhajtotta megtörten - Maga fogja megírni Asaph Pendragon életrajzát.
            Amerikából üdvözlő táviratokat fog kapni és Németországból évente öt doktorjelölt fog
            Magához zarándokolni tanácsokért. Még a francia szaklapok is meg fognak emlékezni
            Magáról néhány sorban... És mindentől eltekintve, nem csekélység, ha valaki vendége
            lehet Llanvygannak, Wales legszebb és legzárkózottabb kastélyának.</p>
         <p>A kartársat hagytam irigykedni, hiszen a kartársak irigysége a tudós egyetlen földi
            jutalma. Nem vallottam be neki, hogy előreláthatólag nem fogok feldolgozni semmit. Hogy
            nekem az a természetem, hogy szorgalmasan összegyüjtöm az anyagot egy nagy műhöz és
            mikor minden együtt van, gondosan bezárom az íróasztalomba és elkezdek mással
            foglalkozni. Az Earl of Gwyneddnek viszont elárultam a «feldolgozástól» való iszonyomat,
            és legteljesebb szimpátiájával találkozott. Azt hiszem, a meghívást is ennek
            köszönhettem. Az earl tudta, hogy tanulmányaimnak semmiféle mű nem lesz az
            eredménye.</p>
         <p>A kartársnak azt sem vallottam be, mert tudósi magaslatáról megvetett volna érte, hogy
            az élő Earl of Gwynedd erősebben foglalkoztatta fantáziámat a halott Robert Fluddnál.
            Arca, alakja, lénye, Fred meséi elindították a képzeletemet. Valahogy történelmet
            éreztem benne, erősebben, mint amennyire a könyv mágiája felidézi a multat. Intuicióm
            azt mondta: ime az utolsó példány, a ritka illusztráció a titkokat kutató, aranycsináló
            főurak fajtájából. Az utolsó ivadéka II. Rudolfnak a prágai várból. Az ember, akinek
            Fludd 1933-ban többet mond, mint Einstein.</p>
         <p>Mondom, nagyon örültem a meghívásnak, és addig is, amíg az idő elérkezett - mit tehet
            mást a helyzetemben magamfajta szellemi kalandkereső? - tanulmányozni kezdtem a család
            történetét. A Dictionary of National Biographyban bőséges anyagot találtam és az
            utalások feldolgozása legalább egyhónapi munkát adott volna, ha lelkiismeretesen
            csinálom.</p>
         <p>A Pendragonok Nagy Llewelyntől, Gwynedd fejedelmétől származtatják magukat, bár, úgy
            veszem észre, a dolog nincs egészen tisztázva. A családi hagyomány szerint utódai annak
            a Llewelyn ap Griffithnek, akit lefejeztetett az a bizonyos Edvárd király, az első, aki
            fakó lován léptet Arany János óta a magyar ifjúság képzeletében. Azok a walesi bárdok,
            akik oly balladai döbbenetességben, dalolva mentek a lángsírba, a Pendragon-házat
            dicsőítették és ezért bűnhődtek. De mindez homályos előidő, ezek a középkori
            Pendragonok, a nagy hegyek közt, félvad pásztornépükkel - és harcukban az angolok ellen
            van valami az indiánok meddő küzdelméből.</p>
         <p>Egy különös incidens zavart meg békés studiumaimban.</p>
         <p>Egy este a hotelem halljában pipáztam Fred Walker társaságában, mikor a telefonhoz
            hívtak.</p>
         <p>- Hallo, Bátky János beszél? - kérdezte egy férfihang.</p>
         <p>- Igen.</p>
         <p>- Mit csinál most?</p>
         <p>- Telefonálok. De ki beszél ott?</p>
         <p>- Nem fontos. Zárt fülkéből beszél?</p>
         <p>- Igen.</p>
         <p>- Bátky János... okosabban tenné, ha nem avatkoznék más emberek dolgába. Nyugodt lehet,
            hogy minden lépéséről tudnak azok, akik ellen dolgozik.</p>
         <p>- Uram, itt valami tévedés lesz a dologban. Sose dolgoztam senki ellen. Itt Bátky János
            beszél.</p>
         <p>- Tudom. Ne felejtse el, hogy eddig még mindenki szerencsétlenül járt, aki beleütötte az
            orrát az Earl of Gwynedd kísérleteibe. Doktor McGregor autóbaleset áldozata lett. Doktor
            Bátky, Magával is megtörténhet még.</p>
         <p>- Ki az a McGregor?</p>
         <p>- Az elődje.</p>
         <p>- Az elődöm, miben?</p>
         <p>- Nem beszélhetek nyiltabban. Ha nem tudja, miről van szó, annál jobb Önre nézve. Csak
            annyit mondhatok: ne mozduljon el Londonból.</p>
         <p>- De miért?</p>
         <p>- A walesi levegő nem fog jót tenni Önnek. Szakítson meg minden összeköttetést...</p>
         <p>És még valamit mondott.</p>
         <p>- Hallo, hallo... nem értek egy szót sem, beszéljen világosabban...</p>
         <p>De az ismeretlen már letette a kagylót. Izgatottan mentem vissza Fred Walkerhez és
            elmondtam neki, mi történt.</p>
         <p>- Különös - mondta és merengve ütötte pipájából a hamut a kandallóba.</p>
         <p>- Fred, az Istenért, ne legyen olyan angol. Mondjon valamit. Nincs valami
            magyarázata?</p>
         <p>- Well, megmondtam Magának, hogy az Earl of Gwynedd furcsa ember. Minden különös, ami
            vele van összefüggésben. Llanvyganban bizonyára egészen rendkívüli dolgokat fog
            tapasztalni.</p>
         <p>Felugrottam és fel és alá rohantam. Engem úgyis kihoz a sodromból minden utazás. Hát
            még, ha ilyen titokzatosan megfenyegetnek.</p>
         <p>- Ki lehet ez a dr. McGregor? Hogy lehetne megtudni?</p>
         <p>- Nehéz. Skócia egyes részein minden második embert McGregornak hívnak és a skótok közt
            nagyon sok a doktor.</p>
         <p>Tanácstalanul folytattam sétámat.</p>
         <p>- Mondja, Fred, Maga mit tanácsol? Tudja, hogy nekem milyen kevés a praktikus érzékem...
            Maga elmenne ezek után Llanvyganba?</p>
         <p>Fred meglepetten nézett rám és nem felelt.</p>
         <p>- Well... beszéljen!</p>
         <p>- Mit? - mondta. - Egy pillanatig sem jutna eszembe, hogy ne menjek el. Szégyelném
            magam, ha ilyesmi befolyásolna.</p>
         <p>Szégyeltem magam. Ha férfi vagy, légy férfi... De mégis. Nem mindennap telefonálnak az
            embernek ebben a modorban és minden különös, ami az earllel összefügg...</p>
         <p>- Mondja, - kérdezte Fred - kinek szólt arról, hogy Llanvyganba készül?</p>
         <p>- Csak Howardnak, a British Museumban.</p>
         <p>- Ó, Howardnak? Biztosan az ő tréfája az egész. Ismeri a Maga... kontinentális
            idegeit...</p>
         <p>- Vagy talán... - kiáltottam fel. - Meg akarja akadályozni, hogy lemenjek, tudományos
            féltékenységből.</p>
         <p>- Egy szakembertől minden kitelik. Well, ez lesz az egész. Ne törődjék vele, öreg
            fiú.</p>
         <p>Megfogadtam a tanácsát és igyekeztem elfelejteni a különös telefonbeszélgetést.</p>
         
         <p>Másnap folytattam tanulmányaimat a Museum olvasótermében.</p>
         <p>A Pendragonok akkor léptek be Anglia történetébe, mikor VII. Henrik személyében walesi
            ember szállt az angol trónra. Gwyn Pendragon ott küzdött a bosworthi síkon a
            fehérpáncélos Richmondnak, az igazság bajnokának az oldalán. Talán látta a véres
            árnyakat, amint éjfélkor jóslatosan lengtek Richmond és III. Richard sátra között és
            talán hallotta a szörnyű királyt, amint üvöltve gyalog száguldott másnap a csatamezőn és
            birodalmát igérte egy lóért... - mindenesetre oly otthonosan mozgott a shakespeari
            jambusok által megszentelt hősök és szörnyek közt, mint én a British Museum olvasói
            közt. Szolgálatai jutalmául ő kapta 1490-ben az Earl of Gwynedd címét, mely azóta
            öröklődik a családban és most leendő házigazdámat illeti. Az első earl építette ki
            Pendragon várát, ami azután évszázadokon át a család otthona lett. Pendragon egyébként a
            walesiek nyelvén Sárkányfejet jelent.</p>
         <p>Az olvasóteremben csendes járású fiatalemberek pléharccal hordták ki elém mind a
            könyvet, amit áltudományos szeszélyem kiszemelt. Az óriási toronyban csak a lapozott
            könyvek édes zizegése hallatszott. Mindenki a helyén volt: mindjárt a bejáratnál a
            keménykalapos szakállas néger, akit azt hiszem, még a megnyitáskor ültettek oda a mult
            században, és köröskörül az idősebb csodabogarak, akik a világegyetem különböző
            könyvtáraiban tenyésznek.</p>
         <p>De mégsem volt mindenki a helyén.</p>
         <p>Hónapok óta megszoktam, hogy a jobbra mellettem levő széken egy teljesen lapos öreg
            hölgy ül és a primitív népek szerelmi életét tanulmányozza, bizonyos helytelenítő
            kifejezéssel az arcán. Ma a hölgy nem volt ott, sőt még esernyője sem szimbolizálta
            jelenlétét. Egy elegáns kisportolt fiatalember ült a helyén, újságot olvasott és
            időnkint zavart arckifejezéssel nézett körül. Hamar kész voltam a diagnózissal: ez az
            ember életében először van könyvtárban és úgy érzi magát, mint aki most tölti első
            napját az őrültek házában.</p>
         <p>Részvétet éreztem az ismeretlen sportember iránt és egyúttal kárörömet is. Úgy kell
            neki, miért sportember, de ha már sportember, mit keres minálunk. Valószínűleg ő is így
            érzett volna irányomban, ha a golfpályán látott volna meg engem.</p>
         <p>Tovább olvastam.</p>
         <p>Könyveimben a sziklából faragott várépítő ősök után a szépségek kora következett, a
            kozmikus tavasz. A következő Earl of Gwyneddek udvaroncok voltak VIII. Henrik és
            Erzsébet oldalán és diplomaták fényes és távoli latin renaissance-udvarokban. Verseket
            írtak és hajóhadakat vezettek, nyárson sütötték az ír felkelőket és olasz mestereknél
            képeket rendeltek, udvarhölgyekkel szerelmeskedtek és kolostorokat raboltak ki, a szűz
            királynő előtt térdepeltek csodálatos bókokat faragva és időnként megmérgezték a
            feleségüket, a kor szokása szerint, ha ugyan az asszony nem előzte meg őket.</p>
         <p>Ábrándosan néztem fel a könyvből. Előttem már tíz könyv tornyosodott, sportív szomszédom
            előtt még egy sem, és zavara nőttön-nőtt. Végül is elhatározó mozdulattal hozzám
            fordult:</p>
         <p>- Bocsásson meg... hogy csinálja, hogy Magának annyi könyvet hoznak?</p>
         <p>- Egyszerűen felírom a címét és a helyszámát egy nyomtatványra és beteszem az egyik
            kosárba a köralakú pultnál.</p>
         <p>- Érdekes. A helyszámát, mondja? Mi az?</p>
         <p>- Az valami, ami itt minden könyvnek van.</p>
         <p>- És azt honnan lehet tudni?</p>
         <p>- Az ember megnézi a katalogusban. Azok az óriási fekete albumok a katalogusok.</p>
         <p>- És milyen könyvet szoktak itt olvasni?</p>
         <p>- Hát amit akar az ember. Amivel éppen foglalkozik.</p>
         <p>- Ön például mivel foglalkozik?</p>
         <p>- Családtörténettel, pillanatnyilag.</p>
         <p>- Családtörténet, nagyszerű. Például mondjuk én is családtörténettel szeretnék
            foglalkozni, akkor mit kell csinálni?</p>
         <p>- Kérem, beszéljen olyan csendesen, ahogy csak tud. A felügyelő már néz minket. Attól
            függ, hogy melyik család érdekli.</p>
         <p>- Ja? Őszintén megvallva, egyik sem. Már mint kis fiúnak sok bajom volt a
            családommal.</p>
         <p>- Hát mi érdekli? - kérdeztem részvétteljesen.</p>
         <p>- Engem? Leginkább a sziklamászás.</p>
         <p>- Jó. Akkor kihozatok Magának egy könyvet, ami biztosan nagyon fogja érdekelni. Legyen
            szíves, írja fel a nevét erre a cédulára.</p>
         <p>Felírta, nagyon gyerekes írással: George Maloney. Kihozattam neki Kipling Kim-jét és új
            ismerősöm nagy érdeklődéssel merült belé. Hosszú ideig békében hagyott.</p>
         <p>Minden, amit a Pendragonokról olvastam, valami titokzatos perspektívát kapott Fred
            Walker meséi, a telefon és az earl személyének a hatása alatt. I. Jakab koránál
            tartottam. A király a démonok természetrajzát tanulmányozta. Addig az emberek azt
            szerették, ami szép volt és arcán hordta az értelmét; most a lelkek a rejtett dolgok
            felé fordultak és a Végső Értelmet keresték.</p>
         <p>A hatodik Earl of Gwynedd, Asaph Christian, már nem volt udvari ember, szonetteket sem
            írt és szerelmes sem volt, nem hagyott maga után tizenöt törvénytelen gyermeket, mint az
            ötödik earl, sőt törvényeset sem és utána az earlség öccsének a fiára szállt.</p>
         <p>Asaph ifjúságát Németországban töltötte, a régi délnémet városokban, ahol a házak
            leselkedőn hajolnak rá a szűk utcákra és a tudósok sosem alusznak, hosszú szobájukban,
            amelynek pókhálós sarkait sötéten hagyja a gyertyafény. Lombikok és furcsa kemencék
            között az earl a Magnum Arcanumot kereste, a nagy titkot, a bölcsek kövét. Tagja volt a
            Rózsakereszt titokzatos confraternitásának, melyről már a kortársak sem tudtak sokat,
            de annál többet beszéltek róla. A rózsakeresztesek a rejtett tudományok utolsó nagy
            mesterei voltak, aranycsinálók és mágikus orvosok. A családi címerbe is belekerült az ő
            révén a kereszt, négy sarkában a titkos értelmű rózsával.</p>
         <p>Mikor hazatért Walesbe, a pendragoni vár boszorkányságok műhelye lett. Lefüggönyözött
            kocsik hozták messze földről a hallgatag látogatókat. Eretnekek idemenekültek a máglya
            elől, a hegyekből lejöttek vén pásztorok, akik a kelta nép ősi bölcseségét hordozták,
            görnyedt zsidó orvosok jöttek, akiket királyi udvarokból üldöztek el, mert többet
            látszottak tudni, mint amennyit embernek szabad - és azt mondják, itt járt álruhában
            Anglia és Skótország királya is, a démon-üldözte I. Jakab, hogy egy éjszakai
            beszélgetésben kilesse a vár urának titkait. Az első angol rózsakeresztesek itt avatták
            fel híveiket és ez a vár volt a második otthona Robert Fluddnak, a varázsló Paracelsus
            legnagyobb tanítványának.</p>
         <p>Ez a Fludd, akinek a révén az earllel összebarátkoztam. Tulajdonképpen neki köszönhettem
            a meghívást. Akkor még nem sejtettem, ezek a régi dolgok, ezek az egyelőre oly kevés
            tartalmú nevek: Pendragon vára, Asaph Pendragon, micsoda szerepet fognak játszani az
            életemben.</p>
         <p>Egy népmese-gyüjteményből, mely Észak-Wales helyi mondáit tartalmazta, megtudtam, hogy
            Asaph Pendragon kevéssel a halála után legendává lett. A legenda mint éjféli lovasról
            beszél róla, mert nappal sosem járt ki a várából, csak éjszaka, különös kíséretével,
            hogy rejtett hatalmú növényeket szedjen a holdnak fényén. De a nép ilyen polgári
            elfoglaltsággal nem éri be. A monda szerint az éjféli lovas félelmetes igazság-osztó
            volt és ezt a tulajdonságát még a halála után is megtartotta.</p>
         <p>A rablókat éjszaka meglepte rejtekhelyükön, amint zsákmányukon osztozkodtak és a
            megraboltak reggelre csodálkozva látták, hogy a kincseik megkerültek. A hitszegőt
            váratlan éjszakai megjelenése annyira megrémítette, hogy másnap beváltotta minden
            igéretét és azután sietve meghalt.</p>
         <p>Leghátborzongatóbb a három gyilkos története, igaz, hogy a kezemben levő gyüjtemény ezt
            nagyon ügyesen is adta elő.</p>
         <p>Valahol a walesi hegyek közt, egy fogadóban, három fiatal nemesember meggyilkolt és
            kirabolt egy zsidó orvost, aki éppen az Earl of Gwyneddhez igyekezett Pendragon várába.
            A bíróság, melyet abban az időben joggal lehetett antiszemitizmussal vádolni, a három
            nemesembert felmentette és azok áthajóztak Franciaországba. Egy éjszaka a parasztok
            megdöbbenve látták, hogy az éjféli lovas kíséretével délnek veszi útját, fellovagol a
            zordon Moel-Sychre és onnan tovább lovagol a levegőben, dél felé. Másnap a pendragoni
            vár árkában megtalálták a három nemesembert, kicsavart nyakkal, összezúzott tagokkal. Az
            earl igazságot szolgáltatott a hozzá igyekvőnek.</p>
         
         <p>Mikor tizenegy órakor kimentem kávézni, szomszédom velem tartott.</p>
         <p>- Nagyon jó könyv, - mondta a Kimre - csoda jó könyv. Az az alak, aki írta, biztos járt
            ott. Nagyon ismeri a helyet.</p>
         <p>- Maga is volt talán Indiában?</p>
         <p>- Hogyne. Ott nőttem fel. Ott is nőttem. Meg Burmában. Aztán Dél-Afrikában, Rhodesiában.
            Nem rossz hely.</p>
         <p>Elfogott megint az a mély tisztelet, amit érezni szoktam, amikor átélem, hogy Brit
            Birodalom. Ezek az emberek úgy mennek Burmába, mint mi Egerbe. Csak kevesebb
            kiváncsisággal. Tudják, hogy a világon mindenütt egyforma angolok között lesznek.</p>
         <p>- Tudniillik, az öregem őrnagy volt egy ír ezrednél - folytatta. - Ide-oda helyezték.
            Azért is maradtam egy kicsit tanulatlan. Már ami az ilyen könyvdolgokat illeti. De azért
            a trópusokon mindig egész jól beváltam.</p>
         <p>- Szintén katona?</p>
         <p>- Nem, nem kerülhettem be a hadsereghez, mert az a rossz szokásom, hogy minden
            vizsgámon megbukom. Pedig volt olyan, aminek ötször is nekimentem... Nem volt
            szerencsém. De hagyjuk. Ami elmult, elmult. Mi írek a jövő emberei vagyunk. Nem lettem
            katona, nem lehet mindenki katona. Csak a saját szakállamra csatangoltam a Birodalomban.
            Nem rossz hely. Hallott már a keletafrikai Uwinda-expedícióról?</p>
         <p>- Igen, úgy rémlik... - mondtam, hogy fenntartsam a tekintélyemet.</p>
         <p>- Abban résztvettem. Kilencezer láb fölött voltunk. Csudajó mászás volt. Volt egy
            hegyoldal, az kérem olyan volt, mintha üvegből lett volna. Az ember mászott hármat és
            visszacsúszott ötöt. Ott csúszkáltunk két napig és nem jutottunk tovább. Azt mondom az
            ezredesnek:</p>
         <p>«Nézze, uram, az ember vagy Connemarából való vagy nem való Connemarából.» Mert
            mivelhogy én odavaló vagyok - mondta mély tisztelettel, és folytatta:</p>
         <p>«Na jó», azt mondja az ezredes (igazi hülye angol volt) «azért még onnan is jöttek
            épeszű emberek».</p>
         <p>- Well, majd megmutatom neked, hogy kinek van ép esze. A tábori macskára rákötöttem egy
            vékonyabb hegymászó kötelet, a derekára. A farkát pedig összeszorítottam az orvos
            csíptetőjével. A négereket sorba állítottam a síkos lejtő alatt. A macska egyenesen
            felszalad a lejtőn, a macskák csuda ügyesek ilyesmiben.</p>
         <p>- Fenn a lejtő fölött, egy fa állt. A macska felszalad a fára és ott össze-vissza
            tekereg az ágak közt. Aztán csak megáll, mert a kötél megakadt és összegubancosodott az
            ágak közt és nem engedte tovább. Kezdem ráncigálni a kötelet, látom, hogy szilárdan oda
            van erősítve a fához. Akkor szépen felmászom a kötélen, leveszem a macska farkáról a
            csíptetőt, mert minek feleslegesen kínozni a szegény néma teremtményeket, azután
            felhúzom magam után az expedíciót.</p>
         <p>Csak néztem ezt a Münchhausent és kezdtem kételkedni, hogy volt-e egyáltalán a
            trópusokon. De szimpatikus fiú volt. Egyáltalán nem volt álla, a karja rendkívül hosszú
            volt és oly plasztikusan mozgott vele, mint egy állat. Közelebb volt az őstermészethez,
            mint az emberek általában szoktak lenni.</p>
         <p>Mikor visszaértünk a British Museum kertjébe, a közepén már ott állt az a bolond öreg
            nő, aki a galambokat szokta etetni minden délben. Arcán megint az átszellemültek, a
            levegőbe emelkedő franciskánus szentek kéjes mosolya ült, körülötte csupa galamb, és az
            egész nő tele volt galambokkal, a fején három ült, minden vállán öt és a ruháján
            megszámlálhatatlan. Tudtam, hogy most azt képzeli magáról, hogy olyan jó, mint Assisii
            Szent Ferenc és rendkívül utáltam.</p>
         <p>- Le tudnám lőni - mondtam új barátomnak, amint felfelé mentünk a lépcsőn.</p>
         <p>Alighogy ezt mondtam, ő hirtelen félfordulatot tett hátrafelé és egy nagyobb kaviccsal -
            észre se vettem, amint felemelte - orron dobta a jó ötven méterre álló asszonyt. Az
            asszony egy hatalmasat sikított, földre ejtette a galambtápszert, a galambok felszálltak
            és a nő összeesett. Bizonyára mert nem számított arra, hogy amikor élete nagy
            jócselekedetét hajtja végbe, akkor üt belé a villám. Valószínűleg összeomlott benne az
            erkölcsi világrend.</p>
         <p>Maloney a legnagyobb nyugalommal sétált tovább. Az egész oly hirtelen történt, hogy
            rajtam kívül senki se vehette észre, hogy ki volt a tettes.</p>
         <p>- Mi volt ez? - kérdeztem félájultan, mikor már bent voltunk a Museum előcsarnokában,
            négyezer éves asszír királyok szakálla árnyékában.</p>
         <p>- Hogyan? Hát Maga is mondta, hogy le tudná lőni! De Maga csak mondja az ilyesmit, mert
            nem Connemarából való.</p>
         <p>Ettől kezdve, a későbbiek folyamán, hajlandó voltam ötven százalékig elhinni a
            lehetetlen történeteket, amiket Maloney előadott. Beláttam, hogy a connemaraiak mások,
            mint a többi ember.</p>
         <p>Olvastunk megint egy darabig.</p>
         <p>A hetedik és a következő earlek, a XVII. században, csendes emberek voltak. Mintha a
            nagy earlnek, Asaphnak az árnya borult volna a családra, tompasággal. A tizedik Earl of
            Gwynedd elköltözött az ősi Pendragonból, felépíttette a gyönyörűnek mondott llanvygani
            kastélyt, amely 1708 óta a család lakóhelye.</p>
         <p>A család története jobbkedvű lesz, amint elszakad a zordon Pendragontól. A XVIII. század
            folyamán, mint minden arisztokrata család, jeles admirálisokat, diplomatákat és
            dilettáns költőket adott a hazának és Asaph titokteljes árnya mintha elvonult volna a
            ház fölül. Illetve mégsem egészen. Nem szabad megfeledkeznünk a tizenharmadik Earl of
            Gwyneddről.</p>
         <p>Ez az earl, a szerencsétlen sorszám dacára, a legmulatságosabb és legemberibb jelenség a
            család történetében. Ő volt az egyetlen Earl of Gwynedd, akinek színésznő szeretői
            voltak, az egyetlen, aki iszákos volt és az egyetlen, akinek jó mondásai voltak a
            társaságban.</p>
         <p>Egy mondását a kortársak különösen szellemesnek találták, bár ma már nehéz megérteni,
            hogy mi benne a humor. Mikor egyszer kártyázás közben hírül vette, hogy szeretője, akit
            narancsárusleányból emelt fel, megszökött egy vívómesterrel és a családi ékszerek egy
            tekintélyes részével, csak annyit mondott: «Minden jótett elveszi méltó büntetését.» És
            tovább kártyázott.</p>
         <p>Egyébként John Bonaventura volt a keresztneve, mert az anyja olasz volt. Ez a különös
            összetétel: John Bonaventura, megállított, és az volt az érzésem, hogy valamikor már
            találkoztam ezzel a névvel vagy valami nagyon hasonlóval. De nem tudtam rájönni, hol -
            amíg azután később, nagyon különös körülményekkel kapcsolatban, eszembe jutott.</p>
         <p>A többit csak futólag olvastam el, a XIX. század Pendragonjait, azokat, akik Victoria
            királynő végtelen uralkodása alatt békében és tisztességben virágoztak. A mostani earl
            apját elfogta kortársainak az imperializmusa, nem igen élt otthon, különböző gyarmati
            ezredeknél szolgált, majd magas tisztségeket töltött be a brit gyarmatbirodalomban és
            mint Hátsó-India egyik tartományának a kormányzója halt meg 1908-ban. Halálának oka
            valami tropikus betegség volt, mely akkoriban járványként pusztított azon a vidéken.</p>
         <p>A mostani earlre, a tizennyolcadikra vonatkozó, igen szűkös adataimat a Who’s Who című
            zsebkönyv szolgáltatta. Született 1888-ban, tehát most negyvenöt éves, teljes neve Owen
            Alastair John Pendragon of Llanvygan. Harrowban, majd Oxfordban, a Madeleine Collegeben
            nevelkedett, katona volt különböző gyarmati ezredekben, több rendjel tulajdonosa és
            számos club tagja. A Who’s Who ezenkívül azt is szokta közölni, ami az angolnak a
            legfontosabb: hogy mi az illető kedvenc szórakozása. Az Earl of Gwynedd azonban, úgy
            látszik, erre a kérdésre nem adott felvilágosítást.</p>
         <p>Elérkezett az ebédidő. Visszaadtam a magam és Maloney könyveit és elindultam kifelé.</p>
         <p>- Hát ezt is kitapasztaltam - mondta Maloney. - Most már tudom, milyen egy könyvtár. Egy
            jó kis mocsár mindenesetre kellemesebb. Uhh, tíz éve nem olvastam ennyit. Egyébként, hol
            ebédel?</p>
         <p>- A Greek Streeten, egy kínai vendéglőben.</p>
         <p>- Nagyon káromkodnék, ha Magával ebédelnék? Úgy nem szeretek egyedül enni.</p>
         <p>Nagyon meglepett ez a kontinentális fogalmak szerint is szokatlanul gyors barátság vagy
            minek nevezzem. De volt Maloneyban valami megható, mint egy csimpánzban, aki kiszabadul
            és meg nem értve tévelyeg a londoni utcákon, szívében tele jóindulattal.</p>
         <p>- Örülni fogok - mondtam. - De be kell jelentenem, hogy egy kínai barátommal ebédelek.
            Nem tudom a «színérzéke» mennyire fejlett, mennyire képes elviselni a sárga
            gentlemaneket.</p>
         <p>- Nincs semmi kifogásom a sárgák ellen, ha nem szemtelenek. Mi connemaraiak nem teszünk
            különbséget ember és ember között. Csak ha szemtelenek. Egyszer egy kaffer boy-om nem
            tisztította ki rendesen a csizmámat és mikor szóltam neki, visszafelelt. Erre fogtam,
            felhúztam a lábára egy gyerekcipőt és három napig abban kellett sétálnia a
            Kalahári-sivatagban. Csuda meleg hely, egyébként. Uram, harmadik nap a kaffernek fele
            akkora lába volt, mint eredetileg. Mutogatni lehetett volna.</p>
         <p>Megérkeztünk a vendéglőbe. Wu-Szei doktor már várt. Amikor meglátta, hogy idegent
            hoztam, visszahúzódott legbarátságosabb sárga vigyora mögé és nagyon hallgatagon
            viselkedett. Annál többet beszélt Maloney. A szívemet megint megnyerte azzal, hogy
            nemcsak szerette a kínai kosztot, mint én, hanem értett is hozzá. Én úgy ebédeltem a
            kínai vendéglőben, hogy a rendelést Wu-Szeira bíztam és azután megettem, amit hoztak,
            anélkül, hogy végül is rájöttem volna, hogy a jóízű apróra vágott valami, amit eszem,
            disznó-e vagy rózsalevél vagy bambusznád. De Maloney válogatott, mintha arról volna
            szó, tavaszias borjúfilét egyék, avagy divatos marhát, boeuf à la mode. Meg tudta
            különböztetni a chop-suey főzelék tizenhét árnyalatát és legteljesebb elismerésemet
            érdemelte ki.</p>
         <p>- Merre megy, doktorom? - kérdezte ebéd után.</p>
         <p>Megmondtam az útirányt.</p>
         <p>- Mit vágna a fejemhez, ha elkísérném egy darabon?</p>
         <p>Most már igazán meg voltam döbbenve.</p>
         <p>- Mondja, uram - kérdezte útközben, kissé zavartan. - Ön ugyebár egy gaz német?</p>
         <p>- Nem. Magyar vagyok.</p>
         <p>- Magyar?</p>
         <p>- Magyar.</p>
         <p>- Az mi? az egy nemzet? vagy Maga most kigúnyolja tudatlanságomat?</p>
         <p>- Szó sincs róla. Becsületszavamra nemzet.</p>
         <p>- És hol laknak azok a magyarok?</p>
         <p>- Magyarországban. Ausztria, Románia, Csehszlovákia és Jugoszlávia közt.</p>
         <p>- Ugyan, kérem... Ezeket az országokat Shakespeare találta ki.</p>
         <p>És hatalmas nevetésbe tört ki.</p>
         <p>- Na jó, hát szóval magyar... Nem rossz nemzet. És milyen nyelven beszélnek a
            magyarok?</p>
         <p>- Magyarul.</p>
         <p>- Mondjon valamit magyarul.</p>
         <p>«Mikor az ég furcsa, lila-kék,</p>
         <p> S találkára mennek a lyányok,</p>
         <p> Ó, be titkosak, különösek </p>
         <p> Ezek a nyári délutánok.»</p>
         <p>szavaltam Adyt, kissé megrendülve. Évek óta alig szóltam egy-két szót magyarul.</p>
         <p>- Szép nyelv. De engem nem csap be. Ez hindusztániul volt és azt jelenti, hogy «nemes
            idegen, az összes istenek papucsban táncoljanak minél előbbi sírod fölött». Már mondták
            nekem... Egyébként... tekintettel arra, hogy sose beszéltem még eleven magyarral,
            mélyítsük el már eddig is csudajó barátságunkat. Vacsorázzék velem ma este. Kérem,
            vacsorázzék velem. Ha engem némileg hülyének talál, az nem tesz semmit. Idővel meg
            fogja szokni, más is úgy volt vele. És különben is hárman leszünk. Be fogok mutatni egy
            nagyon okos fiatalembert, aki most jött Oxfordból és valami lordnak az unokaöccse.
            Nagyon jó pofa. Ötszótagos szavakat, amiknek az ember a hírét se hallotta, olyan könnyen
            kimond, mintha azt mondaná: kalap.</p>
         <p>Némi habozás után elfogadtam a meghívást. Szeretek ismerkedni és más dolgom úgyse volt.
            És őszintén megvallva, nem kevéssé vonzott az, hogy Maloney a Savoybe hívott meg, ami
            sokkal előkelőbb hely, semhogy önszántamból és a magam költségén oda juthattam volna.
            Maloneyra is kezdtem más szemmel nézni. Bolond, gondoltam magamban, de úriember.</p>
         
         <p>Este a Savoy barjában találkoztunk. Maloneyt már ott találtam egy fiatalember
            társaságában. Magas, igen keskeny fiatalember volt, rendkívül megnyerő, finom, értelmes
            arccal. Kissé nőies volt, de azzal a kisportolt nőiességgel, mely az oxfordi diákokat
            oly érdekessé teszi.</p>
         <p>- Ez itt a Honourable Osborne Pendragon - mutatta be Maloney a barátját.</p>
         <p>- Pendragon? - kiáltottam fel. - Rokona talán az Earl of Gwyneddnek?</p>
         <p>- Tulajdon nagybátyámat tisztelem az earlben - felelte Osborne Pendragon furcsa,
            vontatott, stilizált hanghordozással. - És az ön cocktailja vajjon melyik?</p>
         <p>De mit érdekelt most a cocktail!</p>
         <p>- Talán Llanvyganban tölti a nyári szünidőt? - kérdeztem.</p>
         <p>- Önnek a legmesszebbmenően igaza van. Holnapután átteszem székhelyemet Walesbe.</p>
         <p>- Én is odamegyek nemsokára.</p>
         <p>- Talán Llandudnóba megy fürödni? Én jobb szeretem a fürdőszobámat. Ott kisebb a
            közönség és választékosabb.</p>
         <p>- Nem.</p>
         <p>- Talán a Snowdont akarja megmászni?</p>
         <p>- Nem.</p>
         <p>- Hát hová lehet még menni Észak-Walesben?</p>
         <p>- Például Llanvyganba.</p>
         <p>- Tessék?</p>
         <p>- Az Earl of Gwynedd kegyesen meghivott a llanvygani kastélyba.</p>
         <p>Ekkor Maloney ó-ír hadiordításba tört ki.</p>
         <p>- Ember, ember! - ordította és majd kirángatta a karomat.</p>
         <p>- Nos?</p>
         <p>- Hisz akkor együtt utazhatunk! Engem meg Osborne hívott meg. De ilyen csuda véletlen!
            Ott kezdődik, hogy hogy kerülök én a British Museum olvasótermébe?... Vannak az embernek
            beszámíthatatlan pillanatai. És ott ül a teremben ötszáz torzszülött és én éppen ezt a
            gentlemant kezdem molesztálni és nem megyek le a nyakáról és akkor kisül, hogy
            nemsokára együtt fogunk lakni. Óriási. Erre iszunk.</p>
         <p>Csakugyan különös véletlen volt. Engem valósággal megborzongatott. A llanvygani kastély
            misztikus atmoszférája mintha idáig vetette volna hatalmát, végzetet éreztem és megint
            elfogott az örökké üldöző szorongás, hogy most, most valami készül köröttem és
            fölöttem, a szálakat szövik a párkák.</p>
         <p>De azután: a félbolond Maloney és az affektáló ifjú arisztokrata igazán nem hordták a
            végzet bélyegét a homlokukon, legfeljebb, ha valami humorista végzetről lehetne
            beszélni, elfajult, viccelő korunkban.</p>
         <p>A fiatal Pendragon teljesen nyugodt maradt.</p>
         <p>- Mainapság a véletlen is degenerálódott - mondta, a szó végén felemelve a hangját. -
            Luther korában például a véletlen abból állott, hogy a villám éppen az orra előtt
            csapott le és mégsem találta fejbe. Meg is volt az eredménye, a reformáció. Mainapság a
            véletlen legfeljebb azt eredményezi, hogy két úriember együtt megy nyaralni. Hol van itt
            az ananké, a végzet, hogy fejlődjék ki az emberben a legfőbb erény, az amor fati, amiről
            Nietzsche beszél, ha jól emlékszem.</p>
         <p>- Osborne csuda okos - mondta Maloney.</p>
         <p>- Igen. De csak azért, mert ez nem illik Angliában. Ha franciák közé születem, bizonyára
            idióta lettem volna, tiltakozás gyanánt. Mi a véleményük, ha hozzálátnánk szerény
            estebédünkhöz?</p>
         <p>A vacsora kitűnő volt. Közben főkép Maloney beszélt.</p>
         <p>Kalandjai minden egyes pohár burgundi után színesebbek lettek. Először csaknem normális
            tigrisvadászatokról mesélt, de azután egész borneói falvakat gyujtott fel, hogy
            bebizonyítsa, hogy a connemaraiak szélben is tudnak pipára gyujtani és végül is csomót
            kötött a királykobra farkára, mialatt hűséges szelídített mongusza, Vilmos, tartotta a
            kígyó fejét.</p>
         <p>- Irigylem jeles barátunkat - mondta Osborne. - Ha csak a negyede igaz annak, amit
            vacsora közben mesélni szokott, élete határozottan kalandosnak mondható. Úgy látszik, a
            gyarmatokon még történnek dolgok. Egy jó kis tigris, vagy egy királykobra még belőlem
            is ki tudna csalni valami «thrill»-t, valami kellemes borzongást. Egyetlen vágyam, hogy
            a gyarmatokra mehessek. Valami egészen Isten háta mögötti gyarmatra, ahol a
            bennszülöttek még hittérítőkből élnek.</p>
         <p>- És miért nem megy?</p>
         <p>- Sajnos, amióta áldott emlékezetű nagyatyám egy egészen csodálatos gyarmati betegségben
            meghalt, nagybátyámban az a nézet alakult ki, hogy a tropikus levegő nem tesz jót
            nekünk, így életemet nagyobbára majd Walesben kell leélnem, villanyvilágításos
            sasfészkeinkben, ahonnan még a boldogult Victoria királynő korában kiirtottak minden
            becsületes házi kísértetet. Uram, az utolsó walesi kísértetet, három évvel ezelőtt,
            könnyfakasztó gázzal támadták meg, szegény öreg admirális szelleme úgy zokogott, mint
            egy gyermek. Ha én nem volnék, Walesből teljesen kiveszne a babona. De nagy terveim
            vannak a nyárra, remélem, Önök is segíteni fognak. Oxfordban már óriási sikereket értem
            el kísértet-lemezeimmel és baby-gramofonommal. A legvalószínűtlenebb helyeken tudtam
            nyöszörgést, lánccsörgést és hosszabb középangol imákat előidézni. De mindez csak játék.
            Az igazi kaland eltűnt, meghalt. Nem bírta el a benzin szagát.</p>
         <p>- Ön tizennyolc éves most, úgy-e? - kérdeztem.</p>
         <p>- Igen.</p>
         <p>- A kontinensen a fiatalemberek az Ön korában kaland alatt egészen mást értenek.</p>
         <p>- Nem tudom, mi rejlik síma szavai mögött.</p>
         <p>- A nőkre gondolok, uram.</p>
         <p>- Én nem gondolok a nőkre, uram - felelte kissé elpirulva. - Messziről nagyon tetszenek
            nekem. De ha közel jönnek, bizonyos enyhe iszonyodást érzek irántuk. Az az érzésem,
            hogyha megfognám őket, valahogy szétmennének a kezem közt. Ön kontinentális ember... nem
            tapasztalt még ilyesmit?</p>
         <p>- Nem, nem emlékszem egy nőre sem, aki szétment volna a kezem közt. Miért, Önnel talán
            már előfordult?</p>
         <p>- Őszintén megvallva, sosem kockáztattam meg a kísérletet.</p>
         <p>- Engedjen meg egy megjegyzést: azt kell hinnem, ezért az elzárkózásért érzi Ön az
            életét annyira eseménytelennek. A kontinensen tulajdonképpen a nőkkel való foglalkozást
            szokták életnek nevezni.</p>
         <p>- Akkor azt kell mondanom, amit Villiers de l’Isle Adam: «ami pedig az életet illeti,
            majd a szolgáink elvégzik helyettünk».</p>
         <p>A Savoyból, a sok burgundi hatása alatt, igen optimista hangulatban távoztam. Nem is
            igaz, hogy London unalmas, gondoltam, és gratuláltam magamnak, hogy két ilyen nagyszerű
            fiúval ismerkedtem meg. Tulajdonképpen ostobaság, hogy a könyvek közt töltöm a
            napjaimat. Élni kellene, élni. És az élet szót kontinentális módon értettem. Egy nő...
            Londonban is jó lenne olykor.</p>
         <p>Maloney indítványára egy night-clubba mentünk. A night-clubbok olyan helyek, ahol egész
            éjjel szabad inni. Mi bőven éltünk is a jogunkkal. Egyik whisky a másikat követte,
            mindig kevesebb szódával. Osborne kissé mereven ült, az alsóbbrangú hely atmoszférája
            nyilván kellemetlenül hatott rá, de sokkal gőgösebb volt, semhogy gőgösségét elárulta
            volna.</p>
         <p>Maloney éppen a közepén tartott egy történetnek, melynek a lényege az volt, hogy egy
            maláji nőt odakötözött egy fához, de a döntő pillanatban megjelent a nő tíz nagybácsija,
            krisekkel hadonászva. A többit nem tudtuk meg, mert a szomszéd asztalok valamelyikénél
            megpillantott egy hölgyet, nagy hullo-t kiáltott és otthagyott bennünket. Bánatosan
            néztem, amint nagyon barátságosan csevegett a hölggyel: a hölgy valóban nagyon csinos
            volt.</p>
         <p>- Furcsa fiú ez a Maloney, úgy-e? - mondta Osborne. - Ha könyvben olvasnám a
            történeteit, odavágnám a könyvet.</p>
         <p>- Mit gondol, szokott igazat is mondani?</p>
         <p>- Az a furcsa, hogy azt kell hinnem, igen. Mert a szemem láttára csinált néha egészen
            be- és kiszámíthatatlan dolgokat. Normális logikával teljesen érthetetlen tetteket.
            Megjegyzem, ez az egész mai este is olyan. Bár erről nem illenék beszélnem.</p>
         <p>- Mondja el mégis. Mi kontinentális emberek oly indiszkrétek vagyunk, hogy velünk
            szemben az angol is megengedhet egy kis indiszkréciót.</p>
         <p>- Hát nézze. Maloneynak tegnap még három és fél penny volt összesen a zsebében. Hetek
            óta, azt hiszem, nem volt több földi vagyona. És ma ilyen úri módon megvendégel
            bennünket. Minden különösebb megerőltetés nélkül hajlandó vagyok elhinni, hogy tegnap
            éjjel leütött valakit egy sötét utcában. Minden rossz szándék nélkül, természetesen.
            Csak meg akarta mutatni, hogy a connemaraiak tudnak a legtökéletesebben leütni valakit.
            Azután elvette a pénzét, hogy egyesítse a hasznost a kellemessel.</p>
         <p>Maloney visszajött.</p>
         <p>- Megengednék az urak, hogy idehozzam régi ismerősömet, Miss Pat O’Brient? Ő is
            Connemaréból való és ezzel mindent megmondtam róla. Most az Alhambra kórusában van.
            Csuda egy művésznő.</p>
         <p>- Nagyon boldog leszek - mondtam spontánul.</p>
         <p>De Osborne arca még merevebb lett.</p>
         <p>- Well... öö... én rendkívül tisztelem az Ön honfitársait, magam is kelta vagyok,
            rokonvér... de valahogy az volt az eredeti elgondolásunk, hogy a mai estét a férfiúi
            nemre korlátozzuk.</p>
         <p>- Drága fiam, - mondta Maloney - Ön a legokosabb ember a világon és szavamra mindig
            könnybelábad a szemem, ha eszembe jut, hogy nekem ilyen barátom van, de azért nem ártana
            Önnek, ha kéthónaponkint egyszer tíz percet női társaságban töltene. Garantálom, hogy
            meglepetések érnék. Nem igaz, doktor?</p>
         <p>- Szóról-szóra.</p>
         <p>- Hát ha az urak ragaszkodnak hozzá... - mondta Osborne lemondó gesztussal.</p>
         <p>Maloney már jött is a lánnyal.</p>
         <p>- Boldog karácsonyt és szerencsés újévet kívánok - mondta a lány és leült, mosolyogva,
            mint aki kivette a részét a szellemességből. Tekintettel arra, hogy nyár volt,
            kellőképpen mosolyogtam a mondásán. Osborne nem erőltette meg magát ennyire.</p>
         <p>- Legyen egy kicsit jókedvű, fiatalember - mondta neki a lány, poharát emelve és egy kis
            dalt dalolt el, aminek ugyanez volt az alapeszméje.</p>
         <p>- Meg fogok tenni minden tőlem telhetőt - jelentette ki ünnepélyesen Osborne.</p>
         <p>Bolond ez az Osborne, gondoltam. A lány egyszerűen gyönyörű volt, abból a hamvasfehér és
            ártatlan fajtából, ami a Brit Szigetek legfőbb ékessége a férfiak jelleme mellett.</p>
         <p>Határozottan felélénkített. Kicsavart bókjaimat nagy tisztelettel hallgatta, az angol
            férfiak ilyen szempontból nem kényeztetik el a nőket. Mi, ha a nő egy kicsit
            szimpatikus, azt mondjuk: «Imádlak». Az angol, ha halálosan szerelmes, azt mondja: «I
            rather like you. Meglehetősen kedvelem Önt.»</p>
         <p>- Jöjjön velem a kontinensre - mondtam elragadtatva, mialatt meztelen karját simogattam.
            - Fontainebleauban kell Magának élnie és naponta háromszor nagy uszállyal fel- és
            lemenni a patkólépcsőn, amit I. Ferenc építtetett. A háromszáz éves pontyok a tóban
            átalakulnak melegvérű állatokká, ha Magát meglátják. Miss Franciaország ijedtében
            ikreket fog szülni.</p>
         <p>- Nagyon kedves fiú Maga. És olyan érdekes kiejtése van. Egy szót sem értek abból, amit
            mond.</p>
         <p>Szíven voltam döfve, mert nagyon büszke vagyok az angol kiejtésemre. De mit tud egy
            ilyen Connemara lassie... valami szörnyű ír tájszólást beszélt, én se nagyon értettem,
            amit ő mondott. Hagytam, szórakozzék Osbornenal, Maloney meg én komolyan nekiültünk a
            whiskynek.</p>
         <p>Maloney be volt csípve.</p>
         <p>- Csuda jó pofa Maga, doktor, egy főnyeremény, hogy megismerkedtünk. Hanem ez az
            Osborne... sokért nem adnám, ha Pat elcsábítaná. Ezek az angolok nem emberek. Mi írek,
            odahaza Connemarában... az ő korában már három betegségen mentünk keresztül. De mondja,
            drága doktorom... most, hogy már ilyen jóbarátok vagyunk... tulajdonképpen miért is megy
            Maga Llanvyganba?</p>
         <p>- Az Earl of Gwynedd meghívott, hogy tanulmányokat végezzek a könyvtárában.</p>
         <p>- Tanulmányokat? Hiszen maga már doktor! Vagy van valami vizsga azon túl is? Csuda okos
            ember Maga.</p>
         <p>- Nem vizsgára... Csak úgy. Érdekelnek egyes dolgok.</p>
         <p>- Amiket ott fog tanulmányozni?</p>
         <p>- Úgy van.</p>
         <p>- És mit fog tanulmányozni?</p>
         <p>- Alkalmasint a rózsakeresztesek történetét, különös tekintettel Robert Fluddra.</p>
         <p>- Mi az, hogy rózsakeresztesek?</p>
         <p>- Rózsakeresztesek? Hm. Hallott már a szabadkőművesekről?</p>
         <p>- Igen. Azok olyan alakok, akik titokban összejönnek és nem tudom mit csinálnak.</p>
         <p>- Ez az. A rózsakeresztesek abban különböztek a szabadkőművesektől, hogy még nagyobb
            titokban jöttek össze és még kevésbbé lehetett tudni, hogy mit csinálnak.</p>
         <p>- Szép. Dehát mégis, Maga biztos tudja, hogy mit csináltak, mikor titokban
            összejöttek.</p>
         <p>- Megsúgom Magának, de ne mondja meg senkinek.</p>
         <p>- Egy ökröt teszek a nyelvemre. Mondja meg.</p>
         <p>- Aranyat.</p>
         <p>- Őrült jó. Mindjárt tudtam, hogy vicc az egész. Hát még mit csináltak?</p>
         <p>- Hajoljon közelebb. Homunkuluszt.</p>
         <p>- Mi a csodát?</p>
         <p>- Embert.</p>
         <p>Maloney hatalmasat nevetett és hátbavágott.</p>
         <p>- Mindjárt láttam, hogy Maga nagy disznó - mondta.</p>
         <p>- Bolond, nem úgy gondoltam. Mesterséges úton akartak embert előállítani.</p>
         <p>- Szóval impotensek voltak.</p>
         <p>Mind a ketten be voltunk csípve és hallatlanul mulattunk ezen a gondolaton. Úgy
            nevettem, hogy feldöntöttem az előttem álló poharat.</p>
         <p>Maloney mindjárt másikat hozatott.</p>
         <p>- Doktor, inkább azt mondja meg, honnan ismeri Maga az Earl of Gwyneddet? Csuda
            barátságtalan egy ember.</p>
         <p>- Nem vettem észre. Lady Malmsbury-Croftnál ismerkedtem meg vele és mindjárt meg is
            hívott.</p>
         <p>- Mivel tudta úgy megnyerni?</p>
         <p>- Hát ezekkel az aranycsináló dolgokkal.</p>
         <p>De akkor már az egész beszélgetés valahogy nem tetszett nekem. Már nagyon olyan volt,
            mint egy pesti beszélgetés. Túlságosan sokáig éltem már akkor Angliában és elszoktam
            attól, hogy így kikérdezzenek. Kikérdezzenek, ez a helyes kifejezés.</p>
         <p>Hirtelen valami gyanú támadt fel bennem. Az ital az emberből mélyebb természetét váltja
            ki. Bennem is meghatványozza legalapvetőbb tulajdonságomat, a gyanakvást. Stop. Hátha
            Maloney, felhasználva illuminált állapotomat, valami titkot akar kiszedni belőlem.
            Ugyan, hogy miféle titkot hordozok magamban, fogalmam sincs, de kétségtelenül van valami
            titkom, hiszen a telefonember is úgy kezelt.</p>
         <p>Csakhogy a dolgot meg is fordíthatjuk. Maloney sem egészen józan, sokkal többet iszik,
            mint én. Hátha ki tudom szedni belőle, mi az a titok, amit ő akar kiszedni belőlem.</p>
         <p>Könnyed mozdulattal megint feldöntöttem a poharamat, nagy részeg nevetésre gyujtottam és
            azt mondtam, kissé dadogva:</p>
         <p>- Ezek a poharak... Ha nagy leszek, fel fogom találni a feldönthetetlen poharat. És a
            díványt, ami magától fogja teremni a nőket.</p>
         <p>Figyeltem Maloneyt. Határozott megelégedéssel nézett rám.</p>
         <p>- Csuda igaza van, hatalmas törzsfőnök. Csak az a baj, hogy mindig halandzsázik.</p>
         <p>- Én? Azt se tudom, mi az.</p>
         <p>- Ezekből a rózsakeresztes micsodákból egy szó sem igaz.</p>
         <p>- Ne mondja.</p>
         <p>- Nagyon jól tudom, hogy Maga orvos.</p>
         <p>- Maloney! - kiáltottam fel. - Miből jött rá?</p>
         <p>- Csak rá kell nézni. Különben is, hiszen Maga mondja, hogy doktor. Na látja... most már
            ne is tagadja, hogy nagyszerűen ért a tropikus betegségekhez.</p>
         <p>- Hát... igaz. Az álomkór különösen szimpatikus nekem és a tse-tse légy.</p>
         <p>- De még jobban érdekli az a hosszúnevű betegség, amiben az Earl of Gwynedd apja és
            William Roscoe meghaltak.</p>
         <p>- Roscoe?</p>
         <p>- Roscoe, Roscoe, a milliárdos. Hiába csinál úgy, mintha sose hallotta volna ezt a
            nevet. Majd egy kicsit emlékeztetem.</p>
         <p>- Tegye azt.</p>
         <p>- Hát szóval azt a Roscoet gondolom, aki az öreg earl pénzügyi jobbkeze volt, mikor az
            illető úriember kormányzó volt valahol Burmában.</p>
         <p>- Ja, az öreg Roscoet gondolja? Persze, persze, csak most egy kicsit homályosan
            emlékszem, mindig, ha iszom. Azt a Roscoet, aki aztán... aki aztán...</p>
         <p>- Aki aztán feleségül vette azt a ladyt, aki a mostani Earl of Gwyneddel jegyben
            járt.</p>
         <p>- Ez az. Most már mindenre emlékszem. De miért nem iszunk. Aztán meghalt szegény,
            ugyanabban a betegségben, amiben az öreg earl, ami nagyon különös.</p>
         <p> - Csuda különös, mert mivelhogy az egy hosszúnevű tropikus betegség és az öreg Roscoe
            előzőleg már évek óta Angliában élt.</p>
         <p>- Ja, igen. Hát mit tagadjuk, ezért megyek Llanvyganba. De az Istenért, ne mondja meg
            senkinek. Csak azt mondja meg, mert azt sose értettem: mi köze van az Earl of Gwyneddnek
            az öreg Roscoe halálához?</p>
         <p>- Azt persze nem kötik a Maga orrára. De mert Maga őszinte volt, én is megmondok Magának
            valamit. Hajoljon közelebb, hogy Osborne ne hallja.</p>
         <p>- Halljuk.</p>
         <p>- Roscoe a végrendeletében úgy intézkedett, hogy a vagyona átmenjen jótevőjének, az Earl
            of Gwyneddnek vagy utódainak a birtokába, ha erőszakos halállal halna meg.</p>
         <p>- Maloney, ez abszurdum. Ilyen végrendelet Angliában sincs.</p>
         <p>- Dehogy abszurdum. Az öreg Roscoenak az volt a rögeszméje, hogy a felesége meg akarja
            mérgezni. Ezért titokban így intézkedett.</p>
         <p>- És miért kapnák a Pendragonok a vagyont?</p>
         <p>- Hát mert az öreg Roscoe mindent az öreg earlnek köszönhetett. És mert hogy elvette a
            mostani earl orra elől a menyasszonyát, amiért egész életén át fúrta a lelkiismeret és
            így akarta jóvátenni.</p>
         <p>- Szóval ezért érdekli az earlt a tropikus betegség. Feltételezi, hogy Roscoe betegsége
            nem volt rendes dolog és hogy őt illeti a Roscoe-vagyon.</p>
         <p>- Úgy van.</p>
         <p>Helyben voltam. A különös iránt való mélységes vonzalmam elvezetett valami nagy rejtély
            elé, ami ki tudja, talán engem vár, hogy megfejtsem. És őszintén sajnáltam, hogy
            mindenhez inkább értek, mint a tropikus betegségekhez. Éreztem, hogy mindez a
            legszorosabban összefügg a telefonüzenettel. Valami készül. A szálakat szövik a
            párkák.</p>
         <p>Eddigre Pat és Osborne között teljesen megakadt a társalgás. Ünnepélyes arccal ültek és
            hallgattak. A lány arca kissé bosszús volt, a fiú határozottan unatkozott. Felkeltem és
            Pat mellé ültem. Maloney Osborne-nal kezdett beszélgetni.</p>
         <p>- Hát mivel szórakoztatta Magát a Honourable? - kérdeztem.</p>
         <p>- Honourable vagy nem, annyit mondhatok, hogy nagyon különös úr. Fütyülök a címekre,
            csak udvarias legyen az ember.</p>
         <p>- Miért, talán nem volt udvarias?</p>
         <p>- De mennyire hogy nem. Egész idő alatt valami Dante nevű németről beszélt, aki
            mindenkit a pokolba kívánt. Meg egy Lais nevű kolleganőmről, akiről azt írta ez a Dante,
            hogy úszkált a... nem is mondhatom miben. Ilyesmit nem szabad egy újságírónak egy rendes
            lányról írnia. De hát ilyen barátai vannak ennek a fiatalembernek.</p>
         <p>- Imádom a rendes lányokat - mondtam, megfogva a kezét. - Maga rendes lány, én rendes
            fiú vagyok, tartsunk össze ebben a gonosz világban.</p>
         <p>- Igen, mindjárt láttam, hogy Magának van szíve - mondta Pat. Minek bizonyságául
            közelebb ültem és átfogtam a derekát.</p>
         <p>- Én olyan vagyok, mint a vajaskenyér - mondtam mély érzéssel.</p>
         <p>- Igen, a szemén látom, hogy Maga nagyon kellemes lehet közelről.</p>
         <p>Ezek után már megcsókolhattam a vállát.</p>
         <p>- Én nem tudom, Maga milyen lehet közelről. Meg kellene próbálni.</p>
         <p>A további udvarlást már nem szavakkal, hanem tettekkel folytattam. Ó, az angol nők
            testének csodálatos, villanyos rugalmassága! Csak versben lehetne kifejezni, milyen jó
            egy angol lányt símogatni, így éjfél után.</p>
         <p>De olyan rossz természetem van, hogy mialatt ezekkel az erotikus testgyakorlatokkal
            voltam elfoglalva, azért félfüllel odafigyeltem, miről beszél Maloney és Osborne.</p>
         <p>És amit hallani véltem, nagyon megdöbbentett. Úgy hallottam, mintha Maloney azt
            magyarázná, hogy mindent megtettem, hogy Llanvyganba juthassak. Hogy azért mentem Lady
            Malmsbury-Crofthoz, mert tudtam, hogy az earl is ott lesz.</p>
         <p>De közben Pat is mesélt valamit és nem tudtam odafigyelni. Lehet, hogy egészen másról
            beszéltek és én csak képzelődtem, érzékeny kis idegrendszeremmel.</p>
         <p>Elengedtem Pat-et, aki csodálkozva nézett rám, hiszen minden olyan rendesen indult.</p>
         <p>De mi a fenének mondta Maloney ezt a hazugságot? Csak azért, mert képtelen igazat
            mondani, mert nem is érti meg, amit mondanak neki? Vagy talán... e mögött is valami
            szándék rejlik, ez is hozzátartozik az összeesküvéshez, melynek a jelenlétét borzongva
            érzi az intuicióm?</p>
         <p>Osborne egykedvűen hallgatta Maloneyt, azután felkelt.</p>
         <p>- Sorry, el kell mennem. A viszontlátásra Llanvyganban.</p>
         <p>És kézfogás nélkül eltűnt, mint a cheshirei macska az angol mesében. Nyilván nem bírta
            ki tovább, hogy nővel üljön egy asztalnál.</p>
         <p>Maloney átült egy másik mulató asztalhoz és én egyedül maradtam Pat-tel. Maloney ide,
            Maloney oda, gondoltam, ezt a lányt mégis haza fogom vinni. Végtére a filológus is
            ember. Gyönyörű fehér teste lehet, amint elnyujtózik. Egy óra hosszat csak nézni
            fogom.</p>
         <p>- Szereti a zenét? - kérdeztem.</p>
         <p>- Csudamód. Látná, hogy táncolok.</p>
         <p>- Tudja mit, menjünk most el innen. Megiszik még nálam egy csésze teát. És felhúzom a
            gramofonomat és táncolni fogunk.</p>
         <p>- Mit gondol? Hisz most látom először.</p>
         <p>- Nem baj. Majd utólag kipótoljuk.</p>
         <p>- Ha angol volna, pofonütném.</p>
         <p>- De mert idegen vagyok, csókoljon meg.</p>
         <p>- Most sokan látják - mondta biztatóan.</p>
         <p>A dolog eddig rendben is lett volna. Csak fel kellett volna kelni és elmenni és egy szép
            éjszakám lett volna Londonban, ahol még Casanova is hat hétig szűzi életet élt. De
            balvégzetem azt akarta, hogy ebben a pillanatban átnézzek Maloney asztalához.</p>
         <p>Nem tudom, képzelődtem-e, vagy igaz volt, a kettő közt nem tudok mindig különbséget
            tenni. De úgy láttam, hogy Maloney jeleket ad a lánynak.</p>
         <p>És akkor a gyanakvás minden eddiginél erősebben tört fel belőlem. Nem is valami normális
            gyanakvás, hanem valami eksztátikus ősvilági szűkölő félelem. A lány is nyilván
            hozzátartozik. Előre meg volt rendezve, hogy itt találkozzunk vele. És ha most
            hazaviszem, Isten tudja, mi történik.</p>
         <p>De hát mi történik? Mitől féltem? Hogy lehet egy ilyen szép törékeny kislánytól félni?
            Nem is tudtam teljesen tudatosítani. Hogy meggyilkolnak és kirabolnak, Maloneyval
            kapcsolatban ezt is el lehetne képzelni, de igazán ez volna a legkevesebb...</p>
         <p>Valami homályos komplexumban úgy képzeltem, hogy ha most beleesem ebbe a csapdába, akkor
            jóvátehetetlenül belebonyolódom abba a sötét misztériumba, ami Llanvygant körülveszi: a
            telefonfenyegetés, az éjféli lovas és William Roscoe titokzatos halála mind benne voltak
            ebben a félelemben. És a félelem erősebb volt nálam. A félelem szenvedély.</p>
         <p>- Darling, - mondtam Pat-nek - ma nem. Most jut eszembe, hogy egy vidéki unokaöcsém
            feljött hozzám és nálam alszik. De ami késik, nem múlik. Igérje meg, hogy még
            találkozunk.</p>
         <p>Pat leplezetlen undorral nézett rám.</p>
         <p>Elbúcsúztam Maloneytól, találkozást beszélve meg másnapra és hazaballagtam.</p>
         <p>Másnap persze rettenetesen bántam az esetet. Átkoztam szerencsétlen gyanakvó
            természetemet. Mást az alkohol merésszé és könnyelművé tesz, bennem az is csak a fekete
            epét növeli. De akkor már késő volt. Pat-et soha többé nem láttam.</p>
         
         <p>A következő napokban tovább folytattam szellemi előkészületeimet a walesi kalandra. Újra
            lapoztam a fóliánsokat, melyek Fludd hátrahagyott írásait tartalmazzák. Nehezen értettem
            meg a kabalisztikus héber szavakkal sűrűn teleiktatott latin szöveget, de azt hiszem, ha
            magyarul olvastam volna, akkor sem értettem volna sokkal többet belőle. Jegyzeteket
            csináltam és nem hagyott el az az érzés, hogy majd az Earl of Gwynedd mindent
            megmagyaráz.</p>
         <p>Csodálkozva vettem tudomásul Fludd Medicina Catholica című könyvéből, hogy minden
            betegséget a meteorok, a szelek és a világtájak okoznak, és az arkangyalok, akik a
            szeleket fújják. Továbbá, hogy az ember jellemére leginkább a vizeletéből lehet
            következtetni, egy külön tudomány, az uromantia elvei szerint.</p>
         <p>Elolvastam Craven fő-diákonus Fludd-életrajzát, és ujraolvastam Denis Saurat nagyszerű
            könyvét Miltonról és a keresztény materializmusról, melyben egy nagyon érdekes fejezetet
            szentel Fluddnak.</p>
         <p>Szerinte Fludd, Milton és szellemi körzetük nem hittek a testtől független lélekben.
            Minthogy vallásos keresztények voltak, és egy pillanatig sem kételkedtek a
            halhatatlanságban, le kellett vonni azt a következtetést, hogy a test halhatatlan.</p>
         <p>Eszembe jutott a Pendragonok jelmondata: Hiszek a test feltámadásában. Vajjon a régiek
            számára, akik mindent szóról-szóra értettek, - gondoltam magamban babonásan és
            megmagyarázhatatlan rossz érzéssel - mit jelenthetett ez a mondat? Ki tudja, valami
            egészen közeli jövőben, úgy gondolták, megint kilépnek sírjaikból. A legenda szerint az
            éjféli lovas meg is tette, amikor igazságot kellett szolgáltatnia a meggyilkolt
            orvosnak.</p>
         <p>Maloney lemondta a randevut, melyen meg kellett volna állapítanunk elutazásunk pontos
            részleteit. Már-már azt hittem, hogy egyedül utazom majd, amikor az utolsó nap
            beállított hozzám.</p>
         <p>- Hallo, doc! Hát megyünk Walesbe?</p>
         <p>- Részemről feltétlenül. És Maga?</p>
         <p>- Pár napig haboztam, mert nagyon hívtak Cuba szigetére, ahol valami szenzációs
            kakasviadal lesz, valami nemzetközi kakas-olimpiász. De aztán gondoltam, mégsem
            hagyhatom cserben Osborne-t, és Magát sem hagyhatom egyedül bolyongani a szemüvegével
            ebben a vad Angliában. Még eltévedne és véletlenül Skóciába lyukadna ki, amitől az Isten
            óvja.</p>
         <p>- Szóval, holnap délben indulunk az egy tizenötössel.</p>
         <p>- Nem. Éppen ezt akarom mondani. Egy kedves ismerősöm, Mrs. St. Claire felajánlotta,
            hogy elvisz minket az autóján Chesterig. Onnan vonaton mennénk tovább Corwenbe, ahol
            Osborne vár minket a kocsival. Rendben van?</p>
         <p>A gyanakvási rohamom közben már elmúlt, sőt kissé rossz volt a lelkiismeretem Maloney
            iránt, így örömmel fogadtam az ajánlatot.</p>
         <p>- Nagyon köszönöm Mrs. St. Claire-nek a kedvességét. De mégis, kicsoda az illető? Nem
            fogja zavarni, hogy egy vadidegennel utazik?</p>
         <p>- Sőt ellenkezőleg. Meséltem neki Magáról, és képzelje, azt mondta, hogy magyarok
            csakugyan vannak a világon, és ő nagyon szereti a magyarokat, mert a történetük nagyon
            hasonlít a mi népünknek, az írnek a történetére. Ezt maga sose mondta nekem. Feltétlenül
            meg akar ismerkedni Magával, hogy Magyarországról beszélgessenek. Augusztusban oda
            készül.</p>
         <p>A történet eléggé valószínűnek hangzott, Maloney hazugságaiban mindig több volt a
            fantázia. Megállapodtunk, hogy másnap a Grosvenor House nevű előkelő hotelben
            találkozunk, ahol a hölgy lakik.</p>
         <p>Mikor másnap odamentem, Maloney már várt a hallban.</p>
         <p>- Tegnap sürgönyöztem Osborne-nak, hogy jövünk és várjon. Már meg is jött a válasz, hogy
            all right. A hölgy rögtön itt lesz.</p>
         <p>Csakugyan pár perc mulva egy magas, elegáns, autóköpenyes hölgy közeledett felénk
            mosolyogva. Amikor eléggé közel jött, hogy rövidlátó szememmel fel tudtam ismerni
            arcának és alakjának különös, megütő szépségét, furcsán ismerős volt nekem, és mire
            kezet ráztunk és túlestünk a how do you do-n, már tudtam is, hogy kicsoda, és erős
            szívdobogást kaptam.</p>
         <p>Három évvel azelőtt Fontainebleauban nyaraltam Cristofoli nevű barátommal, aki
            archeológus volt és költő. Akkoriban halt meg szegény Anna néni és nagyon sok pénzem
            volt. A Hôtel de l’Angleterre et de la France-ban laktunk, hallatlanul előkelően,
            szemben a parkkal.</p>
         <p>Egy nap Cristofoli, aki mellesleg a világ legszenzitívebb embere, a szokottnál is
            elevenebb volt. Bejelentette, hogy szerelmes.</p>
         <p>A választott hölgy nemsokára megjelent. Már előző nap is láttam, az étkezéseknél, mindig
            egyedül. Csakugyan nagyon szép volt, nem korunk uniformizált szépsége szerint, mint egy
            filmangyal, hanem igazán szép, a maga saját módján, nem hasonlítva senkihez.</p>
         <p>Cristofoli szép fiú volt és rendkívül vállalkozó szellemű. Már tudta, hogy a hölgyet
            Eileen St. Claire-nek hívják, angol állampolgár, Párisból érkezett kocsin
            Fontainebleauba. Többet senki se tudott róla. Inkább csak az étkezéseknél lehetett
            látni, napközben az erdőben hajtotta Hispanoját, egyedül.</p>
         <p>Cristofoli Petrarcát szavalva várta az estét, amikor a tánc alkalmat fog neki
            szolgáltatni, hogy bemutatkozzék. De Eileen St. Claire nem jött le a táncterembe.
            Cristofoli egész éjjel nem aludt és engem sem hagyott aludni. Kezdtem ellenszenvet
            érezni a hölgy iránt.</p>
         <p>A következő napok izgalmasabbak voltak, mint egy vadászat. Cristofoli leleményes volt és
            lerázhatatlan. Mint költő, felmentve érezte magát a társadalmi konvenciók alól. Eileen
            St. Claire autója nem futhatott be, hogy Cristofoli ne nyitotta volna ki az ajtaját és
            ne segítette volna ki a hölgyet a kocsiból. Eileen St. Claire barátságosan biccentett és
            szó nélkül tovább ment. Oly gyorsan és oly hidegen, hogy Cristofoli bele sem kezdhetett
            a prózai költemény elszavalásába, melyet magában hordott napok óta.</p>
         <p>A 14 Juillet, a nemzeti ünnep sziveket összehozó felfordulása volt utolsó reménye. Az
            egész város az utcán volt, táncolt, ivott, mindenki mindenkit ismert. Féltem, hogy
            Eileen St. Claire nem fog leereszkedni ehhez a népies ünnepélyhez. Ott ünnepeltünk a
            hotel közelében, már minden bolti lánnyal és minden négerrel jóban voltunk, amikor
            egyszerre megláttuk Eileen St. Claire magas alakját.</p>
         <p>Cristofoli egy pillanat alatt áttört a káromkodó tömegen, ott állt Eileen St. Claire
            előtt és hirtelen megrendültségében felajánlotta neki, ami éppen a kezében volt: egy
            vásári gyerek-trombitát.</p>
         <p>- Thank you - mondta a hölgy mosolyogva és már el is tűnt csodálatosan, mint a saláta a
            bűvész kalapjából. Cristofoli széttépte a nyakkendőjét.</p>
         <p>Most már csak egy tűzvészben reménykedett, amikor a karjain kivihetné a lángokból.</p>
         <p>Egy nap a hölgy nem volt egyedül. Egy zöldszínű, szörnyű degenerált külsejű ember ült az
            asztalánál. Az ember halkan és gyorsan beszélt, a nő ingerülten hallgatta. Cristofoli
            magánkívül volt. Amikor a főpincértől megtudta, hogy a férfi orvos, bizonyos fokig
            megnyugodott. Eileen St. Claire és az orvos a délutánt a nő lakosztályában
            töltötték.</p>
         <p>- Biztosan orvosi vizsgálat - próbáltam vígasztalni szerencsétlen barátomat.</p>
         <p>És aznap este megtörtént a váratlan és érthetetlen kibontakozás.</p>
         <p>Az orvos az esti vonattal hazament. Ami azután történt, csak Cristofoli zavaros,
            elejtett szavaiból tudtam valahogy összeállítani.</p>
         <p>Tizenegy óra felé a táncteremből felment a szobájába. A folyosón összetalálkozott Eileen
            St. Claire-rel, megállt és rábámult, szó nélkül. A nő erre szó nélkül kézen fogta és
            bevezette a saját szobájába.</p>
         <p>Reggel öt órakor arra ébredtem, hogy Cristofoli bejön a szobámba. Az arcán valami nem
            emberi boldogság ült, beszélni képtelen volt, csak szavalt és sírt. Mondtam, hogy vegyen
            be luminált és hagyjon aludni.</p>
         <p>Reggel olyan gonddal öltözött, mint a fiatal lány az első báljára. Egy félórával előbb
            voltam kész. Mire lejött a reggelihez, már tudtam a szörnyű hírt és nem tudtam, hogy
            közöljem vele kíméletesen. Végre mégis meg kellett mondanom: Eileen St. Claire korán
            reggel elutazott.</p>
         <p>Rögtön Párisba mentünk, a rendőrségre, detektív-irodákba, mindenfelé. Kerestük a nyomát,
            de teljesen hiába.</p>
         <p>Cristofoli érzékeny idegei felmondták a szolgálatot. Szanatóriumba kellett vinnem és
            három hétig ápolták. Mikor meggyógyult, soha többé nem lett rendes ember. Velem is
            szakított, az archeológiával is, a költészettel is. Nyomát vesztettem és sokáig azt
            hittem, hogy öngyilkos lett. De nemrégiben mesélte valaki, hogy találkozott vele
            Perzsiában, ahol ő a forradalmi kormány légügyi minisztere.</p>
         <p>És most itt álltam szemtől-szemben Eileen St. Claire-rel. Nagyon elfogult voltam és
            haboztam egy pillanatig, megmondjam-e neki, hogy már ismerem. Azután mégis okosabbnak
            látszott, hogy ne mondjak semmit.</p>
         <p>Beültünk a kocsiba, Maloney a volánhoz, mi pedig hátul. A Cristofoli-emlék csak mélyebb
            kontúrokat árkolt Eileen St. Claire veleszületett titokzatossága köré.</p>
         <p>Nem sokat beszélgettünk, és a beszéd hangja is valahogy távoli volt, érdeklődés nélküli.
            Rákerült a sor a témára, amit Maloney jelzett. Kifejtette nézetét a magyarok és az irek
            hasonlatosságáról.</p>
         <p>- Mind a két nép az ügyesebb szomszéd fojtó gyámkodása alatt állt évszázadokon át. Mind
            a két nép nagy volt addig, amíg a zsarnok ellen kellett küzdenie, mind a két nép
            valahogy zavarba jött, elvesztette az útját abban a pillanatban, amikor megszerezte a
            függetlenségét.</p>
         <p>És azután beszélt az irek szerencsétlen századairól, mártirjairól,
            Kathleen-ni-Hoolihanról, a töpörödött halhatatlan öregasszonyról, aki kísérteties módon
            szimbolizálja a kísértetjárta Irországot...</p>
         <p>Elmondta ezeket a szép és megható dolgokat, amiket már máskor is hallottam ir
            pátriótáktól, - de olyan távolian mondta, mint valami leckét. És csodálkozva kérdeztem
            magamtól: vajjon van valami a világon, ami nemcsak lecke neki, nemcsak kötelesség?</p>
         <p>Birminghamben könnyű lunchot ettünk és tovább hajtottunk. A személytelen témákat
            kimerítettük és személyes kontaktus nem jött létre. Bevallom, szomorú voltam, de
            éreztem, hiába minden, nem tudok áthatolni belső megközelíthetetlenségén.</p>
         <p>Már nem jártunk nagyon messze Chestertől, amikor hozzámfordult:</p>
         <p>- Szeretném megkérni egy szivességre. Maga most Llanvyganba megy, az Earl of
            Gwyneddhez. Az earl valamikor nagyon jó barátom volt, talán a legjobb. Azután valami
            félreértés következtében elszakadtunk egymástól, jóvátehetetlenül. Azért most is nagyon
            szeretem és távolról a javát akarom. És nem tudom megállni, hogy valami módon ne
            figyelmeztessem a létezésemre, annyi év után.</p>
         <p>Ime, egy lírai vallomás. De a hang, ahogy elmondta, a dallam, hogy úgy mondjam, olyan
            volt, mintha arról beszélne, hogy nagyon meg van elégedve az új komornyikjával. Amikor
            megnyilatkozott ez a nő, még titokzatosabb volt, mint mikor hallgatott.</p>
         <p>- Arra szeretném megkérni, adja át neki ezt a gyűrűt. Talán furcsának találja, hogy
            magát kérem meg és nem Maloneyt, aki régi ismerősöm... de ismeri Maloneyt. Nagyon derék
            fiú, kitűnő családból, de az ember valahogy nem mer két shillinget rábízni. Így hát
            magát kérem meg, remélem, nem haragszik.</p>
         <p>- Boldog vagyok, hogy a szolgálatára lehetek.</p>
         <p>- És arra is megkérném, ne mondja meg az earlnek, hogy kitől kapta a gyűrűt. Mondja azt,
            hogy névtelen levélben érkezett magához, és a levél írója arra kérte, hogy adja át.</p>
         <p>- Bocsásson meg, de hiszen azt akarja, hogy a gyűrű magára emlékeztesse!</p>
         <p>- Igen, de azt akarom, hogy magától találja ki, ki küldi a gyűrűt. Ha nem találja ki,
            nem érdemli meg, hogy ennyit gondoljak rá. Kérem, adja a becsületszavát, hogy semmi
            körülmények közt sem fogja elárulni, hogy a gyűrűt tőlem kapta.</p>
         <p>De ezt nem kérte és nem is parancsolta, hanem ugyanazon a szintelen hangon mondta, mint
            ahogy eddig beszélt. Mint egyszerű megállapítását annak, hogy én most a becsületszavamat
            fogom adni. Úgy mondta, mint akinek eszébe sem jut, hogy valaki megtagadhatja az ő
            kérését.</p>
         <p>Becsületszavamat adtam.</p>
         <p>Pedig valami hallatlanul tiltakozott bennem. Eltekintve attól a baljóslatú glóriától,
            amely Cristofoli révén fűződött alakja köré, nem felejtettem el, hogy ő Maloney
            ismerőse. Ki tudja, hátha minden előre meg van rendezve, összeesküvés. És minden,
            minden, ami gyanús, Llanvygan felé irányul, összecsomozódik egy kibonthatatlan titokká,
            most már Eileen St. Claire külön titokzatossága is csak része az Earl of Gwynedd
            titkának, a titoknak, amit intuicióm érez, keres a föld alatt, ami úgy vonz és úgy
            taszít. És mégis a becsületszavamat adtam. Miért? Eileen St. Claire nagyon szép volt és
            én nagyon gyámoltalan vagyok.</p>
         <p>A gyűrűt eltettem.</p>
         <p>Így érkeztünk el Chesterig. A vasútállomásnál Maloney meg én kiszálltunk és
            elbúcsúztunk.</p>
         <p>- Hát megteszi, amire kértem, ugy-e - mondta Eileen St. Claire. - Ha visszajön Londonba,
            számoljon be, hogy mit szólt hozzá az earl. Isten vele.</p>
         <p>Rámnézett, azután elmosolyodott és lehúzta a kesztyűjét.</p>
         <p>- Igen. Megcsókolhatja a kezemet.</p>
         
         <p>Vonatra ültünk és folytattuk az útunkat. Maloney megkért, hogy tegyek el a bőröndömbe
            egy csomagot, ami nem fér el az övében. Egyéb nevezetes a vonaton nem történt.</p>
         <p>A vonat szépen beszaladt az észak-walesi hegyek közé. Egyszer átszálltunk. A tájék egyre
            romantikusabb lett és mikor már nagyon vadregényes volt, megérkeztünk Corwenbe. Osborne
            már várt minket. Rövid hullo-zás után elindultunk.</p>
         <p>Egy szűk völgyön ment keresztül az út, meredek hegyoldalak között. Osborne
            lassított.</p>
         <p>- Itt balra visz fel az út Pendragon várába, hol az öreg Pendragonok tanyáztak. Amint
            látják, az út igen elhanyagolt állapotban van. Csak túristák mennek fel néha, a
            parasztok nem nagyon szeretik ezt a környéket. Még mindig félnek Asaph papától, a
            hatodik Earl of Gwyneddtől, aki ott fent boszorkánykodott.</p>
         <p>Kiértünk a szélesebb völgybe, ahonnan látni lehetett fent a hegycsúcson Pendragon
            romjait. Meredek és kopár sziklafal fölött állt, mintha maga is a sziklából nőtt volna
            ki. Csonka normann tornya körül nagy, fekete madarak keringtek. Maloney az én
            impressziómat is kifejezte, mikor megszólalt:</p>
         <p>- Csuda kellemetlen lehetett ott fent lakni.</p>
         <p>Azután barátságosabb helyekre értünk, nemsokára átmentünk Llanvygan falun és feltűnt a
            park gazdag vasrácsa. Hatalmas fasor futott a kastélyig. A kastély nagy, világos,
            hivogató épület volt, egyáltalán nem olyan, mint ahogy elképzeltem. Igaz, hogy belül a
            kevéssé világított termek, a régi bútorok és az óriási csend megint lehangolóak
            voltak.</p>
         <p>Magamban kisebb speechet gondoltam ki átöltözés közben az earl üdvözletére. Egy nagy
            terembe vezettek, ahol szembejött velünk az earl, sietős lépésekkel, az oldalán egy
            fiatal lány és mögötte három libériás szolga. Az egésznek olyan szinezete volt, mint egy
            fejedelmi recepciónak. A merev, méltóságteljes arc egészen más kifejezésű volt, mint a
            barátságos főúr-tudósé Lady Malmsbury-Croft estélyén. Nem is várta, hogy üdvözöljük,
            kezet fogott és beszélni kezdett, mint aki napiparancsot ad ki.</p>
         <p>- Ön Maloney? Helyes. Érezzék jól magukat Llanvyganban. A hölgy az unokahugom, Cynthia,
            Osborne nővére. A főkomornyik, Rogers, utasítást kapott, hogy holnap reggel bevezesse
            Önt a könyvtárba. Ma este, sajnos, nem vacsorázhatom Önökkel. Van valami kérdeznivalója,
            doktor?</p>
         <p>- Igen. Egy névtelen levelet kaptam, ami ezt a gyűrűt tartalmazta, azzal a kéréssel,
            hogy adjam át Önnek. Azt hiszem, helyesen teszem, ha mindjárt át is adom.</p>
         <p>Az earl átvette a gyűrűt és az arca még komorabb lett.</p>
         <p>- Azt mondja, nem tudja, kitől kapta ezt a gyűrűt?</p>
         <p>- Nem tudom, mylord.</p>
         <p>Az earl sarkon fordult és köszönés nélkül elment.</p>
         <p>- Érdekes ember - mondta Maloney.</p>
         <p>Én azonban nem tudtam magamhoz térni a megdöbbenéstől. Kétségbeesés fogott el. Hiába, az
            előérzetem nem csalt. Eileen St. Claire csak bajt hoz az emberre. Most bizonyára miatta
            veszítettem el az earl jóindulatát. Milyen őrült vagyok! Még mindig kellemetlenségem
            lett, ha valakinek szívességet tettem. Igaza volt John Bonaventura Pendragonnak: minden
            jótett elveszi méltó büntetését.</p>
         <p>Megfürödtem, átöltöztem és lementem vacsorázni. Vacsora alatt a várkisasszony ült
            mellettem, pompás estélyi ruhában. Nem nagyon mulattattam: minden okom megvolt, hogy
            félénk legyek és szerencsétlenül érezzem magam.</p>
         <p>Egyrészt nagyon szép volt. De ha nem is lett volna szép - a Pendragonok sarja, a kastély
            úrhölgye... úgy éreztem, nem vagyok méltó, hogy a szájamat kinyissam. Az olvasó hajlandó
            lesz azt gondolni, hogy sznob vagyok. Gondolja. Bevallom, titkos meggyőződésem az, hogy
            a gróf különb, mint más ember.</p>
         <p>Amiket Maloneyval beszélt, még jobban megfélemlített: két évvel ezelőtt mutatták be az
            udvarnál, a szezont Londonban tölti nagynénjénél, a Duchess of Warwicknál, aki a
            Belgraviában lakik, egy olyan előkelő utcában, hogy mindig könnyes szemmel mentem végig
            rajta. És garden-party ennél a ladynél, és estély amannál és bazár egy harmadiknál...
            barátnői, csupa könnyedén kimondott történelmi név, úgy hullottak a fejemre, mint
            kalapácsütések.</p>
         <p>Egészen sovány leszek, gondoltam, ha minden étkezést ilyen főúri miliőben kell
            elköltenem. Nem mondom, Angliában foglalkozásom révén sokszor voltam nagyon jó
            társaságban. De többnyire mint fizetett titkár, és nem mint vendég. És a Pendragonok a
            jó társaságnál is sokkal jobbak voltak. És last but not least, egy előkelő fiatal lány
            sokkal magasztosabb és félelmesebb a szememben, mint egy előkelő öregúr, például.</p>
         <p>Mindehhez hozzájárult az a nyomasztó érzés, hogy Eileen St. Claire intrikái
            következtében örök időkre eljátszottam a jogot, hogy Llanvyganban valaha is szívesen
            látott vendég lehessek.</p>
         <p>Bánatomban sokat ittam a kastély nehéz borából és azt reméltem, jól fogok aludni. Így
            érkezett rám az első éjszaka Llanvyganban, a kísérteties és megmagyarázhatatlan
            kalandoknak a kezdete.</p>
         
         <p>Feküdtem a nyomasztóan történelmi ágyban (Queen Anne korából, alkalmasint) és olvastam
            és olvastam. Egy filozófiai művet, mert a filozófia nagyon meg szokott nyugtatni, attól
            alszom el a leghamarább. Talán mert tudatom az unalom elől az álomba menekül. Alany és
            Tárgy, melyeknek egymáshoz való sajátos viszonyáról olvastam, már kezdtek is emberi
            formát ölteni félálmomban.</p>
         <p>- Micsoda szél - mondta Alany Tárgynak.</p>
         <p>- Nem baj, a szél a szélén van - vigasztalta Tárgy Alanyt, már ahogy félálomban szokott
            az ember fejének a balfele a jobbfelével diskurálni... mikor a leghatározottabban
            felébredtem.</p>
         <p>Mi ez?</p>
         <p>Most már tudtam, hogy tulajdonképpen már rég hallom ezt a zajt. Ezt az emberi,
            nem-emberi, meghatározhatatlan hangvalamit. Most, hogy sötét volt, semmi más nem
            létezett. Először azt mondta: tapp. Azután valami olyasmit, hogy trrii. És azután jött
            egy emberi ábécével le nem írható nyujtott sóhajtás, fuldokló, ijedt, rendkívül
            kellemetlen.</p>
         <p>És az egész úgy három percenkint ismétlődött. De nem szabályos időközökben, hanem amikor
            eszébe jutott.</p>
         <p>Mindenesetre meggyujtottam a villanyt. A szoba most még kétszáz évvel történelmibb volt,
            mint mikor lefeküdtem. Londoni múzeumokban és francia kastélyokban láttam ilyen
            szobákat, de ott feliratok és vezetők gondoskodtak, hogy az ember mit képzeljen hozzá,
            Napoleont hátrakulcsolt kézzel fel és alá, vagy keskeny hölgyet a rokka mellett.</p>
         <p>Ebben a szobában egyik faragott szekrényen sem lógott cédula. A képzeletet semmi sem
            zárta üdvös korlátok közé. Talán egy ős halt itt meg, mit tudom én, szörnyű látomások
            közt bánva megnevezhetetlen bűneit... És közben ott kint egyre szólt ez a hang, tapp,
            trrii és a sóhajtás. Rossz érzés.</p>
         <p>Rágyujtottam. A Gold Flake füstje táncolva járta be a szobát és megpróbálta barátságossá
            tenni, de nem sikerült. Halálosan fáradt voltam. A szél beordított a kandalló nyílásán,
            mint egy fékezhetetlen rádió-hangzavar. És időnkint tapp, trrii és a sóhajtás.</p>
         <p>Megjegyzem, tudtam, hogy egy ablak, vagy ilyesvalami adja ezt a hangot. Szeles
            éjszakákon már sokszor hadakoztak így egymással, egy rosszul záródó ablak és a
            képzeletem.</p>
         <p>Azután tudtam, hogy akár akarom, akár nem, ki fogok menni és megvizsgálom a dolgot.
            Ismerem magam, addig nem volna nyugalmam.</p>
         <p>Kibújtam az ágyból, magamra kaptam a reggeli köpenyemet és halkan kinyitottam az
            ajtót.</p>
         <p>Egy folyosóra nyílott. A folyosó koromsötét volt, huzatos és rendkívül barátságtalan.
            Mint aki próbálkozva belép a hideg vízbe és visszahúzza a lábát, visszatértem a
            szobámba.</p>
         <p>Ilyenkor revolverrel szoktam segíteni magamon, ezért is tartom ezt a műszert. Kicsit
            moziszerű, ha az ember töltött revolverrel alszik, különösen az én békességes
            életformám mellett, de mit csináljak, megszoktam.</p>
         <p>Kihúztam az éjjeli szekrényem fiókját, és azt hittem, a szemem káprázik. Ha revolver
            helyett teknősbékát találtam volna, nem csodálkoztam volna jobban. A revolver nem a jobb
            sarokban volt, ahová tettem, hanem a balban. Tévedés kizárva. Hiszen a cigarettáimat is
            megszámolom, mielőtt a fiókban felejtem.</p>
         <p>A következő lépéshez nem is kellett film-fantázia. Kinyitottam a revolvert. Üres volt.
            Valaki kiszedte a töltényeket.</p>
         <p>Általában három dolgot szoktak lopni tőlem: cigarettákat, zsilett-pengéket és
            zsebkendőket. Revolver-töltényt még soha. A szomorú az volt, hogy több töltényem nem is
            volt. A revolverbe egyszer beraktam hat töltényt, tíz évvel ezelőtt, amikor megvettem.
            Azóta öt van benne, az egyiket kilőttem, mikor kipróbáltam. Azt gondoltam, elég lesz egy
            életre. Sose számítottam rá komolyan, hogy valaha is kilövök közülük egyet.</p>
         <p>Ha azt mondom, hogy nem tetszett nekem a dolog, nagyon enyhe kifejezést használok.</p>
         <p>Közben pedig a külső zaj az idegállapotom crescendojával növekedett. Most már olyan
            volt, mintha a kastély hatvan szobájában hangszórók ordítanák: tap, trrii, ahh... h...
            hh. Szép kis vendégszeretet, üvöltő ablakokkal. Nem is ablak. Most érkezett el a
            szörnyű, megnevezhetetlen kaland, amire szorongásaim tíz éve készülnek fel.</p>
         <p>Revolver hiányában magamhoz vettem a zseblámpámat, nagy lélekzetet vettem és kiugrottam
            a folyosóra.</p>
         <p>Az ajtóval szemben levő ablak be volt csukva. A hang inkább balfelől jött, arra mentem.
            A következő ablak több, mint tíz lépésre volt, közben a folyosó kanyarodott is egy
            kicsit. Ezek a régiek nem sokat törődtek a világítással.</p>
         <p>És aztán, mérhetetlen megnyugvásomra, szembenálltam a tettessel. Persze, hogy az ablak
            volt. Nem volt rendesen becsukva. Úgy lengett ide-oda, mint egy bánatos akasztott.
            Haladéktalanul hozzáláttam a becsukásához.</p>
         <p>Mondom, hozzáláttam, mert a dolog nem volt olyan egyszerű. Az ablaknak nagyon ravasz,
            történelmi zárja volt. Most értettem meg, milyen okos volt, hogy egyszer elolvastam egy
            kiváló szakmunkát a régi angol lakatosmesterségről. Egyike volt a ritka eseteknek
            életemben, amikor szaktudásomnak, a keresztrejtvényektől függetlenül, praktikus hasznát
            vettem. Az ablakot ragyogóan becsuktam, egy Shakespeare-korabeli szobalány se tudta
            volna jobban.</p>
         <p>Idegeim feszültsége végetért. Fáradtan, de hallatlan megnyugvással imbolyogtam vissza
            szobámba. A fő-ellenséget legyőztem, hála bátorságomnak és kiterjedt szakismereteimnek.
            Beveszek bromurált és még aludni is fogok ma éjjel. A revolvertöltények ügyét holnapra
            halasztom.</p>
         <p>De a sors nem így akarta. Az ablak csak enyhe előjáték volt.</p>
         <p>Amint a folyosó kanyarulatához érek, látom, hogy valami világít a szobám ajtaja előtt.
            Két lépéssel közelebb megyek és ijedtemben elvesztve földrajzi érzékemet, három nyelven
            kezdek kiabálni.</p>
         <p>Az ajtó előtt, fáklyával a kezében, egy óriási középkori alak állt.</p>
         <p>Félreértések elkerülése végett: egy pillanatig sem hittem, hogy valami szellemjelenéssel
            van dolgom. Tény ugyan, hogy az angol kastélyok hemzsegnek a kísértetektől, de csak a
            bennszülöttek látják őket. Pesti ember még soha.</p>
         <p>A megdöbbentő éppen az volt, hogy nem volt kísértet. Mert ha egy ősi kastélyban éjszaka
            megjelenik egy öreg angol szelleme, az még rendes dolog, arra az ember irodalmilag fel
            van készülve. Az ember igéretet tesz, hogy egyházi temetésben részesíti a csontjait és
            az ügy el van intézve.</p>
         <p>A legkísértetiesebb a világon az, hogy nincs kísértet. Mindennek van értelme, csak én
            nem tudom, hová tegyem. Mit csinál az ember, ha éjfélkor az ajtaja előtt áll egy óriási
            középkori alak, aki nem kísértet? Sőt, nagyon jó színben van, kissé barátságtalanul néz
            az emberre, de azért udvariasan megkérdi:</p>
         <p>- Talán elveszített valamit?</p>
         <p>- Volna szíves közölni velem, hogy kicsoda Ön? - kérdeztem.</p>
         <p>- John Griffith a nevem, sir.</p>
         <p>- Örülök. Gondolom, az earl...</p>
         <p>- Yes, sir, az Earl of Gwynedd szolgálatában. Elveszített valamit?</p>
         <p>Elmagyaráztam a történetet az ablakkal. Új ismerősöm angol merevséggel hallgatta. Az
            volt az érzésem, hogy egy betűt sem hisz el belőle. Egy ideig hallgattunk. Azután azt
            mondta:</p>
         <p>- Szóval rendben van. Jóéjszakát, uram... Ha én az Ön helyében volnék... inkább nem
            járnék ki éjszaka a folyosóra... Ezek az öreg folyosók meglehetősen... huzatosak. Csak
            úgy mondom.</p>
         <p>És elballagott, fáklyával a kezében, nagyon korszerűen.</p>
         <p>Hogy ebben a figyelmeztetésben valami fenyegetés volt, lehet, hogy csak én
            gondoltam.</p>
         <p>Visszatérve a szobámba, első dolgom volt, hogy helyreigazítottam magam. John Griffith
            nem középkori ruhában volt, hanem amennyire kissé rendkívüli lélekállapotomban meg
            tudtam állapítani, inkább korai tizenhetedik századiban. Fekete buggyos ujju zekében, bő
            fekete bugyogóban, lehajtott gallérral, mint Shakespeare a későbbi képeken. De
            hagyjuk.</p>
         <p>Olyan voltam, mint az a bibliai izraelita, a nevére nem emlékszem, aki elindult
            megkeresni apja szamarait és helyettük királyságot talált. Az ablak, amihez kikergetett
            idegzetem vak alarmja, csak egy ablak volt, ezzel szemben letagadhatatlan tény, hogy a
            revolveremből kiszedték a töltényt, és egy kosztümös óriás vigyáz rám. Ezen lehet
            gondolkozni.</p>
         <p>Be akartam zárni az ajtót. Azután újra, és most már nagyobb megrőkönyödéssel, mint az
            este, ráeszméltem, hogy az ajtónak van ugyan zárja, de nincsen kulcsa.</p>
         <p>Mindazonáltal lefeküdtem. Fáradt voltam, és valahogy sikerült magamban elnapolni a
            nyugtalanító dolgokat. Már eléggé közel jártam az elalváshoz, amikor egyszercsak
            hallom, hogy az ajtó kinyílik.</p>
         <p>Szél fujt be és az éjszaka minden veszedelme betódult. A szívverésem megállt, a tudatos
            élet megszűnt bennem, de az ösztön dolgozott tovább: olyan voltam, mint Szent Dénes,
            mikor levágott fejével elsétált a Montmartre-ról.</p>
         <p>Meggyujtottam a villanyt, a töltetlen revolvert ráemeltem az illetőre, és azt
            mondtam:</p>
         <p>- Stop.</p>
         <p>Bizonyos detektívi elegancia kezdett bennem kifejlődni, úgy látszik.</p>
         <p>Azután megnyugodva láttam, visszatérő élettel, hogy az ajtóban Maloney áll. Valami
            testhez álló fekete kosztüm volt rajta, amiről mindjárt megállapítottam, hogy
            sziklamászó öltözet lehet. Óvatosan behúzta maga után az ajtót és suttogva mondta:</p>
         <p>- Hullo-ullo-ullo.</p>
         <p>- Hullo-ullo-ullo - feleltem, kissé kérdő hangsúllyal. A revolvert eltettem.</p>
         <p>- Remélem, nem zavarom - mondta.</p>
         <p>- Ön optimista, mint mindig - feleltem. - Hogy kerül ide? És főképp mit csinál ebben a
            dresszben? Vagy Maga mindig kiöltözködik, ha egészségügyi sétájára indul?</p>
         <p>- Drága doktor, nincs időnk, hogy szellemességét élvezzem. Ebben a kastélyban furcsa
            dolgok történnek.</p>
         <p>- Valóban.</p>
         <p>- Ha nem volnék connemarai, azt mondanám, hogy kísértetjárta hely. De így nem tudom, mit
            mondjak? Mondja, Maga nem találkozott véletlenül... öö... hogy is mondjam?... egy
            jelenéssel?</p>
         <p>- Attól függ, milyen jelenésre gondol?</p>
         <p>- Egy óriási nagy alak, olyan ruhában, mint a karácsonyi pantomimokban. Fáklya van a
            kezében, ránéz az emberre és elmegy. Csuda kellemetlen alak.</p>
         <p>- Történetesen beszéltem is vele. John Griffithnek hívják.</p>
         <p>- Well, a neve nem túlságosan kísérteties. Walesben minden második ember Griffith. De
            mit mászkál a mi szobánk körül?</p>
         <p>- Fogalmam sincs.</p>
         <p>- Nem tehetek róla, de nem szeretem, ha ilyen krampuszok mászkálnak folyton a szobám
            körül. És más semmit sem észlelt? Például van Magának kulcsa a zárjában?</p>
         <p>- Az nincs.</p>
         <p>- Nekem sincs. És a Maga holmiját is átkutatták, mialatt vacsorázott?</p>
         <p>- Hát ami azt illeti, a revolveremből kiszedték a töltényeket.</p>
         <p>- Hm. Erről jut eszembe. Doktorom, nem nézné meg, hogy megvan-e az a csomag, amit
            áttettünk a Maga kofferjébe?</p>
         <p>Bár a feltevés valószínűtlennek hangzott, hogy valamit elvittek volna a kofferemből,
            mégis kibújtam az ágyamból, kinyitottam a másik kofferemet, amit még nem csomagoltam ki
            és kerestem, kerestem. A csomagnak nyoma sem volt.</p>
         <p>- Érdekes - mondta Maloney. - Ebben a kastélyban tolvajok vagy kísértetek járnak. Mit
            szól mindehhez?</p>
         <p>De én nem láttam a dolgot olyan egyszerűnek. Ha tolvajok jártak volna itt, akkor a
            pénzemet vitték volna el vagy legalább is a cigarettatárcámat, nem pedig a
            revolvergolyóimat és Maloney titokzatos kis csomagját. Megint felébredt bennem a gyanu
            Maloneyval szemben.</p>
         <p>- Mondja, Maloney, ha szabad kérdeznem, mi volt a Maga csomagjában?</p>
         <p>Maloney kutatva nézett rám.</p>
         <p>- Szóval Maga kibontotta a csomagot...</p>
         <p>- Megőrült? Még talán azt akarja mondani, hogy én tüntettem el a csomagját? Mondja meg
            azonnal, hogy mi volt a csomagban.</p>
         <p>- Hát mindenféle sziklamászó dolog, Maga nem ért hozzá. Az a por, amit látott, olyan
            gyantapor-féle volt. Azzal dörgölöm be a kötelet, mielőtt használom.</p>
         <p>Ebben a pillanatban Maloney az ajtóhoz szaladt, ráfektette a fülét és hallgatózott. Most
            már én is hallottam a közeledő lépéseket. Maloney visszajött a szoba közepére és minden
            átmenet nélkül énekelni kezdett: «Happy days are here again», és egy papírvágó késsel
            ütötte hozzá a taktust a poháron. Irtó lármát csapott. A lépések eltávolodtak.</p>
         <p>- Bocsásson meg, - mondta - olyan jó kedvem lett hirtelen. Az élet mégis szép. Ez a
            kastély majdnem olyan jó hely, mint egy dzsungel. Eszembe jut, mikor egyszer Labuanban
            vagyok és nyugodtan pókerezek az őrnaggyal, egyszercsak bejön egy bennszülött rendőr és
            azt mondja, egy szervezett orang-utang banda közeledik és már három házat kiraboltak. Az
            orang-utangok csuda kellemetlenek, ha így összeállnak egyesületekbe. Van mindig egy
            anyamajom a társaság közepén, ha azt megöli az ember, mind visszafordul. Igen, de
            honnan tudja az ember, hogy a sok szőrös pofa közül melyik az idősebb lady? Mondom az
            őrnagynak, bízza csak rám. Tudok én a nyelvükön. Kimegyek, hát már ott állt a sok majom
            és vigyorgott...</p>
         <p>De most az egyszer nem volt türelmem megvárni Maloney történetének a végét. Most már a
            leghatározottabban éreztem, hogy Maloney beszámíthatatlansága és hóbortjai mögött valami
            lappang, valami szándék, amit a bolondság köntösével takar, mint Brutus gimnáziumi
            olvasmányainkban.</p>
         <p>Gyanakvó vagyok, az igaz, de biztos voltam benne, hogy Maloney azért kezdett az imént
            énekelni, amikor a szobám előtt elmentek, hogy alibit igazoljon. Hogy megmutassa, hogy
            nálam van, semmi baja, semmi gonoszat nem készít elő, énekel...</p>
         <p>- Sorry, - mondtam - az anyamajmot hagyjuk legközelebbre. Legyen szíves, világosítson
            fel, miért vesz Maga sziklamászó dresszt éjszaka. Mellesleg a filmeken a
            szállodatolvajok ilyesvalami egyenruhát szoktak hordani... És egyáltalán, még egy szót
            sem szólt, hogy hogy került hozzám.</p>
         <p>- Ó, az egészen egyszerű. Tudja, már mikor jöttünk, észrevettem, hogy van itt éppen a mi
            emeletünkön egy balkon, amin olyan kőalakok vannak, akik a fejükön tartják a fölöttük
            levő balkont. Mindjárt csuda gusztusom támadt, hogy ott felmásszam. Még sose másztam
            szakállas kőalakokon. Aztán nem tudtam aludni, idegesített, hogy az earl olyan
            utálatosan fogadott minket. A sziklamászás mindig jót tesz nekem. Az éjszakai
            sziklamászás az én külön specialitásom. Szépen felöltöztem és kimentem arra a
            balkonra.</p>
         <p>- És felmászott?</p>
         <p>- Nem, éppen ez az. Kimegyek a balkonra és látom, hogy az egész kastély körül van
            véve.</p>
         <p>- Micsoda?</p>
         <p>- Igen. A kastély előtt egy lovas áll, fáklyával. Meglátott engem és elkezdett kiabálni
            rám.</p>
         <p>- Mit mondott?</p>
         <p>- Nem tudom. Rém furcsa tájszólást beszélt. Tulajdonkép csak egy szót mondott, de azt
            sem értettem. De az az egy szó is kellemetlen volt. Hát inkább visszamentem.</p>
         <p>- És azután?</p>
         <p>- Azután a szobámba akartam menni és a folyosón találkoztam ezzel az izé... jelenéssel.
            Kezdtem csodálkozni. Gondoltam, bejövök Magához. Maga olyan okos ember, kíváncsi voltam,
            mit szól ezekhez a dolgokhoz. Hát mit szól?</p>
         <p>- Mit szóljak? «Több dolgok vannak földön és egen, Horatio, mintsem bölcselmetek álmodni
            képes».</p>
         <p>- Mióta nevez engem Horatiónak? Az bók vagy gorombaság?</p>
         <p>- Ahogy veszi. Most pedig nyugodalmas jóéjszakát kívánok.</p>
         <p>- Jóéjszakát, doktor. Ne álmodjék maskarás alakokról.</p>
         <p>Maloney elvonult. Visszamentem ágyamba, kimerülten, mint a hajótörött, akit a hullám
            végre kivet a hagyományos lakatlan szigetre.</p>
         <p>Aludni nem tudtam. Fáradtan, gondolat nélkül, valami tompa nyugtalanságban, ha van
            ilyen, feküdtem, úgy tűnik, órák hosszat.</p>
         <p>Valami történik. Valami történik. A szálakat szövik a párkák. A llanvygani kastély
            végzete ébren van valamelyik teremben, a Pendragon-ház története megint egy súlyos
            fordulat előtt áll.</p>
         <p>És itt állok én, vagy helyesebben itt fekszem, Bátky János, Budapestről, örökös
            előérzeteimmel, félelmeimmel, tehetetlenül, semmiről sem tudva, kijátszva,
            kiszolgáltatottan, a történés kellős közepén.</p>
         <p>Egyszercsak valami oly váratlan zajt hallottam, hogy szinte kirepültem az ágyamból és az
            ablakhoz rohantam.</p>
         <p>Maloney nem hazudott. Az ablak előtt, fáklyával és alabárddal, feketeruhás lovas
            vágtatott el, bele a sötétségbe.</p>
         
         <p>Másnap reggel a nap olyan barátságosan sütött a park mese-zöld pázsitjára, hogy megint
            hálát adtam Istennek, hogy Angliában lehetek. Angliában ritkán süt a nap, de ha süt,
            olyan gyönyörűség, mintha aznap sütne először, egy vadonatúj világ fölött.</p>
         <p>Még borotválkoztam, amikor Osborne bejött a szobámba. Megjelenése a zordon éjszaka után
            majdnem olyan üdítő volt, mint a napsütés. Egész lénye sugározta azt a máshol nem
            található fiatalságot, ami a brit szigetlakók legfőbb kincse. Nem lehet baj abban a
            kastélyban, gondoltam, ahol ez a fiú ilyen jól érzi magát.</p>
         <p>- Hullo, doktor. Remélem, jól töltötte az éjszakát. Azt mondják, be szokott teljesedni,
            amit az ember első éjszaka álmodik.</p>
         <p>- Well, ami azt illeti, nagyon érdekes éjszakám volt és nem tudom, mit láttam ébren és
            mit álmodtam. Örülök, hogy négyszemközt beszélhetek Magával. Mondom, nagyon furcsa
            dolgok történtek.</p>
         <p>- Furcsa dolgok? Furcsa dolgok, sajnos, kétszáz éve nem történnek Llanvyganban. Nem
            mondom, régebben, különösen, mikor még fent laktunk Pendragonban. Llanvygan a
            legnyárspolgáribb hely az Egyesült Királyságokban.</p>
         <p>- Nekem más fogalmaim vannak a nyárspolgáriságról.</p>
         <p>- Hát mondja el már kalandjait.</p>
         <p>- Hol kezdjem? Először is, nem találta, hogy az earl, hogy is mondjam, kissé kedvetlenül
            fogadott minket?</p>
         <p>- Nem, egyáltalán nem. Hiszen tudja, Angliában az az elv, hogy a vendéggel a lehető
            legkevesebbet kell foglalkozni, hogy otthon érezze magát. Lehet, hogy nagybátyám kissé
            eltúlozta a dolgot.</p>
         <p>Elgondolkozott.</p>
         <p>- Azért bizonyos fokig Magának van igaza - mondta. - Nagybátyám úgyszólván sohasem hív
            vendégeket, és Maga nagyon megnyerhette a tetszését, hogy meghívta. Cynthia meg én
            valóságos ovációkkal fogadtuk ezt a hírt. Úgy képzeltük, hogy talán most felenged
            zárkózottsága. És minket is meglepett, hogy nem örült Magának jobban.</p>
         <p>- Meg tudja valahogy magyarázni, miért?</p>
         <p>- Hogyne. Ő teljes mértékben az, amit a régiek melankólikus vérmérsékletnek neveztek.
            Néha nagyon kedves, a legkedvesebb ember a világon. Azután megint visszahúzódik. Volt,
            hogy itt laktunk mind a hárman a kastélyban és nem beszélt hozzánk hat hétig. A nélkül,
            hogy haragudott volna. Bezárkózik a termeibe, ahová nekünk nem szabad bemennünk. A
            második emelet az övé.</p>
         <p>- És mivel tölti olyankor az idejét?</p>
         <p>- Azt hiszem, a csodaállataival dolgozik. Nagybátyám valami olyan műkedvelő
            biológusféle. De erről nem beszél senkinek. Néha kijön sétálni, nem beszél senkivel, azt
            hiszem, nem is ismeri meg az embereket. Nem is szabad szólni hozzá. Egyszer, tudja, az
            után az eset után, amikor állítólag meggyógyította a Duke of Warwickot, egy ujságírót,
            aki meg akarta intervjuolni, felkergetett egy fára. Úgy látszik, tegnap megint rossz
            napja volt. De nem szabad zokon vennie. Érezze magát itthon Llanvyganban, amennyire ez
            emberileg lehetséges.</p>
         <p>- Köszönöm. De, uram, mit szólna Ön ahhoz, ha a szobája előtt éjszaka egy kosztűmös
            óriás őrködnék?</p>
         <p>Osborne elnevette magát.</p>
         <p>- Dear old man... Maga nagyon érzékeny. A llanvygani szolgák éjszaka mind kosztűmös
            óriások. Egy régi törvény előírja, hogy az Earl of Gwynedd köteles harminc alabárdos
            éjjeli őrt tartani a rezidenciáján. A ruha is szabályozva van. Ebben nincs semmi
            rendkívüli. Anglia tele van ilyen régi hűbéri előírásokkal. A harminc alabárdos még
            mindig praktikusabb, mint a páncélosok, akiket, már nem emlékszem melyik lordnak kell
            állandóan készenlétben tartani. Vagy mint a trombitás, akinek szünet nélkül kell
            zengenie, ha a király egy bizonyos főúr szomszédságában vadászik. Nem is beszélve a
            marék hóról, amit egy skót főúrnak évente be kell szolgáltatnia az udvarhoz.
            Megnyugodott?</p>
         <p>- Még nem. Ha már benne vagyunk, elmondok mindent.</p>
         <p>- Hát még egyéb szörnyűségek is történtek? Doktor, kezdem irigyelni Magát. Ez a
            külföldiek szerencséje. Én már három éve lakom itt és soha még csak egy asztal sem
            kezdett tangózni a tiszteletemre.</p>
         <p>- Kérem, vegyen komolyan. A revolveremből kiszedték a töltényeket. A bőröndömből eltűnt
            egy csomag, amit Maloney rámbízott. A kastély körül éjszaka fáklyás lovas áll. Ez
            mindennap így megy Maguknál?</p>
         <p>Osborne mélyen elgondolkozott. Nem felelt semmit, amíg nem unszoltam. Akkor halkan és
            fontos arccal azt kérdezte:</p>
         <p>- Mondja, doktor, tanítanak Maguknál földrajzot, Magyarországon?</p>
         <p>- Hogyne, - feleltem ingerülten - sokkal rendesebben, mint Angliában.</p>
         <p>- Hát akkor tanulnia kellett volna, hogy a walesiek mind bolondok. Ezt Angliában minden
            elemista tudja. Nem tudom, mi ütött nagybátyámba, de nem is töröm rajta a fejem. Egyik
            bolond úgy sem tudja kitalálni a másik bolond gondolatait. A mellett lehet, hogy ő nem
            is tud ezekről a dolgokról. A főkomornyik is bolond és a szolgaszemélyzet sem egészen
            normális. Bizonyos enyhe abnormitás kell ahhoz, hogy valaki átléphesse Llanvygan
            küszöbét. Ez már tradíció. Ezért mertem meghívni Maloneyt.</p>
         <p>- És az earl engem. Thank you.</p>
         <p>- A Maga helyében nem sokat törődnék ezekkel az apróságokkal. Biztos lehet, hogy estére
            a golyói mind a helyükön lesznek. Valószínűleg a főkomornyik valami fogadást kötött a
            szakáccsal. Már máskor is megtörtént. A lovast pedig álmodta. Arról nekem is kellene
            tudnom, vagy mi?</p>
         <p>- Kérem, higyje el nekem, a bennlakónak - folytatta - Llanvyganban kétszáz éve nem
            történt semmi rendkívüli, legfeljebb hóbortosságok, amiknek nem volt következményük,
            szívem nagy bánatára.</p>
         <p>Kissé megnyugodva mentem le reggelizni. Az asztalnál találkoztam Maloneyval, aki egy
            szót sem szólt éjszakai együttlétünkről.</p>
         <p>Cynthia Pendragon nagyon egyszerű sportruhájában nem volt olyan félelemkeltő hatással
            rám, mint előző este. Nyugodtan megnéztem. Ha nem lett volna mögötte Pendragon és
            Llanvygan és a szép angol történelem néhány százada, akkor is vonzó lett volna.</p>
         <p>A homloka volt a legszebb. Magas, tiszta homlok dominálta arcát, mely pikánsan húzódott
            meg a homlok alatt. Inkább széles, értelmes, becsületes arc volt, nagy kék szemmel, a
            felső ajak kecses arisztokratizmussal előreállt az alsó fölött.</p>
         <p>Reggeli után Osborne és Maloney golfozni mentek, magam a könyvtárba készültem. A Ferenc
            József-szakállas főkomornyik merev arccal várt rám.</p>
         <p>Legnagyobb meglepetésemre Cynthia nem ment a golfozókkal, ami olyan jól állt volna
            hátteréhez, hanem hozzám csatlakozott. Bejelentette, hogy ő fog engem kalauzolni. Nem
            mondom, hogy száz percentesen örültem. A mohamedánok is kizárták a nőket a
            paradicsomból. Én a könyvtárból zárnám ki őket, különösen a csinosakat. Puszta
            jelenlétük által zavarnak az olvasásban.</p>
         <p>- Szereti a könyveket? - kérdeztem együgyűen.</p>
         <p>- A könyvek a hobbym, a vesszőparipám. És a walesi hagyományok. Tulajdonképpen mindig
            néptanítónő akartam lenni, valamelyik faluban a hegyek közt, és néprajzi adalékok
            gyüjtésével tölteni az életemet. De nagybátyám nem helyeselte. Nem a gyüjtést, hanem a
            néptanítóságot.</p>
         <p>Ez a hobby nem felelt meg pontosan az elképzelésnek, melyet egy earl unokahugáról
            alkottam magamnak. Valahogy jobb szerettem volna, ha bevallja, hogy nem ismeri a
            helyesírást. De hát - a Pendragon-ház sötét örökségéhez hozzátartozik, úgy látszik, az
            intelligencia is.</p>
         <p>Beértünk a könyvtárba. Keskeny és rendkívül hosszú terem, a falakon köröskörül rengeteg
            könyv, nagyobbára egyenruhában, a rózsakeresztes Pendragon-címerrel.</p>
         <p>Elöntött a semmihez sem hasonlítható melegség, amit mindig érzek, ha sok könyvet látok
            együtt. Legjobb szeretnék ilyenkor henteregni, fürödni a könyvekben, szagolni a régi
            könyvek csodálatos porszagát, minden pórusommal könyvet érezni.</p>
         <p>Cynthia őszinte büszkeséggel mutogatta a könyvtár főértékeit, az illuminált walesi
            kódexeket. Különösen arra a néhányra volt büszke, ami nem latin, hanem walesi nyelven
            volt.</p>
         <p>- Látja, ez életfeladat lehetne nekem - mondta. - Kiadni és kommentálni ezeket a
            kéziratokat, amelyek sehol másutt nem találhatók. A kelta irodalomtörténetnek óriási
            nyereség lenne.</p>
         <p>- Mindenesetre. De el tudja képzelni, milyen munkát követel az ilyen kiadás? Öreg
            professzoroknak való az, nem fiatal és szép arisztokratahölgyeknek.</p>
         <p>Cynthia elpirult.</p>
         <p>- Látom, azt hiszi, hogy olyan vagyok, mint az angol lányok, yes és no, és tánc és egy
            gyönyörű mosoly, ami mögött nincsen semmi.</p>
         <p>- Isten ments, - mondtam. - Ha az ember Magára néz, mindjárt látja, milyen
            intelligens.</p>
         <p>Ezt mondván, hazudtam. Sokkal csinosabb volt, semhogy ilyesmit feltételezhettem volna.
            Dehát úgy látszik csakugyan az a hobbyja, hogy intelligens, erről az oldalról kell
            udvarolni neki. Ami a számomra mindenesetre könnyebb, mintha kizárólag a sportok
            érdekelnék.</p>
         <p>Megmutatta a perzsa kódexeket, melyeket a mult század végén gyüjtött egy tropikus
            Pendragon. Ezekhez értettem valamit, mert foglalkoztam velük, mikor a nagy perzsa
            kiállítás volt Londonban, a Burlington Houseban.</p>
         <p>Vagy húsz perzsa kódex volt ott s egyik eksztázisból a másikba estem. Nem gondoltam
            akkor még, milyen aktív szerepük lesz ezeknek a kéziratoknak saját személyes
            történetemben. Belemelegedve a könyvörömbe, nem törődtem az angol jólneveltség
            alapszabályával, mely a legszigorúbban tilt minden magyarázó hangot. Előadtam Cynthiának
            mindent, amit a perzsa könyvekről és illusztrációkról tudtam, nem is volt olyan sok.</p>
         <p>Cynthia áhítattal hallgatott. Nem hiszem, hogy nagyon érdekelte az a sok technikai
            részletkérdés, amit összefecsegtem, de szemlátomást nagyon jól érezte magát.
            Valószínűleg ritkán fordult vele elő, hogy valaki ilyen komoly és unalmas dolgokat
            mesélt volna neki és most nagyon meg volt tisztelve.</p>
         <p>De akkor nem gondolkoztam ezen. Nem voltam józan, a bibliofilia mámorában éltem. Cynthia
            tündér volt valami csodaszigeten és barátságunk oly hirtelen növekedett, mint nagy
            mulatságokon, éjfél és pezsgő után.</p>
         <p>Mert mi a pezsgő egy ősnyomtatványhoz képest! Az egyik kezemben egy igazi Caxton-kiadás
            volt, és a másik kezemben két Wynkyn de World, a kontinentális ősnyomtatványokról nem is
            beszélve és a két Aldináról, ami külön polcon trónolt.</p>
         <p>Milyen csodálatos dolog egy könyv! Csak ül, ül a polcon, és nem látszik rajta semmi, egy
            szót sem szól. Azután az ember kinyitja és még mindig nem tud semmit, mert az
            ősnyomtatványoknak nincsen címlapjuk. Azután az ember megnézi hátul, a kolofont, és
            akkor látja, hogy egy Caxton van a kezében, egy főherceg, egy pápa! Van-e ember, aki
            ilyen tökéletességre tudja vinni a diszkréciót?</p>
         <p>A délelőtt elmult azzal, hogy bemutatkoztam a legnevezetesebb könyveknek. A gong ebédre
            hívott. Boldogságomban elénekeltem Cynthiának, hogy «érik a, érik a búzakalász».</p>
         <p>- Maguk kontinentális emberek... Maguk olyan mások - mondta ábrándosan.</p>
         <p>- Láttam már angolokat is, akik szerették a könyveket.</p>
         <p>- Nem arra gondolok. Magukban van még... szenvedély.</p>
         <p>És nagyon elpirult.</p>
         
         <p>Az ebédnél Maloney és Osborne golfról beszéltek és különböző kirándulásokat vettünk
            tervbe. Az earl az ebédnél sem jelent meg.</p>
         <p>A feketénél és a konyaknál ültünk, amikor bejelentették a Rev. Dafyd Jonest, a falu
            lelkészét. A lelkész rendkívül rozoga, ideges, üldözött tekintetű lény volt.</p>
         <p>- Bocsássanak meg tolakodásomért. Tulajdonképpen az earllel szerettem volna beszélni, de
            nem fogad.</p>
         <p>- Magát sem? - döbbent meg Cynthia.</p>
         <p>- Azt hiszem, nincs is idehaza - mondta Osborne.</p>
         <p>- Reggel látták Pendragon felé sétálni - mondta a lelkész. - Azt hittem, hogy ebédre
            visszajön. Nagyon sajnálom, nagyon. Mindjárt megyek is.</p>
         <p>És nagy sóhajtással leült.</p>
         <p>- Valami baj van Llanvyganban? - kérdezte Cynthia.</p>
         <p>- Baj... baj nincs, tulajdonképpen. Csak a babona, népünk ősi ellensége. Úgy látszik,
            nem lehet kipusztítani honi hegyeink közül - mondta hivatásosan.</p>
         <p>Osborne felfigyelt.</p>
         <p>- Nos, halljuk! Padre, méltóztasson hörpinteni egyet és adja elő, mi történt. Megint
            táncol az asztal a kedves nővérénél?</p>
         <p>- Az nem babona, az komoly tudományos kísérlet, Ön is megnézheti bármelyik este. Más baj
            van. Az egész falu megbolondult.</p>
         <p>- Örömmel hallom. Talán térjünk a részletekre.</p>
         <p>- Ismeri Ön az öreg Pierce Gwyn Mawrt?</p>
         <p>- A Habakuk prófétát? Hát hogyne. Gyermekkorom legszebb emlékei közé tartozik. Az utóbbi
            időben nem hallottam róla, azt hittem, meghalt.</p>
         <p>- Nem halt meg, kérem, dehogy, ellenkezőleg. Ma reggel megint elkezdett prófétálni.</p>
         <p>- Nagyon helyes. Mindjárt lemegyek meghallgatni. Hol itt a baj?</p>
         <p>- A baj az, hogy az egész falu összefutott és mind magukon kívül vannak. Minden munka
            megállt.</p>
         <p>- És mit mond Pierce?</p>
         <p>- Hát főképp azt, hogy tartsanak bűnbánatot, mert itt van a világ vége.</p>
         <p>- És honnan van az öreg Habakuk informálva? Talán jelek vannak a napban és a
            holdban?</p>
         <p>- Azt mondja, még nincsenek, de nemsokára lesznek. Egyelőre csak...</p>
         <p>- Well?</p>
         <p>- Az apokaliptikus lovasok érkeztek meg. Egész éjjel látta őket, amint a kastély körül
            keringtek és azután ellovagoltak Pendragon felé.</p>
         <p>- Én is láttam - mondta Maloney. - De honnan lehet tudni, hogy eukaliptusok voltak, vagy
            mi?</p>
         <p>- A dolog kezd érdekes lenni - mondta Osborne felkelve. - A lovasokat a doktor is látta,
            akiben pedig a legcsekélyebb prófétai hajlamot sem lehet felfedezni.</p>
         <p>A lelkész sápadt arca egyre nyugtalanabb lett.</p>
         <p>- A nővérem is hallotta a lódobogást... Nagyon rossz éjszakája volt szegénynek, mint
            mindig, ha a szél fúj. Azt hittem, csak képzelődik... Hogy magyarázza Ön mindezt,
            Osborne úr?</p>
         <p>- Pillanatnyilag sehogy. De tulajdonképpen mi különös van abban, hogy valaki lovagol
            Llanvygan körül?</p>
         <p>- Szóval... szóval, - dadogta a lelkész, megkapaszkodva székében - Ön is elismeri, hogy
            az öreg Pierce mondókájában van valami...</p>
         <p>- All right, - felelte Osborne - de nem gondolja, Padre, hogy csak túlságos
            lokálpatriotizmussal lehetne feltételezni, hogy az apokaliptikus lovasok éppen
            Llanvyganban kezdjék meg európai turnéjukat? Már akkor sokkal valószínűbb, hogy
            Londonban vagy Párisban fognak először megjelenni, valami központi helyen, vagy pláne
            Rómában, ahol az Antikrisztus a pápai trónon ül.</p>
         <p>- Nem is arról van szó, uram... egészen másra gondolok... olyasmire, ami csak
            Llanvyganban történhetik meg. De nagyon nehéz erről beszélnem.</p>
         <p>- Miért?</p>
         <p>- Tekintettel... tekintettel a családra.</p>
         <p>- Milyen családra?</p>
         <p>- A Pendragon-családra.</p>
         <p>- Nem tudom elképzelni, mire gondol - mondta Osborne hosszabb hallgatás után.</p>
         <p>A lelkész a kezét tördelte. Végre síri hangon belekezdett, mintha leckét mondana
            fel.</p>
         <p>- Mindnyájan jól ismerjük a családi, valamint helyi hagyományokat, mondákat és
            legendákat, melyek Asaph Christian, a hatodik Earl of Gwynedd személyéhez fűződnek.
            Ezeknek a mondáknak, valamint...</p>
         <p>- Az éjféli lovas! - kiáltott fel Cynthia, felugorva.</p>
         <p>- Igenis - mondta a lelkész és meghajolt. - Miss Pendragon és én régóta gyüjtjük az
            összes rá vonatkozó népköltészeti adatot. Az egyszerű nép babonás hiedelme szerint az
            említett nemes halott mindannyiszor megjelenik, ha az ország avagy a Pendragon-ház sorsa
            valami nagy fordulat előtt áll. Utoljára 1917-ben látták, amikor a németek megkezdték a
            tengeralattjáró-hadjáratot Nagybritannia ellen.</p>
         <p>- Igen, - mondta Cynthia - de azóta már körülbelül tisztáztuk, hogy egy lovas őrjárat
            lehetett, amit láttak, útban a tengerpart felé.</p>
         <p>- Tisztáztuk - mondta a Reverend elmélázva. - Ördögöt tisztáztuk! - kiáltott fel
            hirtelen, kipirosodva. - Tíz éve, amióta itt lelkészkedem, még nem tisztáztunk semmit,
            sőt... Bocsássanak meg. Bocsássanak meg. Olyan ideges vagyok mostanában. Végtelenül
            sajnálom...</p>
         <p>És elsüllyedő mozdulatokat tett szégyenében.</p>
         <p>- Én mindenesetre megnézem az öreg Habakukot - mondta Osborne. - Nem tartanak velem?</p>
         <p>Lesétáltunk a faluba.</p>
         
         <p>A próféta a háza előtt ült, egy karosszékben, körülötte sok ember, feszülten figyelve az
            aggastyán halk előadását. A próféta külseje eléggé stílszerű volt: a nagy szakáll
            megvolt hozzá.</p>
         <p>De a beszéde nem volt a próféták nyugtalan, hisztérikus kiáltozása, amit megszoktam a
            Hyde Park sarkán és az Üdv Hadsereg rendkívüli közgyűlésein. A szemét sem forgatta és
            nem beszélt «nyelveken», mint amerikai kollégái, akik a prófétálást jövedelmező
            üzletággá fejlesztették. Tempósan beszélt, mint akármelyik más öreg paraszt, amikor
            előadja élményeit.</p>
         <p>- És ez mindig is így lesz, amíg meg nem változtatjátok az életmódotokat. Én nem
            haragszom senkire, tudjátok jól, csak a ti érdeketekben mondom. De hát látjátok,
            milyenek az állapotok egész Walesben. Pembrokeban és Carnarvonban becsukták a bányákat.
            Tízezren és tízezren járnak munka nélkül és a tétlenség az ördög párnája. Valaki itt
            járt Rhiulból és mesélte nekem, hogy már a tenger sem olyan, mint azelőtt volt.
            Angleseaben a halászok egy tündérgyermeket fogtak ki, aki azt mondta, hogy éhínség
            lesz...</p>
         <p>- De én még nem tudtam, mit jelent mindez, amíg magam nem találkoztam, két hete, a
            Kutyával.</p>
         <p>- Fent jártam a Moel-Sych lejtőjén és esteledett. Ültem egy sziklán. Egyszercsak látom,
            hogy fent a réten, vagy száz lépésre tőlem, ott áll a Kutya. A szőre hófehér volt és a
            füle vérvörös, úgy, mint a régi mesékben, amiket a nagyapámtól, Owain Gwyn Mawrtól
            hallottam. Csak ásott, ásott. Nem mertem odamenni, megnézni, mit ás... úgy is tudom,
            hogy sírt ásott, valaki nagy embernek a sírját. Sokan, nagyon sokan fognak meghalni
            Walesben és Angliában, akik most azt hiszik, hogy hosszú életűek lesznek a földön...</p>
         <p>Elővette zsebéből a Bibliáját és felolvasta a Jelenések könyvét. Egy fejezetet
            felolvasott, addig: «... és neked adom a hajnalcsillagot.» Azután emlékezetből
            folytatta, kivonatosan.</p>
         <p>- Kihozzák a hétpecsétes könyvet, amelyet senki sem tud felnyitni, csak a hófehér
            Húsvéti Bárány. És mikor felbontotta a pecséteket, harsonájába fúj az angyal és eljönnek
            a lovasok. Az első lovas fehér lovon ül, íjj van a kezében, a fején korona. A második
            lovas vörös lovon ül és hatalom adatott neki, hogy elvegye a földnek békességét. A
            harmadik lovas fekete lovon ül, kezében mérleg. A negyedik lovas sápadt lovon ül és a
            neve Halál...</p>
         <p>- És akinek nincsen homlokán a jel, azt össze fogja morzsolni Isten haragjának
            rettenetes borprése. Minden sziget elrepül és nem találhatjátok a hegyeket.</p>
         <p>- Ma éjszaka láttam a lovasokat. A lovak feje oroszlán feje volt és a szájuk tüzet hányt
            és kénkövet. Elkövetkezett az idők teljessége.</p>
         <p>- Szálljatok magatokba, amíg nincs késő. Isten kegyelme kimeríthetetlen. Mert ha nem,
            jaj neked nép, Wales népe, meg vannak számlálva napjaid.</p>
         
         <p>A második éjszaka jobban indult, mint az első. A szél nem fújt és vacsora után nagy
            holdvilágos sétát tettem Cynthiával a parkban és gondolataim határozottan kellemesebb
            irányba terelődtek, mint tegnap.</p>
         <p>Cynthia a gyermekkorát mesélte el, ami nem volt nagyon mulatságos, de jó jelnek vettem.
            Ha valaki egy másnemű személlyel jó barátságban akar lenni, akkor igyekszik megosztani
            vele a multját, hogy ne legyen olyan idegen, olyan újonnanjött az életében.</p>
         <p>Jókor elaludtam és egyfolytában aludtam vagy éjfél után egy óráig. Arra ébredtem fel,
            hogy a folyosón hangosan beszélgetnek, férfiak és nők. Először fel voltam háborodva,
            hogy zavarnak.</p>
         <p>- Éppen az én szobám előtt kell népünnepélyt tartaniok - gondoltam félálomban. - A
            ceyloniak bűnnek tartják, egy alvó kutyát felverni. Ezentúl Ceylonba megyek.</p>
         <p>De továbbalvásról szó sem lehetett. A zaj egyre erősebb és nyugtalanabb lett. Amint
            kivettem, walesiül beszéltek, egy szót sem értettem.</p>
         <p>Felkeltem és bizonyos fokig felöltözködve, kimentem a folyosóra. Ott találtam mult
            éjszakai ismerősömet, John Griffithet, még két kosztümös óriással és két majdnem
            kosztümtelen lánnyal a személyzet köréből. A jelenetnek nem volt semmi idillikusan
            erkölcstelen jellege. John Griffith ma egyáltalán nem volt ijesztő, Shakespeare-zekéje
            ki volt gombolva és alatta a hálóinge látszott, inkább ő volt megijedve. Kollégájának a
            kezében alabárd volt, de úgy tartotta, fejjel lefelé, mint egy seprűt.</p>
         <p>- Mi baj? - kérdeztem.</p>
         <p>Rámnéztek és nem feleltek. Tovább halandzsáztak walesiül, azután elszaladtak.</p>
         <p>Én utánuk. Most már rajtam is erőt vett a nyugtalanság.</p>
         <p>Megálltunk egy nagy, csaknem üres teremben és füleltünk. Valahonnan messziről egészen
            különös hangok érkeztek. Mintha valaki imádkoznék, énekelősen.</p>
         <p>Átmentünk a szomszéd szobába, innen jobban lehetett hallani. John Griffith hozzám
            fordult:</p>
         <p>- Uram, az előbb angolul beszélt, de most nem értem. Talán Ön megérti, mit akar.</p>
         <p>Jobban odafigyeltem és csakugyan megértettem.</p>
         <p>- Panem nostrum quotidianum da nobis hodie. Et dimitte nobis debita nostra...</p>
         <p>A Miatyánk volt latinul, avval az intonációval, amint a miséken szokás énekelni.</p>
         <p>- Ki misézik itten? - kérdeztem.</p>
         <p>- Misézik? Szent Isten! - kiáltott fel az egyik lány és zokogni kezdett. A walesi
            methodisták a katholicizmust még mindig az ördög művének tartják.</p>
         <p>- Így megy ez ma egész éjjel - mondta Griffith. - Imádkozik és nyöszörög és nyelveken
            beszél. Az előbb meg elkezdett dúdolni, hogy: -</p>
         <p>És eldúdolta a Marseillaiset.</p>
         <p>- De ki?</p>
         <p>- Nem látni. Kerestük mindenfelé. Nem látni.</p>
         <p>Hirtelen közeledő lépések hallatszottak. A lányok sikítva menekültek egy távolibb
            sarokba. Az alabárdos fegyverét az ajtónak szegezte.</p>
         <p>Az ajtó kinyílt. Belépett Cynthia, valami lovagló dresszben, revolverrel a kezében.
            Látszott az arcán, hogy élvezi a rettenthetetlen amazon szerepét.</p>
         <p>- Fel a kezekkel, - kiáltott ránk.</p>
         <p>Feltettük. Megismert bennünket. Leeresztettük.</p>
         <p>Cynthia elpirult és bocsánatot kért.</p>
         <p>- Maguk is hallják? - kérdezte. - Mi ez?</p>
         <p>Közben a zaj elhallgatott. Griffith Cynthiának is előadta tapasztalatait. Cynthia
            tanácstalanul nézett maga elé.</p>
         <p>- Marseillaiset énekel és misézik. Ezek új motívumok a család történetében. Egyáltalán
            az északwalesi folkloreban ismeretlenek. Mindenesetre jegyezni kellene.</p>
         <p>Megint sietős lépések hallatszottak és egy újabb inas rohant be.</p>
         <p>- A könyvtárban van. A könyvtárban van, egész biztosan.</p>
         <p>A könyvtár felé siettünk. Griffith és társai megdöbbenve álltak meg az óriási
            tölgyfaajtó előtt. Csakugyan ijesztő, egy csukott ajtó.</p>
         <p>Most egészen tisztán lehetett hallani az éjszakai hangot:</p>
         <p>- És mikor felbontotta a pecséteket, harsonájába fuj az angyal és eljönnek a lovasok...
            Az első lovas fehér lovon ül, íjj van a kezében, a fején korona...</p>
         <p>A jelenés érces orrhangon beszélt, de határozottan walesi kiejtéssel, úgy, ahogy a
            svábok magyarul: a b-t p-nek mondta, a d-t t-nek, és az s hanggal bajok voltak, kicsit
            selypített, mint a walesi parasztok.</p>
         <p>- Hiszen ez Pierce Gwyn Mawr - kiáltott fel Griffith.</p>
         <p>Csakugyan. Szóról-szóra azt mondta, amit a próféta!</p>
         <p>- Lehetetlen, - mondta az alabárdos. - Minden kapu be van zárva, nem jöhetett be a
            kastélyba.</p>
         <p>- Ó, Istenem, - mondta az egyik lány - a szellem befér a kulcslyukon is.</p>
         <p>- Hogy volna az öreg Pierce szelleme, hiszen még él - mondta a másik lány.</p>
         <p>- Lehet, hogy a hasonmása. A nagybátyámmal megtörtént, hogy nyugodtan aludt az ágyában,
            és azalatt a hasonmása berúgott az Elefánt kocsmában és másnap neki kellett az egészet
            kifizetnie.</p>
         <p>- Mindenesetre menjünk be - proponáltam. Én akkor már sejtettem, hogy miről van szó.</p>
         <p>De csak Cynthia és én mertünk bemenni. Meggyujtottuk a villanyt, a hang rögtön
            elhallgatott. Cynthia arca kissé ijedt volt és nagyon ünnepélyes.</p>
         <p>- Itt van a nagy pillanat, - mondtam. - Jelen lehet egy családi legenda
            születésénél.</p>
         <p>Átkutattuk a könyvtárat, bebújtunk minden függöny mögé. Lassankint a többiek is bejöttek
            és segítettek, de hiába. Egy félóra eltelt, a hang nem hallatszott. Ekkor hadicselt
            eszeltem ki.</p>
         <p>- Menjünk, - mondtam - nem itt van, hanem a felettünk levő teremben. A hang lejön a
            kandallónyíláson át, azért hangzik úgy, mintha a könyvtárból jönne.</p>
         <p>Griffith és népe kisiettek a teremből. Úgy intéztem, hogy Cynthia meg én hátramaradtunk.
            Mire az ajtóhoz értünk, a többiek már eltávolodtak a folyosón. Visszahúztam Cynthiát a
            könyvtárba, intettem, hogy csendben legyen és eloltottam a villanyt.</p>
         <p>Alig lett sötét, a szellem megszólalt. Folytatta a Jelenések Könyvét ott, ahol
            abbahagyta.</p>
         <p>Cynthia ijedten a karomba kapaszkodott, én erős, nagy, védelmező férfinak éreztem magam
            és átkaroltam a jobb karommal. Azután a haját megsimogattam, bátorítóan. Hagyta.</p>
         <p>Áldottam a derék házi kísértetet, aki lehetővé tette számomra ezt az intím egy-percet,
            mely annyi intimitásnak s gyengédségnek az alapjává lett. Most már összetartoztunk,
            megvolt a közös emlék, a közös titok.</p>
         <p>Azután Cynthiát kézenfogva, lábujjhegyen a kandalló elé vezettem, most már nem volt
            kétséges, hogy onnan jön a hang.</p>
         <p>Lehajoltam és a zseblámpámmal alulról felvilágítottam. Úgy volt, ahogy gondoltam. A
            kéményben ott ült Osborne, összekuporodva, mint egy embrió, és ölében a grammofon, mely
            rendületlenül mesélte tovább az Apokalipszist, Pierce Gwyn Mawr hangján.</p>
         <p>- Ipics-apacs, Osborne - mondtam. - Megvan. Jöjjön le, kisfiú.</p>
         <p>Osborne lemászott, kormosan, de nagyon elégedetten.</p>
         <p>- Jó volt, mi, doktor? Különösen a prófétaszólóval nagyon meg vagyok elégedve. Ma
            délután felvettem az öreg beszédét. Ha most nem árulják el senkinek, hogy történt, kész
            a legenda. Holnap a Reverend és a nővére meg fogják magyarázni metapszichikai alapon,
            hogy szólalhatott meg a próféta a llanvygani kastélyban, és száz év mulva az akkori
            Cynthia számára egy érdekes mondával több lesz, amit gyüjthet és beküldhet a Brythonba.
            Most jöjjenek fel hozzám, megiszunk egy Hennesyt az ijedelemre.</p>
         <p>Felmentünk Osborne szobájába, melyet most láttam először. Fantasztikus szoba volt. Azt
            hiszem, Osborne egy tropikus bungalowt akart utánozni. Ágy nem volt, csak függőháló,
            minden bútor nádból volt és minden a falra volt akasztva. A fal mentén egy kis árok
            futott a szobán körül, benne víz.</p>
         <p>- A kígyók ellen - mondta Osborne. - Igyál, Cynthia, a testvéri szeretetre.
            Tulajdonképpen munkatársak vagyunk. Én csinálom a legendát, te pedig feljegyzed. Doktor,
            Maga talán nem is tudja, hogy a nővérem milyen nevezetes folkloreista. Már két cikke
            jelent meg.</p>
         <p>- Hallgass! - kiáltott Cynthia.</p>
         <p>Osborne leakasztott a falról egy folyóiratot, The Brython volt a címe. Fellapozott egy
            kis húszsoros cikket: «Népies karácsonyi táncok Merionethshireben». Aláírva: Hon.
            Cynthia Pendragon of Llanvygan.</p>
         <p>Melegen gratuláltam. Cynthia nagyon szégyelte magát és nagyon büszke volt. Bizonyára nem
            adta volna negyven ősért. Ilyenek a nők.</p>
         <p>- Nem helyeslem az eljárásodat, Osborne - mondta komolyan. - Ha így folytatod,
            tönkreteszed a folklore-kutatást. Ezentúl sose fogom tudni, micsoda az igazi monda és
            micsoda a humbug.</p>
         <p>- Ez a helyes, - mondta Osborne - régente is így lehetett: a fele csoda és a fele
            móka.</p>
         <p>- Talán Maga volt az éjféli lovas is? - kérdeztem.</p>
         <p>Ebben a pillanatban egy dörrenés hallatszott.</p>
         <p>- Mi ez? - kiáltott fel Cynthia. - Revolver!</p>
         <p>- Ugyan, - mondta Osborne - revolver Llanvyganban! Becsuktak egy ajtót.</p>
         <p>- Nem, nem, ez pisztolylövés volt - kiáltotta Cynthia. - Jöjjenek gyorsan, nézzük meg,
            mi történt.</p>
         
         <p>Kisiettünk a folyosóra. Tanácstalanul rohantunk keresztül néhány termen.</p>
         <p>Milyen mások a termek, az éjszaka rémületében! A bútorok féloldalasan megnyúlnak és a
            szőnyeg alól fekete kampók kapkodnak a lábad után. Közeledő lépések és mindenünnen ijedt
            cselédség ugrik elő... Legalább kétszázan vannak ma Llanvyganban.</p>
         <p>Az első emeleten nem találtunk semmit. Maloneyval találkoztunk, aki a szobájából lépett
            ki, kócosan, pyjamásan.</p>
         <p>- Maguk is hallották? Mintha valakit lelőttek volna...</p>
         <p>Megjelent Rogers, a főkomornyik és átvette a parancsnokságot.</p>
         <p>- Nincs kizárva, hogy a lövés fenn történt, a második emeleten. Kénytelenek vagyunk
            behatolni az earl lakosztályába.</p>
         <p>Most már mindnyájan azt kellett, hogy gondoljuk... Cynthia halálsápadt volt. Az earl...
            talán öngyilkos lett. Leért melankóliájának a mélypontjára, ahonnan nincs tovább. A
            jóslatok és a sejtelmek jól jeleztek...</p>
         <p>Felsiettünk a keskeny lépcsőn, amely az earl lakosztályának az egyetlen feljárata volt.
            Megálltunk egy nagy vasajtó előtt, rajta a Pendragonok rózsakeresztje.</p>
         <p>- Hogy megyünk be? - kérdezte Osborne. - Ez az ajtó mindig be van zárva.</p>
         <p>Rogers egy kulcsot vett elő.</p>
         <p>- Az earl intézkedése folytán nekem be szabad mennem bármikor, Sir.</p>
         <p>Kinyitotta az ajtót és behatoltunk.</p>
         <p>De mikor két üres termen keresztülmentünk, Rogers megállt.</p>
         <p>- A személyzet maradjon kint - mondta. - Elég, ha mi bemegyünk.</p>
         <p>A következő szoba már az earl titkos laboratóriumai közé tartozhatott. A szobában nem
            volt sötét. Valami zöldes fény derengett benne, mint egy barlangban a víz alatt.</p>
         <p>És különben is, barlangban voltunk, a víz alatt. A falak mentén, köröskörül, vízzel
            telt, hatalmas üvegmedencék álltak, mesterséges sziklákkal kirakva. A sziklák közt
            különös vízalatti növények nőttek, éktelen hosszú, csavarodó szárakon. És a sziklák
            közt, a virágok közt, ott úszkáltak azok a szörnyű állatok, amelyeket azóta sem tudok
            elfelejteni. Álmaimban kísértenek és még rosszabb, ha ébren jutnak az eszembe, a
            sötétben.</p>
         <p>Olyan alakjuk volt, mint egy gyíknak, de sokkal nagyobbak voltak. Egy méter hosszúak, és
            akadt még nagyobb is, és nem volt szemük...</p>
         <p>Puhatestű, egészen színtelen fehéres nagy állatok, kocsonyásak, átlátszóak. A
            halántékukon valami fantasztikus, nagyon szines bokréta nő ki. Csak két lábuk van, elől,
            a fejüknél és nincs szemük. Kísérteties lassúsággal keringenek a mesterséges sziklák
            közt.</p>
         <p>A következő szoba jéghideg volt, egy fagyasztókamra. A falakon ólomszekrények,
            fiókokkal. A középen fehér operáló-asztal, és rajta három ilyen állat, mozdulatlanul. Az
            asztalon szerszámok voltak, műtőkések, gummikesztyűk, üvegek, fecskendők. Az earl az
            imént még itt dolgozhatott.</p>
         <p>Ebben a pillanatban kinyílt egy szembenlevő ajtó és kilépett az earl, fehér operáló
            kabátban.</p>
         <p>Rendkívül barátságtalanul nézett ránk és nem szólt egy szót sem.</p>
         <p>Végül is Rogers mert megszólalni.</p>
         <p>- Bocsásson meg, Mylord... egy lövést hallottunk.</p>
         <p>- Igen, - mondta az earl. - De ez még mindig nem ok, hogy mind idecsődüljenek.</p>
         <p>Azután elszégyelte magát és csaknem mosolyogva így szólt hozzánk:</p>
         <p>- Ne vegyék rossz néven... nem szoktam meg, hogy látogatókat fogadjak itt. Talán
            jöjjenek át egy barátságosabb szobába.</p>
         <p>Egy szomszéd, normálisan bútorozott szobába vezetett minket.</p>
         <p>- Foglaljanak helyet.</p>
         <p>- Mi történt? - kérdezte Cynthia. - Úgy megrémültem...</p>
         <p>- Hát ami igaz, az igaz - mondta az earl. - Rámlőttek.</p>
         <p>Cynthia felsikoltott. Az earl hozzálépett és megsimogatta.</p>
         <p>- Látod, hogy semmi bajom se történt. Éppen abban a pillanatban hajoltam le egy
            műszerért, amit leejtettem. Azt hiszem, ha állva maradok... na mindegy.</p>
         <p>De akkor már mindnyájan felugrottunk és össze-vissza kiáltoztunk az earlre,
            megfeledkezve a tiszteletről, amelyet attitüdje ránkparancsolt.</p>
         <p>- Ki? Hogy? Hol?</p>
         <p>- Kérem, üljenek le. Nem tudok semmit. Átkutattam az egész emeletet és nem találtam
            senkit. Be volt zárva a vasajtó?</p>
         <p>- Igenis, Mylord - felelte Rogers.</p>
         <p>- Az egész történetet nem értem. Hacsak nem a nyitott ablakon át lőtt be... De az
            lehetetlen, hogy jött volna oda, ha nem tud repülni... De Cynthia!... és Önök...
            nyugodjanak már meg. Semmi baj sem történt, még az épületben sem esett kár. Ha nem
            haragszanak, én lefekszem.</p>
         <p>- De az Istenért! - kiáltott Osborne - hiszen a tettes biztosan itt rejtőzködik a
            második emeleten. Engedje meg, hogy mi is átkutassuk a lakosztályt.</p>
         <p>- Nem, fiam, azt nem lehet. Rogers és talán Ifan itt maradnak, és még egyszer megnézünk
            mindent. Menjetek aludni, és legyetek egészen nyugodtak. A Pendragonoknak hét életük
            van...</p>
         <p>Amint ezt mondta, úgy gondoltam, hogy jelentőségteljesen néz rám és Maloneyra. Csak nem
            gondolja, hogy mi...</p>
         <p>És azzal kegyelemben elbocsátott minket.</p>
         <p>Ez volt a második éjszaka. Még órákhosszat fent voltunk, tanakodva, különösen Maloneynak
            voltak kitűnő detektív-ötletei és párhuzamos tropikus históriái. És magamban lemondtam
            arról, hogy kialudjam magam Llanvyganban.</p>
         
         <p>Másnap aztán mindent megtudtam. Vagy legalább is sokat.</p>
         <p>Maloney és Osborne átadták magukat a dilettáns detektív szenvedélyének. Megállapították,
            hogy nem lehetetlen, hogy mialatt a személyzet Osborne kísértet-grammofonjával
            foglalkozott, egy kapu nyitva maradt, és valaki azon át belopakodott a kastélyba. A
            vasajtót esetleg álkulccsal kinyitotta és kifelé menet újra bezárta maga mögött.</p>
         <p>Cynthia meg én a könyvtárba mentünk. Nézegettük a könyveket, de nem azzal a
            lelkesedéssel, mint tegnap. Nem aludtam eleget, melankólikus voltam és nyugtalan. Most
            már semmi kétségem sem volt: helyesek voltak az előérzeteim, belebonyolódtam egy sötét
            és veszedelmes kalandba, egy ostromlott vár közepén voltam. És legjobb szerettem volna
            megszökni. Hogy jövök én ahhoz, hogy a jelenlétemben grófokra vadásszanak. Vissza a
            British Museumba, a könyvek háboríthatatlan nyugalmába...</p>
         <p>- Fegyverek közt hallgatnak a Múzsák - mondtam klasszikusan. - Úgy érzem, nagyon rossz
            pillanatban jöttem Llanvyganba. Betolakodott idegen vagyok, aki akaratlan tanuja a
            Pendragon-ház megpróbáltatásainak. Az earl még rám se nézett, amióta itt vagyok. Nyilván
            ő sem örül a látogatásomnak... Visszamegyek Londonba. Csak azt szeretném, hogy a mi
            kettőnk barátsága.. ugy-e szabad így neveznem... megmaradjon.</p>
         <p>- Ha csakugyan a barátom, - mondta Cynthia - ne menjen most el. Ha másért nem... ha úgy
            érzi, nincs meg a kellő atmoszféra, hogy a tanulmányaival foglalkozzék... maradjon itt
            még egy pár napig az én kedvemért.</p>
         <p>Önkénytelenül valami olyan mozdulatot tettem, mintha meg akarnám simogatni. Cynthia
            ijedten visszahúzódott.</p>
         <p>- Sajnálom, de félek, hogy félreért. Önre most szükség van itt. Szükségem van nekem,
            mondjuk, valakire, akiben megbízhatom.</p>
         <p>- Akkor itt maradok, amíg csak ki nem dobnak karhatalommal. De ne haragudjék... nem
            tudom elképzelni, miben lehetek a segítségére. A folklorehoz tulajdonképpen nem sokat
            értek, hogy egészen őszinte legyek.</p>
         <p>- Ugyan, mit bánom én most a folkloret. Egészen másról van szó. A nagybátyám
            életéről.</p>
         <p>- Hogyan? Azt gondolja, hogy a tegnapi eset meg fog ismétlődni?</p>
         <p>- Nem gondolom. Biztosan tudom.</p>
         <p>- My dear... Maga most még a tegnapi ijedtség hatása alatt áll.</p>
         <p>- Doktor, Maga nem tud semmit. Nem is beszéltem volna soha ezekről a dolgokról, de most
            már el kell mondanom. Egy hónapon belül ez a harmadik kísérlet, hogy a nagybátyámat
            meggyilkolják.</p>
         <p>- Igaz ez?</p>
         <p>- Igaz.</p>
         <p>- Hogy történt?</p>
         <p>- Az első esetben én is ott voltam és engem is majdnem megöltek. Ide hallgasson.
            Nagybátyám meg én Llandudnóban voltunk, a tengerparton. Hazafelé jöttünk a nyitott
            Delage-on, én vezettem. Egyszercsak nagybátyám hirtelen rámkiált, hogy álljak meg, aztán
            meg se várja, ő maga lefékezi az autót, úgy, hogy majd kiestünk belőle. Kiszálltunk.
            Vagy tíz méterrel tovább, mint ahol megálltunk, az úton keresztbe, két fára drótkötél
            volt kifeszítve, éppen abban a magasságban, ahol az ember feje van, mikor autóban ül. Ha
            továbbmegyünk, abban az erős tempóban, a kötél lefejez minket...</p>
         <p>Összeborzongtam.</p>
         <p>- A legkülönösebb az volt, - folytatta - hogy a nagybátyám így megérezte. Mondom,
            szürkület volt, a kötelet a legjobb szemű ember sem láthatta volna. Ő sem tudja
            megmagyarázni, hogy történt. Azt mondja, a családi Tylwyth Teg, a tündér... de ezt csak
            tréfából mondja, folkloreisztikus rögeszméimre célozva.</p>
         <p>- Hogy történt a második eset? - kérdeztem.</p>
         <p>- Azt nem tudom megmondani pontosan. Nem itt történt, hanem Londonban, a
            Pendragon-House-ban. Pár nappal azután, hogy Lady Malmsbury-Croftnál megismerkedett
            Magával, a nagybátyám váratlanul hazajött. Sokkal előbb, mint tervezte. Csak nekem
            árulta el, hogy meg akarták ölni... De olyan furcsa az egész...</p>
         <p>- Miért?</p>
         <p>- Well, gondoljon, amit akar. Nagybátyám azt mondja, hogy valahogy mérges gázt vezettek
            a szobájába. De... hogy is mondjam... neki nem ártanak a gázok... már a háborúban...</p>
         <p>Ezt a második esetet természetesen nem hittem el. Az earlnek, mint sok beteg idegzetű
            embernek, úgy látszik, ez a rögeszméje, hogy mérges gázzal üldözik. És még szerencse,
            hogy egy kiegészítő rögeszméje szerint ez nem árt neki.</p>
         <p>- Ilyen körülmények közt meg lehet érteni, - mondtam - hogy semmi kedve sincs a XVII.
            századi misztikáról csevegni velem. Más ember, azt hiszem, lemondta volna a
            meghívást.</p>
         <p>- Az nem lett volna gentlemanlike.</p>
         <p>- És most már mást is megértek - villant fel bennem hirtelen. - Tudja, hogy Maloney meg
            én állandó őrizet alatt állunk itt?</p>
         <p>- Képzelődik - mondta Cynthia.</p>
         <p>- Hogyne. Gyakran. De itt tények vannak. A revolveremből kiszedték a golyókat.
            Kikutatták a bőröndömet. Tulajdonképpen mindjárt el kellett volna utaznom. De
            valahogy... minden olyan valószínűtlen volt, hogy nem tudtam átélni a
            valóság-voltát.</p>
         <p>Cynthia kétségbeesetten nézett rám.</p>
         <p>- Istenem, ez borzasztó. De kérem, próbálja megérteni, milyen rendkívüli helyzet... és
            ki tudja, az earl miféle veszedelmekről van már előre értesülve...</p>
         <p>- És mégis kérem, maradjon itt - folytatta. - Tudom, milyen áldozatot jelent Magának,
            ott maradni valahol, ahol ilyen szörnyű gyanuval illethetik... de az én kedvemért. Érje
            be egyelőre azzal, hogy én, a Pendragon-ház egyik tagja, készséggel Magára bíznám az
            életemet. Hiszek az intuiciómban... És nagybátyám is mindig azt mondja: aki a könyveket
            szereti, rossz ember nem lehet. Meglátja, rövid időn belül ő is tisztán fog látni és
            megad Magának minden elégtételt.</p>
         <p>- De addig is, - mondta, felém nyujtva kezét - nagyon, nagyon kérem, ne hagyjon most
            magamra. Nincs senkim. Nagybátyám elzárkózik. Osborne nem beszámítható. Doktor... én
            félek a llanvygani kastélyban!</p>
         <p>Megsimogattam a kezét és megigértem, hogy mellette maradok. Tudtam, hogy nem nagyon
            hasonlítok az amerikai filmek hős fiatalembereire, akik játszva boxolják tönkre a
            new-yorki alvilágot, ha szivük hölgye veszedelemben forog... de itt elsősorban morális
            segítségről volt szó: nem hagyni egyedül Cynthiát a félelmeivel, és segíteni neki a
            titok kiderítésében.</p>
         <p>- Cynthia, - kérdeztem - semmiféle gyanuja sincsen, ki lehet az, aki az earl életére
            tör?</p>
         <p>- Sejtelmem sincs, sejtelmem sincs.</p>
         <p>- Hát a Roscoe-örökösök - kérdeztem hirtelen felderengéssel. Eszembe jutottak a homályos
            dolgok, amelyeket Maloneytől hallottam, a night-clubban Londonban, azon a gyanakvó
            éjszakán.</p>
         <p>- Kicsodák? - kérdezte csodálkozva.</p>
         <p>- Hogyan? Cynthia, Maga nem hallott William Roscoe-ról?</p>
         <p>- De igen. Nagyatyám barátja volt és nagyon gazdag ember. Várjon csak... igen, most
            emlékszem, nagynéném, a Duchess of Warwick egyszer figyelmeztetett, hogy ne említsem a
            nevét nagybátyám előtt... de már nem emlékszem, miért. Doktor, mit tud Maga? mondja meg
            gyorsan.</p>
         <p>- Én igazán nem tudok semmit, csak egy beszámíthatatlan ember elejtett szavaiból...</p>
         <p>- Mégis, mondjon el mindent.</p>
         <p>- Állítólag William Roscoe úgy intézkedett végrendeletében, hogy vagyona, mely egyébként
            feleségét illetné, az earl of Gwyneddre szálljon abban az esetben, ha nem természetes
            halállal halna meg. Mert gyanakodott, hogy a felesége meg akarja ölni.</p>
         <p>- És?</p>
         <p>- Később William Roscoe egy gyarmati betegségben halt meg, ugyanabban, amelyben az ön
            nagyapja, a tizenhetedik earl of Gwynedd. Az örökség a feleségére szállt, meg nem tudom,
            ki mindenkire. Már most az örökösök azt gondolják, hogy az Earl of Gwynedd ki akarja
            mutatni, hogy azt a tropikus betegséget, mely William Roscoe-t megölte, mesterséges úton
            idézték elő az örökösei. Ha ezt be tudná bizonyítani, az egész óriási vagyon őt illetné.
            Azt gondolják, az earl titokzatos kísérletei a laboratóriumában erre irányulnak. És
            talán félelmükben törnek az earl életére.</p>
         <p>Cynthia elgondolkozott.</p>
         <p>- Ostobaság - mondta végre. - Az earl kísérletei tisztára elméleti biológiai
            természetűek. Egyszer elmagyarázta nekem. A biológia alapproblémájával foglalkozik, az
            élet mibenlétével. Hogy miben különbözik az, ami él, attól, ami nem él, és micsoda
            átmenetek lehetségesek a két állapot között.</p>
         <p>- De ez még nem cáfolja meg a Roscoe-örökösök rettegését.</p>
         <p>- Igaz. De nem tudom elképzelni... nem tudom elgondolni, mi oka lehetne az earlnek, hogy
            meg akarja szerezni azt a vagyont? Hiszen nem vagyunk egészen szegény emberek. Egy Earl
            of Gwyneddhez egészen méltatlan volna, hogy erőfeszítéseket tegyen vagyona gyarapítása
            érdekében. Nagybátyám jellemével nem egyeztethető össze. Vagyont csak örökölni lehet és
            csak rokonoktól.</p>
         <p>- Esetleg más motívumok... bosszú, büntető igazság, vagy tudja Isten, mi...</p>
         <p>- Az egész valószinűtlen. Valami más titok lappanghat itt, doktor. Mit lehet tudni,
            micsoda ősi vérbosszú... hiszen mintha minden ősünk előjött volna ezekben a napokban...
            Pierce Gwyn Mawr pusztulást prófétál és látták az éjféli lovast..</p>
         <p>- Vannak az earlnek ellenségei?</p>
         <p>- Nem tudom. Oly keveset tudok róla egyáltalán. Osborne meg én csak három éve lakunk
            Llanvyganban, amióta édesanyánk meghalt. Azelőtt nagyon ritkán láttam. Csak azt tudom,
            hogy ő a legnagyszerűbb ember a világon. A régi nagy főurak lehettek ilyenek: akik
            azáltal, hogy voltak, a nélkül, hogy valami különöset tettek vagy mondtak volna,
            megmutatták a kornak, hogy van valami szebb élet az élet fölött. Nem lehet megmondani,
            mi az, amiért mindenki úgy tiszteli nagybátyámat. De ha van a nemes vérnek valami
            mélyebb értelme, akkor ő testesíti meg. Nem tudom elképzelni, hogy ellenségei lennének.
            Sokkal magasabban áll az emberek fölött, semhogy valakivel súrlódása lehetne. Ezért
            nincsenek barátai sem.</p>
         <p>Igen, én is éppen olyannak éreztem az earlt, mint ahogy Cynthia leírta. Vannak emberek,
            akik azért születnek, hogy mások boldogan szolgálják őket.</p>
         <p>Nehéz dolog az ilyesmit megmagyarázni, az oknélküli szimpátiákat, az egész összetett
            mágiát, ami engem Llanvyganhoz vonzott. Volt benne sznobizmus, volt benne szellemi
            kíváncsiság és egy kis szerelem is. És aztán vannak ilyen hűbéri szenvedélyek is az
            ember lelkében: szolgálat, tisztelet, odaadás.</p>
         <p>Ha kóbor lovag lettem volna, felajánlottam volna szolgálataimat a vár urának és szalagot
            kértem volna a várkisasszonytól, hogy pajzsomban viselhessem. Ó, ha kóbor lovag
            lehetnék!</p>
         <p>Megcsókoltam Cynthia kezét, aki megindulva nézett rám, lovagjára, a gótikus
            ablakkeretből, várkisasszony. Félig értelmes szavakat mondtam, amelyekben több volt,
            mint szerelmi vallomás: jobb részem boldog kiemelése a törmelékből, amelyet ráhullattak
            az évek. Kár, hogy oly mulandók a pillanatok, amikor az ember nemes és tiszta és az
            angyalokkal rokon - hogy elfutnak és az összetett, semmilyen Én marad, akiről nem lehet
            máskép beszélni, mint óvó gyengédséggel és enyhe iróniával.</p>
         
         <p>Csodálatosképpen a következő napok nagyon nyugodtan és kellemesen teltek. Semmi
            rendkívüli nem történt és éjszakánkint kialudtam magam. Az éjféli lovasokról nem
            beszéltek.</p>
         <p>A nyár még mindig gyönyörű volt, a park olyan szép, mint egy park, ahol egy fiatal
            lánnyal sétál az ember. Sokat tenniszeztem, fürödtem, napoztam, szóval oly nyugodtan
            nyaraltam a veszedelmek árnyékában, mint ahogy a halálos magasságú havasok alatt szoktak
            a gazdagok.</p>
         <p>Lassankint berendezkedtem a llanvygani könyvtárban is és folytattam a tanulmányaimat
            ott, ahol abbahagytam a British Museumban.</p>
         <p>A könyvtár csakugyan nagyon gazdag volt XVII. századi anyagban. Meghatva vettem a
            kezembe misztikus traktátusokat, amelyeket csak bibliográfiai leírásokból ismertem, mert
            a Museumban sem voltak meg.</p>
         <p>Feltűnően sok volt a XVII. századi német könyv. Különös érzéssel forgattam Simon Studion
            Naomachiáját, Paracelsus, Weigel, Johann Valentin Andreae eredeti kiadásait: ezeket a
            könyveket Asaph Pendragon hozhatta magával németországi fiatalkorából, ezek fölött
            tünődhetett barátjával, Robert Fluddal, és a régies gót betűk fölött felderengtek a
            természet mágikus titkai. Amint ültem a félhomályban, veszendő apró ember az óriási
            könyvespolcok árnyán, visszafordult processzióban vonultak a századok. Hol vannak a
            Stuartok és hol van Cromwell immár?... de megmarad a könyv és az ember örökös
            szomjúsága.</p>
         <p>Olyan volt, mintha csak ki kellene nyitnom egy ajtót és azon át Asaph Pendragon korába
            látnék. Időnkint valami furcsa, fájdalmas boldogság fogott el. Magamat éreztem
            csodálatosan öregnek, mintha itt felejtettek volna a foliánsok korából, hogy értetlenül
            bámuljak a mai emberekre.</p>
         <p>Szóval lírai voltam. Időnkint nagy gonddal összekomponáltam egy angol szonettet.
            Mondjuk, leírom ezt: szerelmes voltam Cynthiába. Talán így közelítem meg leginkább a
            valóságot, kétszeres hazugság árán. Mert nem voltam szerelmes és nem Cynthiába.</p>
         <p>Szerelmes nem szoktam lenni, csak egészen korai ifjúságomban fordult velem elő. De
            feltéve, hogy szerelemnek nevezhető az a kellemes ünnepélyesség, amelyet a
            vérkeringésemben éreztem, akkor sem Cynthiába voltam szerelmes, hanem a
            várkisasszonyba, Llanvygan leányába.</p>
         <p>A nő értékét a háttere adja meg, jó vagy rossz híre, volt szeretői, az idegen ország,
            ahonnan jött. A szerelem olyan, mint egy régimódi tájkép: előtérben egy kis figura, a
            hölgy, akit szeretünk - és mögötte hegyek és folyók, gazdag, értelemteljes nagy
            tájék.</p>
         <p>Cynthia tájéka Llanvygan volt és Pendragon, a walesi mesék és az angol történelem. Aki
            Cynthiát feleségül fogja venni, valami távoli sógorságba kerül Shakespeare és Milton
            mulhatatlan jambusaival.</p>
         <p>A valóságos Cynthia azonban nagyon egyszerű volt, melegszívű és közvetlen, mint az igazi
            arisztokraták közelről. Egyáltalán nem volt nagyvilági nő, távol állt tőle az
            elkényeztetett fiatal lány nagyigényűsége. Anyja nem régen történt halála miatt csak
            későn lépett be a társaságba és keveset járt emberek közé.</p>
         <p>Őszintén és leplezetlenül örült, hogy én Llanvyganban vagyok, ahol annyi deprimált és
            magányos hónapot töltött, és pajtásságunk napról-napra bensőségesebb lett. Szeretett
            sportolni, de nem szenvedélyesen, viszont éppolyan meggyőződéses gyalogló volt, mint én,
            és folkloreisztikus ismereteinek csillogtatása közben roppant kedvvel mutogatta meg
            nekem a környék nevezetesebb pontjait.</p>
         <p>Közlékeny volt. Lassankint kiismertem magam a garden-partykon, amelyeken résztvett és
            mindent megtudtam a barátnőiről. Cynthia nem volt valami nagy véleménnyel
            leánypajtásairól, akik nem foglalkoznak folklore-ral. Csak egy barátnőjét imádta, egy
            asszonyt, akinek a nevét nem mondta meg. Barátságukat valami romantikus titokzatossággal
            övezte és én féltékeny voltam.</p>
         <p>Joggal, mert a hang, amelyen Cynthia erről a nőről beszélt, a szerelem hangja volt. És a
            naiv Cynthia nem is tompította az érzelmeit, mert hiszen nőről volt szó. Ez a barátság
            nagyon izgatta a fantáziámat, mire Cynthia, hogy bosszantson, még titkolódzóbb lett.</p>
         <p>Többször felkeresett a könyvtárban is, de mindig csak rövid időre. Nem akart zavarni
            studiumaimban és én nem árultam el, hogy tanulmányaim mennyire lírai természetűek;
            vigyáztam a tekintélyemre.</p>
         <p>Egyszer mégis rajtakapott, amint felhalmozva magam elé egy csomó régi könyvet
            trance-szerű félálomban meredtem a bőrkötésen levő rózsakeresztes címerre.</p>
         <p>- Mit csinál? - kérdezte kissé ijedten.</p>
         <p>- A rózsakereszt... - mondtam.</p>
         <p>- Doktor, már rég meg akarom kérni, hogy meséljen a rózsakeresztesekről. Én csak annyit
            tudok, hogy az őseim azok voltak.</p>
         <p>- Más sem tud róluk sokkal többet, Cynthia. Abban minden forrás egyetért, hogy egy
            titkos társaság, a szabadkőművesek előfutárai nevezték így magukat Németországban, a
            XVII. században. De nekik még nem voltak emberbaráti és felvilágosodott célkitűzéseik,
            mint a szabadkőműveseknek. Aranyat akartak csinálni. Németországból Angliába származott
            át a rózsakeresztesség, Robert Fludd és a Maga őse, Asaph Christian, a hatodik earl of
            Gwynedd voltak a vezérei. Láthatatlanoknak nevezték magukat és valami furcsa
            megközelíthetetlenség őrzi most is az emléküket. Ahol az ember azt hiszi, hogy most
            rájuk bukkan végre, ott kiderül, hogy hamisítással vagy mesével van dolga... Descartes,
            a kortárs, bejárta egész Németországot, hogy egy eleven rózsakeresztesre találjon és
            nem sikerült neki...</p>
         <p>- De Maga biztosan mindent tud róluk, doktor.</p>
         <p>- Kedves. De biztosat nem lehet tudni. Nézze, ide kitettem magam elé azt a négy könyvet,
            amit legalább a kortársak authentikus rózsakeresztes dokumentumnak tartottak. Ez a
            vastag könyv a Chymische Hochzeit Christiani Rosencreutz.</p>
         <p>- Dear me, egy halálfej van a címlapján. Mi ez?</p>
         <p>- Allegorikus regény. Később maga a szerzője azt mondta róla, hogy csak misztifikáció,
            csak az aranycsinálókat akarta kigúnyolni. A mellett lehet, hogy komolyan gondolta.</p>
         <p>- És ez?</p>
         <p>- Ebben két kis traktátus van egybekötve. Hallatlanul értékesek, ez az első kiadás,
            Casselből, 1614-ből. Az egyikről, az Allgemeine Reformationról kétségtelen, hogy
            szatirikus irat, a szerzője mulatott a rózsakereszteseken és minden hasonlón. Marad a
            másik, a Fama Fraternitatis R. C., vagyis Roseae Crucis, «a rózsakeresztes testvériség
            hírneve». Ezt komolyan gondolták, de kik? És aztán itt van egy harmadik traktátus, a
            Confessio Fraternitatis R. C. Ezt is komolyan gondolták, de csupa sületlenség.</p>
         <p>- Mondja, doktor, ki is volt az a Rózsakereszt? Vagy már mondta?</p>
         <p>- Csodadoktor és alchimista, aki, a Fama Fraternitatis szerint, Arábiából magával hozta
            az összes rejtett bölcseséget, a Titkos Városból, ahol az arab tudósok éltek. De ez csak
            legenda. Azt se tudjuk, mikor élt, ha ugyan élt egyáltalán. Azután meghalt és
            eltemették, és ott kezd a legenda izgató lenni.</p>
         <p>- Mondja el. Tudja, hogy a hobbym a legendák.</p>
         <p>- De ez nem népmese. Valami egészen furcsa hangulata van. Engem nyugtalanít, és nem
            tudom megmagyarázni, miért. Idehallgasson, Cynthia. Rózsakereszt halála után tanítványai
            vették át a Szentlélek Házát, amelyet épített. Sok év mulva az akkori nagymester
            javításokat akart végezni az épületben... Tudja mit, lefordítom Magának ezt a részt a
            német szövegből:</p>
         <p>«... akkor ráakadt az emléktáblákra is, amelyek rézből voltak és a fraternitas minden
            egyesének és még néhány férfiúnak a nevét viselték. Ezeket a táblákat át akarta vinni
            egy másik, alkalmasabb terembe. Hogy hol és mikor halt meg Rózsakereszt testvér és hogy
            melyik országban van eltemetve, a régiek előtt titok volt és mi sem tudtuk. A táblából
            már most egy nagy szög állt ki és mikor erőszakkal kihúzták, magával húzott egy nagy
            követ a vékony falból, vagy incrustatiót, ami egy rejtett ajtó fölött volt és az ajtó
            meglepetésünkre láthatóvá lett, mire mi örömmel és vágyakozva lebontottuk a falat és
            szabaddá tettük az ajtót. Nagy betűkkel rá volt írva: POST CXX ANNOS PATEBO. (Százhúsz
            év mulva kinyílok.) Alatta a régi évszám. Aznap este annyiban hagytuk a dolgot... és
            reggel kinyitottuk az ajtót. Egy termet találtunk, melynek hét oldala és hét sarka volt,
            minden oldala öt láb, magassága nyolc láb. Ebben a teremben, jóllehet a nap sosem sütött
            belé, világos volt egy másik naptól, mely az igazi naptól eltanulta fényét és a szín
            közepén állt felül. A középen volt azonban egy sírkő, rajta egy kerek oltár, rézlappal
            befedve; rajta az írás: A. C. R. C. HOC UNIVERSI COMPENDIUM VIVUS MIHU SEPULCHRUM FECI.
            (Ezt a sírt építettem élve magamnak a világmindenség hasonmására)...»</p>
         <p>- Mit jelent ez?</p>
         <p>- A padló úgy volt beosztva, hogy a föld birodalmait, a mennyezet pedig az ég köreit
            ábrázolta. Ott találták a teremben a titkos könyveket, melyek a rózsakeresztesek végső
            bölcseségét őrzik és az eszközöket, melyek okkult mesterségük gyakorlásához
            szükségesek.</p>
         <p>- És?</p>
         <p>- A Fama Fraternitatis elbeszélése itt megszakad és másról kezd mesélni. Sejteti, hogy
            még sokat tudna mondani, ami azonban nem való a be-nem-avatottak fülébe... De a
            nem-authentikus rózsakeresztes írások úgy tudják, hogy felnyitották a sírt és
            megtalálták benne mesterük holttestét, egy hatalmas aggastyánt, akinek a testén nem
            fogtak a századok, épen feküdt a sírjában, mintha élne és aludnék.</p>
         <p>- Azt hiszem, értem, miért fogja meg Magát ez a történet... Nekem is olyan, mintha már
            hallottam volna. Ne nevessen ki: olyan walesi íze van. A walesi nép sosem tudott
            belenyugodni abba, hogy egy nagy embere meghalt. Sok monda van a sírban tovább élőkről,
            akik felkelnek majd, ha eljön a végzetes óra. Így vár Arthus király Avalon szigetén, így
            alszik elvarázsolva Merlin a bokorban, és teljes fegyverzetben így készül Véreskezű
            Owain a csatára...</p>
         <p>- Istenem, - mondtam - nemcsak a walesiek... olyan nehéz elképzelni, hogy valaki
            meghal.</p>
         <p>- Mondja, doktor, Magának még sosem jutott eszébe, hogy... mondjuk, hogy a halál...
            halottnak lenni... a testnek csak olyan átmeneti állapota, mint az alvás, mint a
            betegség, mint a fiatalság... hogy ha a testet konzerválni tudnák, esetleg elmúlnék
            magától. Gondoljon a clavellinára.</p>
         <p>- Nem gondolok.</p>
         <p>- Miért nem?</p>
         <p>- Mert nem tudom, mi az.</p>
         <p>- A clavellina egy átlátszó kis vízi állat, olyan fajta, mint a tengeri liliom. Ha az
            életkörülményei nem kedvezőek, lassankint visszafejleszti a szerveit: a feje, a szíve,
            a gyomra, mind visszanőnek és az egész állatból nem marad más, mint egy kis kupac. És ha
            a körülmények újra megfelelnek, a clavellina újra kifejleszti a szerveit.</p>
         <p>- Érdekes - mondtam. - Fludd metafizikája nagyon hasonlít ehhez a kis kupac-állathoz.
            Szerinte a szellem, az élet, időnkint visszavonul az anyagból. Az anyag is úgy
            keletkezett, hogy Isten, aki kezdetben az egész teret betöltötte, visszavonult önmagába
            és az üresen hagyott tér az anyag.</p>
         <p>- Úgy-e? Hát nem lehet, hogy az élet visszavonul a test egy pontjába és a többi halottan
            fekszik... amíg megint felébred... tudja, a mi jelmondatunk: hiszek a testnek
            feltámadásában. De látom, ez a téma nem tetszik Magának. Túlságosan kelta vagyok. Azt
            mondják, a kelta örökre lázad a tények zsarnoksága ellen... Inkább mondja meg, hogy mit
            is akartak tulajdonképpen ezek a rózsakeresztesek?</p>
         <p>- Hát a könyveikből nem igen derül ki. A hozzájuk csatlakozóknak minden jót ígértek.
            Különösen négy tudományukra voltak büszkék: az ásványok arannyá változtatására, az élet
            tetszésszerinti meghosszabbítására, távoli dolgok látására és egy kabalisztikus
            módszerre, amellyel minden titkot megfejthettek.</p>
         <p>- Amellett nem lehet azt mondani, hogy különösen népszerűek voltak - folytattam. -
            1623-ban például Párisban valóságos lelki epidémiává lett a rózsakeresztesektől való
            félelem. Az akkori restaurantokban és bistrokban vendégek jelentek meg és amikor
            fizetésre került a sor, egyszerűen eltűntek, vagy ha fizettek, az arany a távozásuk
            után sárrá változott. Jámbor francia kispolgárok éjszaka arra ébredtek, hogy egy
            titokzatos idegen ül az ágyuk mellett, azután eltűnik. A párisiak erre a sok
            szörnyűségre a szokott módon reagáltak: szidták az idegeneket. Attól félek, hogy
            helyenkint meg is verték őket.</p>
         <p>- Volt maga Franciaországban, doktor?</p>
         <p>- Voltam, hogyne, gyakran.</p>
         <p>- Franciául is úgy tud, mint angolul?</p>
         <p>- Körülbelül.</p>
         <p>Már sötétedett. De láttam, hogy Cynthia egyre növekvő elragadtatással néz rám.</p>
         <p>- Doktor, Maga olyan, mint az Encyclopaedia Brittanica. Mindent tud.</p>
         <p>- Rengeteget - mondtam idegesen.</p>
         <p>- Biztosan szanszkritul is tud.</p>
         <p>- Folyékonyan - mondtam. De Cynthia elhitte.</p>
         <p>- Biztosan ismeri az orosz regényírókat is. Meséljen nekem valamit Dosztojevszkijről
            vagy Bartók Béláról. Van egy barátnőm, az mindig róluk beszél.</p>
         <p>- Bartókot sose láttam - mondtam hazugul és megütődve tájékozatlanságán. - De az öreg
            Dosztojevszkijt nagyon jól ismertem. Az apámmal együtt járt elemibe és gyakran járt
            hozzánk vacsorára. Olyan szakálla volt, mint Pierce Gwyn Mawrnak.</p>
         <p>- Milyen jó Magának, hogy ilyen híres embereket ismert már gyerekkorában. Maga biztosan
            azt is meg tudja mondani, hogy miért hívják Aix-la-Chapelle-t németül Aachennek.</p>
         <p>Nem mondtam meg. Egyrészt azért, mert nem tudtam, és másrészt azért, mert hirtelen
            beleláttam Cynthiába és irtózatos dühös lettem magamra. A nők mindig becsapnak. Vannak
            pillanatok, amikor a nők teljesen úgy viselkednek, mintha emberek lennének. Ilyenkor a
            magamfajta jámbor filológus odaáll és elkezd magyarázni és elhiszi, hogy a nőt érdekli
            az, amit mesél. Pedig még nem fordult elő, hogy egy nőt valami szellemi dolog önmagáért
            érdekelte volna. Vagy a férfinak akar udvarolni azzal, hogy odafigyel, vagy pedig okulni
            akar és az még rosszabb. Az egyik nő pénzt akar kapni, a másik tudományt, de azt is csak
            érdekből: hogy magára vehesse a művelt nő attitüdjét, mint egy estélyi köpenyt.</p>
         <p>Felkeltem és dühösen járkáltam fel és alá. Cynthia elmerengve nézett a karosszékéből, a
            tekintete távoli volt, ábrándos és előkelő, mint egy walesi mese, Tündérországról, ahová
            mindig visszavágy az ember, aki ott járt egyszer álmában.</p>
         <p>És akkor, amint letárgyaltam magamban Cynthia szellemi értékét, egyszerre valami
            felszabadult bennem. Újra észrevettem, milyen szép és milyen fiatal. Nem tudok olyan
            nőhöz vonzódni, akit nagyon okosnak tartok. Valahogy úgy érzem, mintha homoszexuálizmus
            volna. De most, hogy tisztáztam, hogy Cynthia is csak egy a sok drága libácska közül,
            sürgősen udvarlásra fordítottam a dolgot.</p>
         <p>- Cynthia, - mondtam - úgy sajnálom azt a sok időt, amit könyvek közt töltöttem. Az élet
            elmegy; látja, egyszer csak felnőtt lettem, a nélkül, hogy észrevettem volna, hol
            történt, és egyszer csak öreg is leszek. És nem marad meg semmi. A memóriám el fog
            romolni és mindent el fogok felejteni, amit olvastam. Vissza fogok nézni az éveimre és
            látnom kell majd, hogy mindig egyedül voltam.</p>
         <p>A szobában sötét volt már. Az ablaknál álltam, az ablak előtt rendkívül hangulatos
            alkonyat vetítődött az égi vászonra. A szentimentális kijelentéseknek ilyenkor dupla
            hatóerejük van, az irodalom és a tapasztalataim szerint. Most áttérek a személyes
            érvekre.</p>
         <p>- Sose találtam senkit, aki megértett volna. Maga az első nő, Cynthia, akinek
            megmutathatom magam. Olyan, mintha valamikor a nővérem lett volna, vagy a feleségem.</p>
         <p>Az öreg Goethe forgott a sírjában.</p>
         <p>Cynthia ábrándosan felkelt és odajött hozzám az ablakmélyedésbe. Ez volt a jeladás,
            amire vártam. Most már tudtam, hogy nem fog pofonütni. De mielőtt összeszedve a
            bátorságomat, áttérhettem volna a tettekre, Cynthia elfogódott hangon megkérdezte:</p>
         <p>- Oh, doktor... logarithmussal is tud számolni?</p>
         <p>- Könyv nélkül - mondtam és magamhoz vontam.</p>
         <p>Megcsókoltam, Cynthia sokáig tiltakozás nélkül simult hozzám. Ragyogó tavaszi napok,
            csillogó tavak, kék egek siettek egymásra bennem, mintha vonaton ülnék. Az élet mégis
            szép.</p>
         <p>Végre kibontakozott. Egy pillanatig roppant zavarban nézett rám, aztán azt mondta:</p>
         <p>- Még mindig nem mondta meg, hogy miért hívják Aix-la-Chapelle-t németül Aachennek?</p>
         
         <p>Este féltizenegy volt. A szobámban ültem, meseszerűen kényelmes angol easy-chair
            fenekén, nem is ültem, hanem feküdtem inkább. Lusta voltam lefeküdni, szórakozott voltam
            olvasni.</p>
         <p>Az utóbbi napok eseményei összefolytak előttem valami aranyló köddé, melyből itt-ott
            érthetetlen szikrák ijesztgettek: a llanvygani kastély századokkal ringató
            atmoszférája, az Earl of Gwynedd vízi szörnyei, a rózsakeresztesek és Cynthia...
            Cynthia, gondoltam, holdistennő, égi királynő, új flörtöm, talán szerelmem valamikor -
            Angliai Erzsébetnek adták ezt a nevet a költők: Cynthia... az Earl of Gwynedd-ek vére
            folyik benne, századok rejtelmei, az ősi úr-fajta minden hegycsúcsos előkelősége, sarki
            fény. Gratuláltam magamnak, mint aki megcsókolta a sarki fényt, Angliai Erzsébetet és a
            régi szonetteket.</p>
         <p>Kopogtattak és Osborne lépett be. Őt is nagyon szerettem.</p>
         <p>- Bocsásson meg, láttam, hogy még világosság van Magánál.</p>
         <p>- Üljön le, - mondtam. - Valami baj van, hogy olyan komoly? Az Earl of Gwynedd...</p>
         <p>- Nagybátyám napok óta nem mutatkozik. Most másról van szó. Ha ez sokáig így megy, még
            én is babonás leszek. Azt tudja, doktor, hogy az öreg Habakuk próféta másnap eltűnt,
            miután kitört rajta az apokalipszis?</p>
         <p>- Igen, hallottam. A Reverend csodálatos magyarázatokat fűzött hozzá.</p>
         <p>- Én megtaláltam az öreget... De mit beszéljek? Nem volna kedve egy kis kirándulásra? Én
            nem tudok ugyanis a dolgon kiokosodni...</p>
         <p>- Már veszem is a kabátomat.</p>
         <p>- Szólok Maloneynak is, ha még nem alszik. Egészen neki való dolog.</p>
         <p>Maloney szobájából világosság látszott. Kopogtattunk, majd a bujj be felszólításra
            benyitottunk.</p>
         <p>A villany égett, de Maloneyt nem láttuk sehol. A láthatatlanná váló rózsakeresztesek
            jutottak eszembe.</p>
         <p>- Hol van ez az ember? - kérdezte Osborne. - Hiszen most mondta, hogy jöjjünk be.</p>
         <p>- Már jövök, - hallatszott Maloney hangja, valami meghatározhatatlan helyről, de
            kétségkívül nem a szobából.</p>
         <p>Egy pillanat mulva a nyitott ablak keretében két láb jelent meg, felülről lefelé lógva,
            majd a hozzátartozó Maloney, fekete dresszjében, beugrott a szobába.</p>
         <p>- Treniroztam - mondta egykedvűen.</p>
         <p>- De miért éjszaka? - kérdeztem.</p>
         <p>- Mi connemaraiak mindig éjszaka mászunk sziklát. Ha az ember nem lát, kénytelen az
            ösztöneire bízni magát, és az ösztönök nem csalnak. És ha nincs szikla, jó a fal is, meg
            a fák, a parkban.</p>
         <p>- All right. Jöjjön velünk és nézze meg, mit csinál az öreg Habakuk próféta. Hozza
            magával a sziklamászó kötelét is.</p>
         <p>Beültünk a Delageba és vagy húsz percig mentünk a holdvilágos országúton. Osborne
            leállított.</p>
         <p>- Innen menjünk gyalog, nehogy megzavarjuk. Nem kell, hogy észrevegyen bennünket. Tegnap
            sem látott meg.</p>
         <p>Egy darabig továbbmentünk az országúton, szótlanul. A nagy csend, a távol sötétedő óriás
            hegyek, az ezüst holdvilág, megfogott bennünket. Felettünk tornyosodott ijesztő
            magasságban a szikla, melynek az ormán Pendragon romjai álltak.</p>
         <p>Osborne letért az országútról, nekivágtunk a bozótnak. Vagy negyedóráig küzködtünk az
            ágakkal, csúsztunk meredek lejtőkön, aztán egy magas kőfal előtt álltunk.</p>
         <p>- Ez a romja annak a régi falnak, - mondta Osborne - ami valaha egész Pendragont
            körülvette. De hol is van a nyílás, jobbra vagy balra?</p>
         <p>Egy idő mulva megtaláltuk a nyílást.</p>
         <p>- Nézzék meg, - súgta Osborne - a falon látszik, hogy ezt a rést nemrégiben bontották.
            Azelőtt meg kellett kerülni a falat, ha az ember a Llyn-y-Castelhez, a kastélytóhoz
            akart jutni. Ki bonthatta ezt a rést és minek? És most jöjjenek olyan csöndben, mint
            Bőrharisnya, mikor lopózkodik.</p>
         <p>Maloney hangtalanul kúszott és gyorsan. Alattam bizony folyton recsegtek az ágak és
            útitársaim gyilkosan néztek rám.</p>
         <p>Egy meredek fal elé értünk.</p>
         <p>- Erre fel kell másznunk - mondta Osborne. - A szikláról kitűnően látjuk az egész tavat
            és minket nem láthatnak.</p>
         <p>Mielőtt ráértem volna tünődni, hogy is fogunk oda feljutni, Maloney már fent is volt.
            Leoldotta a derekán levő kötelet és felhúzott minket, Osbornet könnyen, engem némi
            nehézségek árán.</p>
         <p>- Magából is gyenge egy majom lenne - mondta megvetően.</p>
         <p>A szikla alatt, a másik oldalon, csillogott a kis tó a holdfényben. Sose láttam semmit
            sem, ami ennyire túlvilági lett volna. Köröskörül magas fák őrizték a habok nyugalmát,
            szembe velünk az óriási kőszál Pendragon alatt. Olyan volt a tó, mint a mesebeli tavak,
            melyeknek a fenekén a tündér korálkastélya áll.</p>
         <p>A tó közepén, furcsa teknőszerű kis csolnakban, ott ült az öreg Pierce Gwyn Mawr.
            Összefont karral ült, karját elfödte nagy fehér szakálla. Mozdulatlanul meredt maga elé.
            A szeme félig behunyva. Talán aludt.</p>
         <p>- Mit csinál itt az öreg gentleman? - kérdezte Maloney nyugtalanul.</p>
         <p>- Nem tudom, - mondta Osborne. - Talán a Tylwyth Teget várja, a tündért, aki a tóban
            lakik. Mindenesetre vár. Várjunk mi is.</p>
         <p>Sokáig vártunk ott, a sziklán hanyatfekve. Maloney nyugtalankodott, proponálta, hogy
            dobjunk be valamit a tóba, hogy az öreg felébredjen, vagy menjünk el. A hely
            különössége nyilván úgy hatott ösztönös természetére, mint a kísértet a kutyákra.</p>
         <p>De Osborne meg én önfeledten néztük a mondaszerű látványt, nem tudtuk a szemünket
            levenni róla. Mintha az Andersen-mesék egy megéledt illusztrációja lett volna. A
            gyermekkorom kelt fel bennem, mint távoli hegedűszó.</p>
         <p>Egyszerre az öreg felemelte a két karját és énekelni kezdett. Furcsa sipító
            aggastyán-hangja nem fűzte össze melódiává a hangokat, egy-egy hang nyujtva felszakadt
            belőle, aztán jött a másik hang, az előzőtől függetlenül, és az egész rendkívül
            idegenszerű volt, nem is ének, hanem ráéneklés. A szöveget nem értettem, walesiül
            volt.</p>
         <p>És akkor hirtelen, szemben velünk, a tó tulsó partján, szétvált a bozót. Valaki kilépett
            a tó partjára. Az öreg abbahagyta az éneklést, odafordult és mélyen, nagyon mélyen
            meghajolt ültében.</p>
         <p>Az újonnan érkező most már kint állt egy kis kiszögelésen, a holdvilág ráhullt és jól
            lehetett látni minden vonását.</p>
         <p>Hatalmas, csaknem emberinél nagyobb aggastyán volt, fekete testhez álló régi spanyol
            viseletben. Abban a ruhában, melyet a kastély éjszakai őrei viseltek. Csak a gallérja
            volt más, nagy fehér malomkő-gallér. És az arca... szoborarc volt, valami ősi-ősi,
            időtlen arc, egy arc, amely gyönyörű szép volt magasztos méltóságában, de nem volt benne
            semmi emberi. Egy északi isten zordon, érzéstelen arca volt.</p>
         <p>Az idegen megszólalt, csendes átható hangon, walesiül. Pierce elővette evezőjét és
            gyorsan a part felé hajtotta csolnakát. Kiszállt, a csolnakot egy fához erősítette és
            kezet csókolt az idegennek. Azután eltűnt a bozótban. Az idegen tovább állt egy
            darabig.</p>
         <p>Lassan a mi sziklánk irányába fordult. Azután mereven nézett mifelénk, mintha látna
            minket. Maloney rémült arccal kapaszkodott a karomba. Valami szörnyű feszültsége volt
            ennek a fedezékből való farkasszemnek. Úgy éreztem, egy pillanat és előugrom. Maloney
            furcsa csendes hangokat adott.</p>
         <p>Az idegen megfordult és eltűnt a nagy fák homályában.</p>
         <p>- Mehetünk - mondta Osborne.</p>
         <p>Sietve leereszkedett a szikláról, mi utána. Átvágtunk a bozóton, át a falon, vissza az
            országútra.</p>
         <p>Maloneynak sehogyse tetszett a dolog.</p>
         <p>- I say... nézzük meg legalább, hogy hová mentek.</p>
         <p>De Osborne leintette.</p>
         <p>Csaknem futólépésben siettünk a Delage-kocsi felé, mely egyedül, de rendkívül
            barátságosan várt minket az országúton. A kastélytó, a fal, a kísérteties öregek után
            oly megnyugtató volt az autó: a technika diadala, drága, jó, otthonos huszadik
            század.</p>
         <p>Hazafelé hajtottunk erős tempóban. Egyszercsak egy fordulónál Osborne megállította a
            gépet.</p>
         <p>- Odanézzenek - mondta és felmutatott Pendragonra, melyet innen jól lehetett látni.</p>
         <p>A vár öregtornyában, kétségtelenül, minden optikai csalódást kizáró módon, világosság
            volt.</p>
         <p>- Ki lakik ott fent? - kérdeztem.</p>
         <p>- Kétszáz éve nem lakik ott senki, úgy tudom - mondta Osborne és újra megindította a
            gépet. Látszott rajta, hogy erősen fel van indulva és nem akar beszélni, nehogy elárulja
            magát. Csendben értünk be a llanvygani kastélyba.</p>
         <p>- Jőjjenek fel hozzám egy pohárra - mondta Osborne.</p>
         <p>Miután vizespoharakból felhajtottunk egy háromszoros adag whiskyt, amit úgy éreztük, jól
            megérdemeltünk, Osborne feszültsége végre felengedett.</p>
         <p>- Üljenek le. Hát mit szólnak mindehhez? - kérdezte.</p>
         <p>- Mit szól hozzá Maga, az a kérdés - mondta Maloney. - Én azt hiszem, Maga ismeri a szép
            öregurat. Valahogy hasonlítanak is egymáshoz. Biztos egy nagybátyja, vagy pedig a
            boldogult nagypapájának a szelleme.</p>
         <p>- Legyen Jack Robinson a nevem, ha valaha láttam - mondta Osborne.</p>
         <p>- Pedig az öregúr tudta valahogy, hogy ott vagyunk. Úgy nézett felénk, mintha látna
            minket. Nem tudom, miért, de csuda rossz érzés volt.</p>
         <p>- Hová mehettek? - tünődött Osborne. - A tó túlsó partjáról nem lehet sehová se jutni.
            Húsz lépéssel a tó mögött kezdődik a szikla, amelynek a tetején van Pendragon. Nem tudok
            mást elképzelni, mint hogy van valami titkos feljárat a várba. Mire mi a fordulóhoz
            értünk, ők már fent voltak és ők világítottak az öregtoronyban.</p>
         <p>- Ez lehetséges - mondtam. - Még sosem olvastam régi várról, amelynek ne lett volna
            titkos kijárata. Sőt nemcsak a regényekben, hanem igazán volt. Ez egyike a ritka
            eseteknek, amikor élet és irodalom közt bizonyos szerves összefüggés mutatkozik.</p>
         <p>- Akkor a mi dolgunk egészen egyszerű - mondta Maloney. - Holnap világosságban
            megnézzük a tó tulsó partját. Tizet egy ellen, hogy megtalálom a titkos kijáratot. Mi
            connemaraiak nagyon erősek vagyunk ilyesmiben.</p>
         <p>- Mindenesetre fel kell mennünk Pendragonba is, - mondtam - megnézni, hogy ki lakik ott
            fent.</p>
         <p>- Well, well, - mondta Osborne - valami tiltakozik bennem ez ellen a terv ellen. Mert
            nézzék: tegyük fel, hogy ott fent lakik az a valaki, akit ma a tó mellett láttunk. Már
            most akár ember, akár kísértet az illető; annyi kétségtelen, hogy gentleman. Van-e
            jogunk zavarni őt meghívás nélkül?</p>
         <p>- Értem a felfogását - mondtam. - My home is my castle. Még inkább, ha valakinek a vár
            az otthona. De viszont vegye tekintetbe, hogy Pendragon vára bizonyos fokig az Öné, mint
            a gwyneddi earlség várományosáé. Önnek több joga van ott tartózkodni, mint bárki másnak,
            nem számítva az Earl of Gwyneddet.</p>
         <p>- Valami van benne - mondta Osborne. - Alszom rá egyet.</p>
         <p>- Még egy kérdés - mondtam. - Hogy jutott eszébe tegnap, hogy meglátogassa a
            kastélytavat? Sosem említette, hogy kedvenc sportja az éjszakai kirándulás.</p>
         <p>- Egyáltalán nem szeretem ezt a sportot. Éjszaka aludni szeretek, bármily nyárspolgárian
            is hangzik. De annak is megvolt a maga története, hogy miért mentem el a
            Llyn-y-Castelhez. Idenézzenek.</p>
         <p>Kizárta az íróasztalát és kivett belőle egy kis papírdarabot.</p>
         <p>- Ez tegnap reggel a kis Rover hűtőjére volt ragasztva.</p>
         <p>Megnéztem a papírt. Különös régies írás volt rajta, olyan, amilyent a British Museumban
            látni a XVII. századi kéziratokon. Ma már senki sem tud ilyen kanyargósan írni. A kezünk
            azóta másképp alakult.</p>
         <p>Ez állt a cédulán:</p>
         <p>«Pendragon, forte si vellis videre Petrum senem vade ad lacum castelli media nocte ubi
            et alium rerum mirabilium testis eris.»</p>
         <p>- Ez spanyolul van, - mondta Maloney - és én sajnos sose tudtam megtanulni ezt a
            nyelvet.</p>
         <p>- Dehogy, latinul van - mondta Osborne és lefordította.</p>
         <p>«Pendragon, ha látni akarod az öreg Pétert (vagyis Piercet), menj a kastélytóhoz
            éjfélkor, ahol más csodálatos dolgoknak is a tanuja leszel.»</p>
         <p>- Feltéve, - mondta Maloney a fejét rázva - hogy ezt a levélkét a szép öregúr írta, azt
            kell gondolnom, hogy az illető foglalkozására nézve tanár lehet, mert különben miért
            írna latinul. Mindenesetre csuda nagyképű alak.</p>
         <p>- Hátha nem tud angolul - mondta Osborne.</p>
         <p>- Vagy pedig... - kiáltottam fel hirtelen, de azután elhallgattam. Ötletem butasága
            Maloneyt is felülmúlta.</p>
         <p>Az jutott eszembe: hátha az, aki írta, az idegen a tó partján, olyan öreg, vagyis inkább
            olyan régi, ancient, hogy nem értenénk meg régies kifejezéseit, ha angolul írna. Azért
            választotta az időtlen, az örök-egy nyelvet, a latint. De persze nem mondtam el ezt az
            őrültséget, ami csak filológusnak juthat az eszébe.</p>
         <p>- És tegnap is látta már a szép öregurat? - kérdezte Maloney.</p>
         <p>- Nem, - felelte Osborne - tegnap csak Habakukot láttam, éppúgy ült a teknőjében, mint
            máma. Az a valaki nem jött. De lehet, hogy eljött, csak én nem vártam meg.</p>
         <p>Azután aludni mentünk, mindenki a maga módján elmélkedve a történteken. Maloney
            bizonyára azon törte a fejét, melyik a legnagyszerűbb, legconnemaraibb módszer,
            amellyel aggastyánokat lehet fogni.</p>
         
         <p>Másnap reggel egy kisfiú keresett a faluból. A Rev. Dafyd Jones küldte. Egy levelet
            adott át, melyből kiderült, hogy a reverend nagyon sürgősen és fölötte bizalmasan akar
            beszélni velem. Kért, hogy keressem fel tíz órakor a templom mögötti kis temetőkertben
            és elnézésemet kérte, cirkalmas módon, de nagyon fontos dologról van szó.</p>
         <p>Nem tudtam elképzelni, mi lehet. Miféle nemlétező rémek ellen kérhet tőlem segítséget ez
            az ideges, menekülő, vizionárius ember. Azután eszembe jutott a tegnap esti tó és
            izgatottan siettem le a faluba.</p>
         <p>A kis temetőt örök nyugalomra invitáló szép fáival, a templom mögött, nem volt nehéz
            megtalálnom. A reverend már ott sétált fel és alá. Nem vette észre, hogy jövök.
            Gesztikulált önmagának. Nem nagyon, csak úgy szelíden, amennyire egyházi méltóságával
            és Angliával összeegyeztethető volt. Azt gondoltam, a vasárnapi prédikációjára
            készül.</p>
         <p>Amikor megszólítottam, úgy összerezzent, hogy én is megijedtem.</p>
         <p>- Igen, igen, igen, igen - hadarta. - Uram, ön híres orvos.</p>
         <p>- Uram, én nem vagyok híres orvos - mondtam megdöbbenve. Ezek összebeszéltek, hogy
            orvosnak néznek.</p>
         <p>- Értem - mondta a lelkész. - Titok. Az earl titokban tartja munkálkodását. De hiába.
            Teljesen hiába. Mert ime napfényre jutott. Ami nem viseli el a napfényt. Uram, tudja,
            mit fogtak ma reggel a kastély-tóban?</p>
         <p>- Ó, a kastély-tóban? Mit?</p>
         <p>A reverend diadalmasan nézett rám, mint aki leleplezett.</p>
         <p>- Come along.</p>
         <p>Sietős léptekkel bevezetett egy kis kunyhóba, ahol a sírásó rosszindulatú szerszámai
            álltak. Barátságtalan, homályos és nyirkos hely volt. A sarokban egy kis asztal állt, és
            azon valami feküdt, ami, a nélkül, hogy láttam volna, nagyon rossz érzéseket keltett
            bennem a félhomályban.</p>
         <p>- Ezt fogták - mondta a reverend és zseblámpájával rávilágított.</p>
         <p>Az earl egyik szörnyetege feküdt ott, élettelenül.</p>
         <p>Most nem volt átlátszó. Zavaros és határozatlan körvonalú massza volt, egy oszlásnak
            induló kocsonya. Egyszerűen förtelmes volt.</p>
         <p>- Ismeri? - kérdezte a lelkész.</p>
         <p>- Igen. Az earl egyik csoda-állatja... Hogy kerül ez a kastély-tóba?</p>
         <p>- Azt Magának kell tudnia...</p>
         <p>- Nekem?</p>
         <p>- És a Maga halhatatlan lelkéhez fordulok, hogy tegyen valamit. Ez így nem mehet tovább.
            Én nem szólhatok. Én mindenben az earltől függök. Uram, Magának kell valamit tennie.
            Elég iszonyat, hogy az earl a kastélyban űzi istentelen kísérleteit. Ne fertőztesse meg
            Isten szabad tavait ezekkel a kimondhatatlan szörnyetegekkel.</p>
         <p>- Hogy találták meg ezt a szörnyet?</p>
         <p>- Megmondom azt is. Tudja, hogy Pierce Gwyn Mawr eltűnt? Valaki, egy félőrült paraszt,
            azt mesélte, látta Pierce szellemét, amint a kastély-tavon csolnakázott holdvilágos
            éjszakán. Nem volt egyedül...</p>
         <p>A reverend a karomba kapaszkodott, körülnézett és suttogva folytatta.</p>
         <p>- Nem volt egyedül. Volt vele valaki. Egy óriás, azt mondja, különös fekete ruhában,
            mint a kastély éjszakai őrei. Először azt gondoltam... igen, azt kellett gondolnom...
            hogy az éjféli lovas. De most már tudom, hogy kicsoda volt. Ez a szörnyeteg
            elárulta.</p>
         <p>- Ki volt?</p>
         <p>- Hát ki lehetett más, mint az Earl of Gwynedd. Ő rejtette el a szörnyeteget a
            kastély-tóba. Hajnalban elmentünk a tóhoz. A hullámok kivetették...</p>
         <p>De nem volt az Earl of Gwynedd, mondtam magamban. Hasonlított az earlre, de mégis
            egészen más volt. Vagy ki tudja...</p>
         <p>De nem szóltam egy szót sem éjszakai tapasztalataimról. Nem belekeveredni, nem
            belekeveredni... Bátky János Budapestről, semmi közöm az egészhez... Pusztán
            tudományos kíváncsiság...</p>
         <p>- Ön híres orvos, - kezdte el egyszerre a reverend, megváltozott, prédikálós hangon. -
            Orvosi erkölcse kötelezi, hogy ne ártson, hanem használjon a szenvedő emberiségnek. Én
            pedig, mint a lelkek orvosa, intem, felszólítom, oldó és kötő hatalmamnál fogva
            parancsolom Önnek, hagyjon fel szörnyű kísérleteivel.</p>
         <p>- Uram, Ön téved...</p>
         <p>- Nem tévedek, mindent tudok. Az állat neve axolotl, Mexikóban él, az earl amerikai
            útjából hozta magával. Ott sokkal kisebb. Az earl valami titkos, természetellenes módon
            tízakkorára növeli őket, mint amekkorára Isten teremtette. Ökörpajzsmirigykivonattal.
            Szörnyűség.</p>
         <p>- Miért szörnyűség?...</p>
         <p>- ... Azt is tudom, mit művel az earl ezekkel az állatokkal. Felfüggeszti az
            élettevékenységüket. Megfagyasztja őket. Megmérgezi őket. Azután újra feltámasztja
            őket. Van olyan axolotlja, amelyik már tízszer halt meg és még mindig él.</p>
         <p>- Csodálatos!</p>
         <p>- Azt is tudom, miért teszi ezt az earl.</p>
         <p>- Miért? - kérdeztem, megragadva a karját.</p>
         <p>- A Pendragonok jelmondata, vagyis inkább a Pendragon-ház átka: Hiszek a testnek
            feltámadásában. Ezen a hittételen mentek tönkre a ház legkiválóbbjai, Asaph Pendragon,
            Bonaventura Pendragon és a mostani earl, Owen Alastair.</p>
         <p>- Hogy lehet egy hittételen tönkremenni?</p>
         <p>- Az earl addig rágódott ezen, míg értelme el nem homályosult. Nem érti az összefüggést?
            Hatalmat akar magának, hogy feltámassza a halottakat... a halott earleket, akik
            Pendragon mélyében nyugosznak.</p>
         <p>Most már biztos voltam benne, hogy őrülttel van dolgom. «Valami enyhe abnormitás kell
            ahhoz, hogy valaki átléphesse Llanvygan küszöbét», mondta Osborne.</p>
         <p>- Bocsásson meg, Reverend, hogy közbevágok. Az earl szokott Önnel beszélni
            kísérleteiről?</p>
         <p>- Az earl? Hová gondol? Az earl hülyének tart engem. Annak köszönhetem a parókiámat.
            Okos papot nem viselne el a közelében.</p>
         <p>- Hát akkor honnan tudja ezeket a dolgokat?</p>
         <p>- Dr. McGregortól, szegénytől.</p>
         <p>- Kitől?</p>
         <p>- Dr. McGregortól.</p>
         <p>McGregor... Honnan ismerem? Persze, ez az a név, amit a titokzatos telefonáló mondott a
            tulsó kagylón.</p>
         <p>- Ki volt az a Dr. McGregor?</p>
         <p>- Nem tudja? Hát az a fiatal orvos, aki itt volt pár hónappal ezelőtt és segített az
            earlnek a kísérleteiben. Nagyon derék, kedves skót volt, a kísérleteitől eltekintve.
            De... szerencsétlenül is járt. Autószerencsétlenség. Meghalt. Az Ön elődje, gondolja
            meg, amíg nincs késő. Uram, gondoljon halhatatlan lelkére. Úgy-e, számíthatok Önre?
            Látom a szemén, hogy Maga kérges külseje alatt emberi, megértő szívet hord... Igérje
            meg...</p>
         <p>Szent Isten, hagyjon békében ez az őrült. Mi közöm mindehhez, a kastély-tóhoz, a
            kocsonyás dögökhöz... Még délután elutazom.</p>
         <p>- Reverend... becsületszavamra mondom, nem vagyok orvos. Úgy éljek. A papám meg a mamám
            meg a nagynénik ugyan azt akarták, hogy orvos legyek, de nem volt hozzá semmi
            tehetségem.</p>
         <p>- Nem orvos? - kérdezte a lelkész mély megdöbbenéssel. - Hát mi?</p>
         <p>- Hm. Azt nehéz meghatározni. Mondjuk egyszerűen, hogy hisztorioszociografus. Vagy
            valami hasonló. De semmi esetre sem orvos. Becsületszavamra, életemben nem láttam még
            boncolást.</p>
         <p>A reverend a fejéhez kapott.</p>
         <p>- Újabb komplikációk... Hisztoriomicsoda... akkor miért hagyott ennyit beszélni? Ilyen
            szörnyűséges titkokról... bocsásson meg... nagyon örültem a szerencsének, nagyon...</p>
         <p>- Részemről rendkívül.</p>
         <p>Nagy lélekzetet vettem és elsiettem.</p>
         
         <p>Délután csakugyan elindultunk Pendragonba.</p>
         <p>Amint a falun áthajtottunk, találkoztunk a Rev. Dafyd Jonesszal. Megálltunk egy kis
            beszélgetésre, amint illett.</p>
         <p>- Mondja, Padre... mikor volt fenn utoljára Pendragonban? - kérdezte Osborne.</p>
         <p>- Ó, nagyon régen. Már öt hónapja, hogy itt járt néhány archeológus, akiket
            felvezettem.</p>
         <p>- Nem hallott róla, hogy valaki lakik most fent, a romok között?</p>
         <p>- De igen - mondta némi habozás után, idegesen. - Többen látták már, hogy világosság van
            az öregtoronyban.</p>
         <p>- Milyen vélemény alakult ki, ki az, aki ott lakik?</p>
         <p>- Nem mondunk semmit, kérem. Az utóbbi időben az earl gyakran járt fel Pendragonba.
            Lehet, hogy ő az, aki ott tölti az éjszakát. Lehet, hogy valaki vendége van ott fent. De
            nem illik kutatni utána.</p>
         <p>Zavartan nézett maga elé.</p>
         <p>- Mégis, - mondta Osborne - nem látszik valószínűnek, hogy a faluban ne kommentáljanak
            egy ilyen különös tényt. Mondja el bátran, hogy mit beszélnek.</p>
         <p>- Osborne, csak nem gondolja, hogy én odafigyelek a parasztok ostoba pletykálkodására -
            mondta elpirulva. - Különben is, az earl a vár tulajdonosa, azt teszi, amit akar. És nem
            is tudom elképzelni, hogy egy ilyen gentleman, mint az earl, hölgybarátait olyan kietlen
            helyen vendégelné, mint Pendragon.</p>
         <p>Osborne elnevette magát.</p>
         <p>- Hölgybarátait?! Az nem valószínű. A Pendragonok a hölgyekkel legfeljebb házasság
            formájában foglalkoznak, akkor se szívesen... Bennünk az a terv fogamzott meg, hogy
            felmegyünk Pendragonba. Nem tart velünk, Padre? Esetleg szükség lesz Magára, egy kis
            ördögűzés végett.</p>
         <p>A lelkész elsápadt.</p>
         <p>- Osborne... csakugyan fel akar menni Pendragonba?</p>
         <p>- De igen. Nem látom semmi akadályát.</p>
         <p>- Ó, jóságos egek... - a lelkész a kezét tördelte - lehetetlen, lehetetlen... drága
            nővérem, amint tudja, egészen különös tehetségekkel van megáldva...</p>
         <p>- Tudom.</p>
         <p>- Éppen ma reggel mondta...</p>
         <p>- Well?</p>
         <p>- Hogy Önt halálos veszedelem fenyegeti, ha Pendragonba megy.</p>
         <p>- Szenzációs. Honnan tudja?</p>
         <p>- Gondolja meg, hogy azt a multkori merényletet is előre tudta, ami majdnem az earl
            életébe került. De akkor nem szóltam, mert nem bíztam eléggé nővérem képességeiben és
            nem akartam felesleges riadalmat kelteni vagy babonásnak látszani. Eléggé fúrt is a
            lelkiismeretem azután kishitűségemért.</p>
         <p>- Mondja, Padre... nem beszélhetnénk a dologról magával Miss Jones-szal?</p>
         <p>- Dehogynem, az lesz a legjobb. Nagyon meg leszünk tisztelve, ha felkeresik szerény
            hajlékunkat.</p>
         <p>Leszálltunk. Pár lépésre voltunk a paplaktól, betértünk.</p>
         <p>Miss Jones a hátsó szoba ablakában ült és bocsánatot kért, hogy ülve fogad minket. Az
            aprócska hölgy teljesen eltűnt a takarók tömege alatt, csak keskeny, hosszú, rendkívül
            csúnya arca látszott ki. Szeme a rövidlátók és vizionáriusok intenzív, befelé fordult
            tekintetét hordozta.</p>
         <p>- Jane, - mondta a lelkész nyugtalanul - Osborne fel akar menni Pendragonba.</p>
         <p>Az öreg hölgy arca úgy eltorzult, mint akit villanyos ütés ért. Artikulálatlan hangokat
            adott. Nagynehezen visszanyerte beszélőképességét és azt mondta:</p>
         <p>- Drága, drága, drága Osborne, ne menjen fel Pen-Annwnba. Mert Pen-Annwn az, a pokol
            feje. Az egész Pendragon-ház egy szörnyű fordulat előtt áll, mindannyiuk
            életveszedelemben forognak. Magára különösen az végzetes, ha Pen-Annwn területére
            lép.</p>
         <p>- Nagyon köszönöm, hogy ennyire aggódik értem, Miss Jones. De úgyis, mint az érdekelt
            felet, és úgyis, mint a jóslattudomány nagy barátját, nagyon kiváncsivá tesz, hogy
            honnan tudja Ön ezt olyan határozottan, mintha az ujságban olvasta volna?</p>
         <p>Az öreg hölgy nagyon nyugodt és komoly lett.</p>
         <p>- Hisznek Önök az álmokban? - kérdezte.</p>
         <p>- Én nem - mondta Osborne. - Ha hinnék bennük, akkor már rég ijesztő tapasztalatok értek
            volna a hölgyek körül. Nagyon sokszor álmodom egy hölgyről, akiről kiderül, hogy nincs
            arca. Azután, hogy fel akarok menni egy lépcsőn, és mindig lecsúszom. De a valóságban
            még sohase csúsztam le egy lépcsőről sem.</p>
         <p>- Én hiszek az álmokban - mondtam.</p>
         <p>- Lám - mondta az öreg hölgy.</p>
         <p>- Pszichoanalitikus alapon.</p>
         <p>- Tessék? - kérdezte a világtól elmaradott Miss Jones.</p>
         <p>- Well, az olyan illetlen dolog, hogy csak egészen fiatal lánykáknak érdemes
            elmagyarázni.</p>
         <p>- Már akár hisznek, akár nem, - mondta Miss Jones - ha nem hisznek, nagyon rosszul
            teszik.</p>
         <p>Nem mertünk tovább tréfálni, látszott, hogy a hölgy mélyen meg lenne sértve, ha nem
            vennénk teljesen komolyan.</p>
         <p>- Kérem, Miss Jones, mesélje el az álmát és magyarázza is meg - mondta Osborne.</p>
         <p>Az öreg hölgy arca megelégedett kifejezést öltött.</p>
         <p>- Húzzák közelebb a székeiket és figyeljenek jól ide. Az elmult éjjel azt álmodtam, hogy
            fiatal lány vagyok, és kint sétálok a folyó partján. Nagy, lehajtott florentin-kalap
            volt rajtam.</p>
         <p>Mindenesetre nehéz volt elképzelni.</p>
         <p>- És Arthur Evans... Ismerték Maguk Arthur Evanst? Nem, nem is ismerhették... de nem
            fogok mindent elmondani, csak a legfontosabbat. Szóval, azt mondtam Arthurnak, hogy csak
            menjen nyugodtan, mindjárt jövök. És akkor egyszercsak ott állt mellettem a kutya...
            Értik? A kutya.</p>
         <p>Az öreg hölgy köhögni kezdett, igen szuggesztiven és szívhezszólóan.</p>
         <p>- Engedelmet kérek, milyen kutya? - kérdezte Osborne, mikor Miss Jones kiköhögte magát.
            - Ez itt? - és rámutatott a félhalott pekingire a hölgy lábánál.</p>
         <p>- Dehogy, ez nem kutya, ez angyal. A kutya állt ott, hát nem érti? A fehérszőrü,
            vörösfülü kutya.</p>
         <p>- Ja úgy.</p>
         <p>- Nagyon megijedtem. De nem tudtam elszaladni. Akkor a kutya rámnézett és azt kérdezte:
            «Mit ettél ebédre?» «Karfiolt» mondtam «és kávét. Ja, meg egy kis epertorta is volt»
            mondtam, mert nem akartam becsapni. «Fiatal hajtást kell enni», mondta a kutya, «az
            nagyon egészséges. Én ma azt eszem.» «És hol van a fiatal hajtás?» «A fejemben» mondta a
            kutya. Csakugyan a fejéből valami zöld nőtt ki. Erre úgy megrémültem, hogy
            felébredtem.</p>
         <p>- Nagyon érdekes és tanulságos történet, - mondta Osborne. - Különösen a torta tetszett
            nekem. Mondj igazat, és beverik a fejed. Csak azt nem értem, hol vagyok én és
            Pendragon?</p>
         <p>- Nem érti? Igazán nem érti? Pedig nem lehet világosabb. A kutya, úgy-e tudja, ne
            tetesse magát, Osborne, a Cwn Annwn volt, a pokol kutyája, a fiatal hajtás, amit meg
            akar enni, az Maga, az earl családjának fiatal hajtása. És a kutya feje, a Cwn Annwn
            feje Pen-Annwn, mert pen fejet jelent walesiül, Pen-Annwn Pendragon várának igazi,
            walesi neve. Az álmok mindig walesiül beszélnek.</p>
         <p>- Most már értem.</p>
         <p>- Hát akkor... drága Osborne... igérje meg nekem, szegény öreg léleknek, hogy sose megy
            fel Pendragonba.</p>
         <p>Osborne egy pillanatig habozott, azután a legnagyobb meglepetésünkre megigérte. Búcsút
            vettünk a lelkésztől és nővérétől és beszálltunk az autóba. Osborne kihajtott a faluból
            Pendragon felé.</p>
         <p>- Hát mi lesz most, - kérdezte Maloney - hát nem megyünk fel?</p>
         <p>- Dehogy nem - mondta Osborne. - De meg kellett igérnem. Ismerem az öreg hölgyet, még
            meg is halna a nyugtalanságtól. Úgyis három éve haldoklik már szegény. Engem különösen
            szeret. Egyébként... milyen szenzációs volna, ha most csakugyan meghalnék Pendragonban.
            A jóslat beteljesednék. Legendává lennék, mint őseim, akik szebb korokban éltek. Olyan
            volnék, mint egy homéroszi hős, akinek a halálát mindig három énekkel előbb bejelentik.
            Szenzációs.</p>
         <p>A fordulónál megállította a gépet és haditanácsot tartottunk, keressük-e meg a titkos
            feljáratot, vagy pedig menjünk fel a rendes úton a várba. Végül is az én álláspontom
            győzött: tekintettel arra, hogy a titkos feljáratokat a régiek úgy építették, hogy
            titkosak legyenek, nincs sok reményünk, hogy megtaláljuk, ha csak véletlenül nem.
            Egyszerűbb, ha a rendes úton megyünk fel. Úgy is lett.</p>
         
         <p>Az elhagyott régi út, melyen egykor a lovasok mentek fel Pendragonba, nem volt
            túlságosan meredek. A kocsi majdnem egészen fel tudott menni. Csak közvetlenül a romok
            alatt kellett leszállnunk és rongálódott mohos lépcsőkön tovább mennünk.</p>
         <p>A várból csak a falak maradtak meg, a tetőket, az emeleteket elmosták a századok. A
            kőpadlók fölé feljött a föld és zöld szőnyeget terített a fű, a falak megokolatlanul
            meredtek, mint színházi díszletek és az eltűnt mennyezet helyén leereszkedett föléjük az
            ég.</p>
         <p>Végigjártuk a visszhangos tereket, melyek egykor a termek voltak. Csak az ablakrések
            alakja állt ellen az évek formabontásának: üveg nélkül, vakon, de még mindig őrizték a
            gótikus vonalakat, az angol gótika speciális rajzát, a szamárhátu csúcsívet, amely
            felül meggondolja magát, megfordul és gerincben végződik.</p>
         <p>Végül a nyugati szárnyhoz értünk, ez volt a vár leginkább épen maradt része. Itt a tető
            is megmaradt. Szobákon haladtunk keresztül, melyek sziklabarlangokhoz hasonlítottak,
            denevéreket vertünk fel és aztán váratlanul egy kis udvarba értünk, és előttünk állt az
            öregtorony.</p>
         <p>Az öregtorony még teljesen ép volt. Köröskörül, szabálytalan távolságokban kicsiny
            ablakok néztek kifejezéstelenül lefelé. Az öregtorony valószínűleg börtön volt itt is,
            mint a többi várban, és belsejének világításával nem sokat törődtek. Éppen falának alig
            megszakított kietlen tömege által váltott ki valami félelmes hatást a nézőből.</p>
         <p>Körüljártuk a kerek tornyot, figyelmesen szemügyre véve mindent, de semmi legcsekélyebb
            nyomát sem találtuk, hogy a toronyban emberi élet lenne. Azonkívül: nem találtuk a
            torony bejáratát sem.</p>
         <p>- Mi az, - mondta Maloney - a Maga ősei a levegőn át közlekedtek?</p>
         <p>- Ünnepélyesebb alkalmakkor igen, - mondta Osborne - de azt hiszem, kell egy bejáratnak
            lennie a gyalog hétköznapok számára is. Homályosan emlékszem, hogy mutatták nekem.</p>
         <p>Osborne vezetésével visszamentünk a nyugati szárnyba, és rövid keresés után egy ép
            állapotban levő kőlépcsőre bukkantunk. Lementünk és egy folyosóra értünk, amelyet a
            tetőn elhelyezett nyílások világítottak meg.</p>
         <p>- Ez a folyosó átvezet az udvar alatt és a másik végén van a feljárat - mondta
            Osborne.</p>
         <p>Végigmentünk a folyosón és azután meg kellett állnunk egy hatalmas tölgyfa-ajtó előtt.
            Régi, faragott vaspántok szegélyezték az ajtót, mint a hét pecsét.</p>
         <p>- Erre az ajtóra nem emlékszem, - mondta Osborne. - Vagy nem volt akkor, vagy nyitva
            volt.</p>
         <p>Az ajtó, amint gondoltuk, be volt zárva.</p>
         <p>- Hát eddig és nincs tovább, - mondta Osborne. - Most jönne az érdekes dolog, de azt
            bezárják az orrunk előtt. Ez az én sorsom.</p>
         <p>- Meg kellene próbálni, hátha ki tudjuk nyitni, - indítványozta Maloney. - Nyitottam már
            ki sok bezárt ajtót. A connemaraiaknak érzékük van ehhez. Igaz, hogy ez nagyon komolyan
            néz ki. Olyan a závárzata, mint egy régi óra belülről.</p>
         <p>- Nem, hagyjuk - mondta Osborne. - Nem valószínű, hogy ki tudná nyitni, és különben
            is... valószinűleg nem azért zárták be, hogy kinyissuk. Ne legyünk indiszkrétek.</p>
         <p>Megindultunk, lehangoltan, visszafelé.</p>
         <p>Mikor a lépcsőhöz értünk, azt mondtam:</p>
         <p>- Nézzük még meg ezt a szobát a lépcső mellett. Hátha találunk benne valami
            érdekeset.</p>
         <p>Bementünk a homályos, üres, boltíves terembe. Már-már ki is mentünk, amikor hozzászokva
            a félhomályhoz, valami ismerős dolgot láttam meg a falon.</p>
         <p>- Nézzék, a rózsakereszt!</p>
         <p>A falból kidomborodott egy kőből faragott, finom művű kereszt, négy sarkában stilizált
            kőrózsákkal. Áhítattal szemléltük.</p>
         <p>Egyszerre Maloney megszólalt:</p>
         <p>- Nem veszik észre, hogy ez a kő, amelynek a közepén a kereszt van, és maga a kereszt
            is, másféle kő, mint a falak?</p>
         <p>- De igen, - mondtam. - Természetesen. Ez relief. Utólag illesztették a falra.</p>
         <p>- Igen, de hátha... hátha... - mondta Maloney és nem is magyarázta tovább, odalépett a
            kereszthez, egy ideig próbálgatta, és ime, a kereszt megmozdult. Maloney nagylassan
            megfordította.</p>
         <p>Ugyanakkor a falnak egy darabja is megmozdult és visszahúzódott, mint egy betolható
            ajtó. Előttünk volt a titkos bejárat szája.</p>
         <p>- Lemenjünk? - kérdeztük egymást.</p>
         <p>Hogy mi volt a megnyílt falon túl, nem lehetett látni, koromsötét volt.</p>
         <p>Maloney kis zseblámpát vett elő.</p>
         <p>- Feltétlenül menjünk le. Ki tudja, még kincseket is találunk. Csak jöjjenek nyugodtan
            utánam. Bízzanak a sziklamászó ösztöneimben.</p>
         <p>Szűk, nedves folyosón haladtunk keresztül, azután ódon csigalépcsőhöz értünk.
            Megkezdődött az alászállás. A csigalépcső közepén vastag kőoszlop állt, a körül
            keringtünk, úgy tűnt, órák hosszat.</p>
         <p>De végül is leértünk.</p>
         <p>Hatalmas, boltíves teremben voltunk, a végét nem lehetett látni. Amennyire a zseblámpa
            fényénél kivehettük, a teremben hosszúkás, négyszögletes asztalok álltak, sorban.</p>
         <p>Amikor közelebb értünk, láttuk, hogy nem asztalok. Kőkoporsók voltak, rajtuk a
            Pendragonok címere. A sok rózsakereszt. A kriptában voltunk.</p>
         <p>Körüljártunk a falak mentén. Ó, milyen óriási nagy volt ez a kripta! Aki építette, arra
            számított, hogy családja növekedni és sokasodni fog a századokon át. Bőséges házat
            épített az ivadékainak, hogy mind elférjenek, amikor hazatérnek a vár anyaméhébe
            nyugovóra.</p>
         <p>- Ezt a kriptát már nem használják? - kérdeztem Osborne-t.</p>
         <p>- Nem. Nem is tudtam, hogy van. A XVIII. század óta a llanvygani parkba temetik a
            Pendragonokat.</p>
         <p>- Most azt hiszem, vissza kell fordulnunk - mondtam.</p>
         <p>Nem is bántam. A csigalépcső és a kripta megviseltek. A régi szorongás újra erőt vett
            rajtam, és alig vártam, hogy a napvilágon legyek. Az ilyen földalatti utazásokat sem
            nekem találták ki.</p>
         <p>- Várjunk csak - mondta Maloney. - Az előbb, amint körülmentünk, megint láttam a falon
            egy olyan keresztet. Hátha megint ajtó van mögötte. Lehet, hogy ezek a régiek kilincs
            helyett kereszteket használtak.</p>
         <p>Megtaláltuk a rózsakeresztet, ha kissé más is volt, mint a fönti. Valami írás volt
            alatta.</p>
         <p>Amint az írást elolvastam, hátratántorodtam és elestem volna, ha Maloney meg nem
            fog.</p>
         <p>- Mi az, mit lát? - kérdezték rémülten.</p>
         <p>- Erről van szó a könyvben - kiáltottam magyarul és csodálkoztam, hogy nem értik
            meg.</p>
         <p>POST CXX ANNOS PATEBO. Százhúsz év mulva kinyílok.</p>
         <p>Mint Rózsakereszt sírja kapujánál.</p>
         <p>Maloney a nyakkendőmet kezdte kibontani.</p>
         <p>- Nem, hagyjon, semmi bajom sincs - mondtam, amint magamhoz tértem. - Olvastam erről a
            helyről, mindent tudok róla, kell itt ajtónak lennie! És mögötte van a
            csodálatosság!</p>
         <p>Ahogy jobban szemügyre vettük, meg is találtuk az ajtó hasadékait a falon. Maloney egy
            ideig manipulált a rózsakereszten és az ajtó kinyílt.</p>
         <p>Mind a hárman ijedten ugrottunk vissza. A nyílásból világosság csapott meg minket,
            erősebb, mintha erős villany fénye lenne.</p>
         <p>És azután... minden úgy volt, mint a könyvben.</p>
         <p>Hétszögletes terembe léptünk. A terem padlójára titokzatos ábrák voltak rajzolva, a föld
            országai. A mennyezetet szintén ábrák díszítették, az égbolt körei.</p>
         <p>És a terem közepén ott lebegett fehér izzásban a meghatározhatatlan világító test, a
            másik, a földalatti nap, az örökkön égő lámpa, melyről a régi könyvek beszélnek.</p>
         <p>Mint aki már járt itt, határozott lépésekkel a terem közepére vezettem társaimat.
            Megmutattam nekik az oltárt és rajta a felírást:</p>
         <p>A. C. R. C.</p>
         <p> HOC UNIVERSI COMPENDIUM VIVUS MIHI SEPULCHRUM FECI.</p>
         <p>A legendás Rózsakereszt sírja felett álltunk. A mese, melyen annyit gúnyolódtak a
            századok, nem volt mese. Elértünk a Szentlélek Házába, itt volt az oltár, rajta a
            felirat, amint a Fama megírta. És fölötte égett az örökkön égő lámpa.</p>
         <p>De akkor... talán a többi is igaz lesz...</p>
         <p>Akkor az oltár alatt meg kell találnunk Rózsakeresztnek, vagy annak a valakinek, aki
            Rózsakeresztnek nevezte magát... a holttestét teljes épségben, mert nem fogtak rajta a
            századok.</p>
         <p>Merjem-e, ne merjem?</p>
         <p>És akkor az intellektuális kiváncsiság, legerősebb szenvedélyem, győzedelmeskedett
            babonás borzongásaimon.</p>
         <p>- Segítsenek - mondtam társaimnak. - Emeljük fel innen az oltárt és nézzük meg a
            sírt.</p>
         <p>Maloney keresztet vetett és odébb húzódott. Osborne meg én nekifeszültünk az
            oltárnak.</p>
         <p>Az oltár olyan könnyedén mozdult ki a helyéből, mintha már várt volna minket. Az oltár
            alatt egy kőlap volt, mint a sírokon. Rajta kimetszve a Pendragonok rózsakeresztje.
            Körülötte a család jelmondata:</p>
         <p>HISZEK A TESTNEK FELTÁMADÁSÁBAN.</p>
         <p>És valamivel lejjebb a felírás:</p>
         <p>HERE LIETH ASAPH CHRISTIAN PENDRAGON THE SIXTH EARL OF GWYNEDD.</p>
         <p>Álltam és gondolkoztam, intenzíven és elmerülten, az éjféli lovas sírja fölött. Hogy
            magyarázzam meg ezt a rejtélyt: ez a sír Rózsakereszt sírja, amint leírták az egykorú
            könyvek, és ez a sír Asaph Pendragon sírja is.</p>
         <p>Csak egy magyarázat lehetséges: Rózsakereszt ugyanaz a személy, mint Asaph Pendragon. Az
            oltárfelirat négy betűje megerősített feltevésemben: A. C. R. C. nem jelenthet mást,
            mint Asaph Christian Roseae Crucis.</p>
         <p>Ez a felfedezés többet ért, mintha az egész Pendragon-könyvtárat végigolvastam volna.
            Megtaláltam a történelmi alapját a rózsakeresztes mesének. Egy pillanatig már láttam
            magam előtt épülni a könyvet, mellyel megalapozom tudományos világhíremet.</p>
         <p>De azután megint eszembe jutott a sír és a holttest. Az igazi csodálatosság talán még
            mindig hátra van.</p>
         <p>- Mit gondolnak, nem lehetne felemelni ezt a sírkövet?</p>
         <p>- Nem hiszem, hogy jogunk van hozzá - mondta Osborne. - Puszta kíváncsiságból nem
            zavarhatjuk az ősöm nyugalmát.</p>
         <p>- De értsen meg, Osborne, nem puszta kíváncsiságról van szó, hanem egészen más
            kíváncsiságról. Ha tovább is minden úgy van, mint ahogy megírták, akkor meg kell
            találnunk, itt ez alatt a kőlap alatt, Asaph Pendragon holttestét, teljes épségben.</p>
         <p>Maloney közbelépett.</p>
         <p>- Jöjjenek innen gyorsan - mondta. - Nem szeretem az ilyen dolgokat. A sír sír, és a
            halott halott, legjobb békében hagyni. Az egész hely olyan különös, hogy bizony Isten
            sajnálom, hogy idejöttem.</p>
         <p>- Hallgasson ide, doktor - mondta Osborne. - Vagy ki tudjuk nyitni a sírt vagy nem. Ha
            ki tudjuk nyitni, új lehetőség előtt állunk. Vagy csontokat találunk benne, ez a
            valószínűbb. Vagy igaz minden, ami a Maga könyvében van, és megtaláljuk Asaph Pendragon
            holttestét. Tegyük fel, hogy megtaláljuk Asaph Pendragon holttestét... hogy itt fekszik
            teljes épségben, a mellén összekulcsolt kezekkel, a kezén a bűvös hatalmú gyűrűk,
            amelyekről a családi hagyomány tud... Well, doktor, ne haragudjék, de nem szeretném
            látni. Valami tiltakozik bennem az ellen, hogy ellessem a halottak titkát.</p>
         <p>Sápadt volt és megrettent tekintettel nézett rám.</p>
         <p>Beláttam, hogy semmit sem lehet tenni. Szembekerültem a brit szigetlakók félelmeivel,
            diszkrécióérzékével és kíváncsisághiányával. Ha tovább ragaszkodnék szándékomhoz,
            cinikusnak tartanának, vagy valahogy még annál is rosszabbnak.</p>
         <p>Amíg én Osborne-nal vitatkoztam, Maloney az oltárt tanulmányozta. Egyszercsak látom,
            hogy a sírt fedő kőlap megmozdul és visszahúzódik. Mint az ajtók. Maloney az oltáron is
            talált egy rózsakeresztet és azzal félig-öntudatlanul ugyanazt a manipulációt végezte,
            mint az ajtókat nyitó rózsakereszteken.</p>
         <p>A kőlap helyén egy nagy szobaszerű, négyszögletes verembe lehetett lelátni. A verem
            közepén egy ravatal állt, felpárnázva régi damasztpárnákkal, szélesen, mint egy ágy. De
            mint egy ágy, amelyből felkeltek már. A holttestnek semmi nyoma sem volt. Csontokat sem
            lehetett látni, sem pedig a híres gyűrűket.</p>
         <p>- Ha másnak nem, a gyűrűknek feltétlenül itt kellene lenniük - mondtam. - De háromszáz
            éven át a csontok is meg szoktak maradni, egy ilyen elzárt helyen. Hiszen látják, a
            vánkosoknak semmi bajuk sem történt.</p>
         <p>- A sírt kirabolták és a csontokat elvitték - mondta Maloney.</p>
         <p>- Vagy pedig a hatodik Earl of Gwynedd földi maradványait az idők folyamán máshová
            helyezték. Meg kell kérdezni az earlt, ő tudja majd - mondta Osborne.</p>
         <p>Még egyszer jól szemügyre vettem mindent Rózsakereszt sírboltjában, megvizsgáltam a
            világító testet, de egyáltalán nem tudtam rájönni mibenlétére, azután megindultunk
            kifelé.</p>
         <p>Az ajtót gondosan becsuktuk magunk mögött. Azután olyan rossz érzésem volt, mintha
            elfelejtettem volna eloltani a villanyt. Majd meggondoltam, hogy az a lámpa már
            háromszáz éve ég, és tovább mentem.</p>
         <p>Keresztülmentünk a kriptán, fel a végtelen csigalépcsőn. Felérve a csigalépcső végére,
            láttuk, hogy a folyosó, melyen át a csigalépcsőhöz értünk, kétfelé vezet. Nem
            emlékeztünk, hogy a kijárat jobbra van-e, vagy balra. Végre megállapodtunk abban, hogy
            jobbra, és elindultunk.</p>
         <p>De tulajdonképpen balra kellett volna menni. Erre csak akkor jöttünk rá, mikor már több
            földalatti helyiségen mentünk keresztül. A teljes sötétségben, amit alig világított meg
            Maloney zseblámpája, nagyon nehéz volt tájékozódni.</p>
         <p>Kellemetlen érzéssel vallottuk be egymásnak, hogy nem tudjuk, merre kell visszamenni.
            Minden földalatti szobából számos más szoba nyílt, minden szoba egyforma volt.</p>
         <p>- Bízzák magukat az ösztönömre, - mondta Maloney. - Connemarai ember lát a sötétben is.
            Nem mondom, hogy mindig, de vannak jó napjaim.</p>
         <p>Rábíztuk magunkat Maloney ösztönére.</p>
         <p>Ez a földalatti bolyongás olyan ismerős volt: hányszor álmodtam, hogy végtelen sötét
            folyosókon járok, célom-tudatlan, és egyre növekvő félelemmel. Mert tudom, hogy egy
            ajtót nem szabad kinyitnom, egy szobába nem szabad bemennem, mert valami mindennél
            rettenetesebb történik.</p>
         <p>Maloney ment elől a lámpával. Mi igyekeztünk közvetlenül mögötte menni, hogy lássunk
            valamit. De Maloneyt az ösztönei oly sebesen vitték, és az útunk oly kanyargós volt,
            hogy Maloneyt elvesztettük a szemünk elől, és a lámpát is.</p>
         <p>Vakon botorkáltam Osborne mögött, majd egy kanyarodónál valahogy tőle is elmaradtam és
            csak fülemre bíztam magam. Maloney időnkint kiáltott egyet, hogy tudjuk, merre
            menjünk.</p>
         <p>Osborne, aki vagy tíz lépéssel előttem járt, hirtelen rémülten felkiáltott.
            Hozzárohantam.</p>
         <p>- Mi az?</p>
         <p>- Doktor... van gyufája?</p>
         <p>- Nincs... de talán az öngyujtóm ég ma...</p>
         <p>Megpróbáltam. Az öngyujtó csekélyke fényénél körülnéztünk. Eleinte nem láttunk semmi
            rendkívülit. Aztán mégis. Pár lépéssel odább, abban az irányban, amelyikben mennünk
            kellett, egy nyitott csapóajtó tátongott. Ha tovább megyünk, feltétlenül belézuhanunk a
            mélységbe, legalább is Osborne, aki elől ment.</p>
         <p>- Maga nem hallott semmit? - kérdezte tőlem, nehezen küzdve megdöbbenésével.</p>
         <p>- Magát hallottam, amint kiáltott.</p>
         <p>- Doktor, tudja, mi történt?... Amint ideérek, egyszerre valaki megragadja a karomat és
            azt mondja: stop. Erre álltam meg. Maga nem látott senkit, nem hallott semmit?</p>
         <p>- Nem.</p>
         <p>- Furcsa. Ha még három lépést megyek, Miss Jonesnak igaza van.</p>
         <p>Közben világos lett, Maloney visszatért.</p>
         <p>- Miért nem jönnek, - kiáltotta - mi van itt?</p>
         <p>- Álljon meg, álljon meg!</p>
         <p>Maloney megállt. A csapóajtót becsuktuk.</p>
         <p>- Hogy lehet az, hogy Maga nem esett be? - kérdezte Osborne.</p>
         <p>- Úgy látszik, nem erre mentem. Ez a connemaraiak ösztöne.</p>
         <p>Sokáig álltunk ott, megdöbbenve, tanakodva, áthatva babonával és végzettel. Végre
            megindultunk. És azután nemsokára ki is értünk a világosságra.</p>
         <p>De mikor megérkeztünk Llanvyganba, egy gondolat laborált bennem oly kellemetlen
            makacssággal, hogy nem is tudtam örülni csodaszámba menő felfedezésemnek. A leesett
            állú kollégákat száműzte képzeletemből ez a gondolat:</p>
         <p>Vajjon nem Maloney volt az, aki a csapóajtót megtalálta és kinyitotta, hogy Osborne
            lezuhanjon?</p>
         
         <p>A kastélyban a szokottnál nagyobb mozgalmasságot találtunk. Az Earl of Gwynedd
            visszaérkezett.</p>
         <p>Vacsora közben elmeséltem Cynthiának, hogy megtaláltam Rózsakereszt sírját, és
            Osborne-nak megmagyaráztam, honnan tudtam a létezéséről. Osborne szokatlan komolysággal
            hallgatott, mint akiben nagy lelki tusa megy végbe. Úgy látszik, kezdte átélni, hogy
            mégis különös atmoszférával van körülvéve.</p>
         <p>Cynthia pedig belesápadt a történetbe.</p>
         <p>- Ugy-e mondtam, hogy olyan walesi hangulata van Rózsakereszt sírjának a mondában... de
            milyen borzasztó, milyen kimondhatatlanul borzasztó!...</p>
         <p>- Micsoda?</p>
         <p>- Nem tudom megmondani... Maga nem érzi? Mintha nem is ma... és hová lett a holttest?
            hová lett Asaph Pendragon holtteste?...</p>
         <p>Vacsora után az earl magához kérette Osborne-t, Cynthia pedig visszavonult. Kettesben
            iddogáltam Maloneyval.</p>
         <p>- Hallgasson ide, doktor - mondta, oly feszülten nézve rám, ahogy még sose láttam nézni.
            Maloney tekintete általában határozatlan volt, szemét ide-oda jártatta.</p>
         <p>- Hallgasson ide. Ahogy most itt ülünk, eszembe jut, amikor tíz évvel ezelőtt elfogtak,
            odahaza Connemaraban, a forradalmárok. A gazemberek azt állították rólam, hogy
            elárultam a titkaikat a kormánycsapatoknak. Nem volt igaz, de a látszat ellenem szólt.
            Akkoriban az emberélettel nem nagyon takarékoskodtak minálunk. Félóra választott el
            attól, hogy agyonlőjjenek. Eileen St. Claire mentette meg az életemet. Neki a
            forradalmárok mindenben engedelmeskedtek.</p>
         <p>Elhallgatott és várakozóan nézett rám.</p>
         <p>- Miért mondja ezt, Maloney?</p>
         <p>- Azért... ha én akkor okos lettem volna... elárultam volna mindent a
            kormánycsapatoknak. Most már csuda állásom volna Indiában a Civil Service-nél. De mert
            hülye voltam és hallgattam, jutalmul csak éppen hogy megmenekültem. Maga is okos
            lehetne, doktor.</p>
         <p>- Nem értem, miről beszél.</p>
         <p>- Gondolkozzék azon, amit mondtam - és otthagyott.</p>
         <p>Roppant idegesség vett erőt rajtam. Felkeltem és felmentem a szobámba.</p>
         <p>Egy ideig őrült tempóban járkáltam fel és alá. Valahogy mintha az idegvégződéseim
            kilógtak volna és minden bántott, ami volt. A szoba, a ruhám nyers érintése a térdem
            körül, ahol nem ért a rövid harisnya, a nadrágom nem volt rendesen kivasalva, és eszembe
            jutott, hogy már két hete válaszolnom kellene egy hölgyismerősöm levelére.</p>
         <p>Aztán minden nyugtalanító dolog összefolyt egy egységes nyugtalanságba, ami annál
            kellemetlenebb volt, mert már nem is tudtam, miért vagyok nyugtalan. Ez a legrosszabb
            lélekállapot.</p>
         <p>Beültem a karosszékbe, elővettem a jegyzetblokkomat, amint ilyenkor szoktam, és kezdtem
            sorba felírni az okokat, amik nyugtalanítottak.</p>
         <p>1. Ki lőtt rá az Earl of Gwyneddre, egyáltalán kinek áll érdekében...?</p>
         <p>2. Ki hagyta nyitva a csapóajtót ma délután?</p>
         <p>3. Ki állította meg Osborne-t a sötétben?</p>
         <p>4. Rózsakereszt sírja.</p>
         <p>5. Vajjon összefüggnek-e ezek a dolgok az aggastyánnal a tó partján és az earl
            szörnyetegeivel?</p>
         <p>A harmadik kérdésre esetleg azt lehetne felelni, hogy senki. A létfenntartás ösztöne az
            emberben olyan dolgokat idéz elő, amelyeket nyugodtan lehet csodának nevezni. Ismertem
            valakit, aki szíven lőtte magát, miután előzőleg perceken át tapogatta szíve helyét a
            bordái alatt, hogy biztosan találjon. És ma is boldogan él, ha meg nem halt: az orvosok
            szerint szíve az utolsó percben félreugrott.</p>
         <p>Az ösztön figyelmezteti az embert a halálos veszedelemre. Valami fel nem fedezett
            szervünk reagál a halál közeledésére. A Pendragonokban ez a szerv, úgy látszik, nagyon
            kifejlődött. Az earl megállította az autót pár lépésre a drótkötéltől, és Osborne
            megállt a csapóajtó előtt. A belső parancs oly intenzív volt benne, hogy azt képzelte,
            valaki megfogta a karját és azt mondta: stop. Pillanatnyi tudathasadás.</p>
         <p>És a második kérdésre: ki hagyta nyitva a csapóajtót, szintén azt lehetne mondani, hogy
            senki. Lehet, hogy nyitva volt háromszáz éve. De ennek ellene mond a lövés, ami az
            earlnek volt szánva - ezt nem lehet kétségbevonni... Ha valaki szándékkal hagyta nyitva
            a csapóajtót, az csak Maloney lehetett, aki pár lépéssel előttünk járt és
            csodálatosképpen nem esett bele a mélységbe. És akkor a lövést... Maloney úgy kúszik a
            régi berovátkolt, támaszpillérekkel szaggatott falakon, mint egy macska. Magam is
            láttam...</p>
         <p>Akkor az ajtó kinyílt és Maloney ott állt mellettem. Egy pillanatig kutatva nézett körül
            a szobában. Aztán kitépte kezemből a jegyzet-blokkot és a lámpához futott vele.</p>
         <p>- Megőrült? - kiáltottam rá felugorva.</p>
         <p>- Mit írt? - kérdezte. - Nem tudok a Maga tájszólásán. De azt el tudom olvasni:
            ROSCOE.</p>
         <p>És rámutatott a papírra, melyre egymásba szaladó betűimmel felírtam: Rózsakereszt
            sírja.</p>
         <p>- Nem Roscoe az, hanem Rózsakereszt. De mi köze hozzá?</p>
         <p>Maloney hirtelen hadarni kezdett.</p>
         <p>- Doktor, ne haragudjék... Maga olyan csoda okos, úgy is mindent tud... üljön le...
            lehet, hogy csak pár percünk van.</p>
         <p>Az ajtóhoz rohant, kinézett a folyosóra és visszajött.</p>
         <p>- Mondja, doktor, - kérdezte lázas izgalomban, megragadva a karomat - látta Maga az
            írásokat?</p>
         <p>- Miféle írásokat?</p>
         <p>- Ne tetesse Magát. Az öreg Roscoe leveleit, amelyekben azt írja, hogy meg akarják
            gyilkolni. És az állítólagos bizonyítékokat. Magának jobban kell tudnia...</p>
         <p>- Well...</p>
         <p>Egy pillanat alatt száz lehetőség szaladt át a fejemen.</p>
         <p>- Láttam - mondtam hirtelen elhatározással.</p>
         <p>- És mi a véleménye?</p>
         <p>- A véleményem - mondtam zavartan. - Mi köze a véleményemhez? A véleményemet csak az
            earllel fogom közölni.</p>
         <p>- Mit kockáztat, ha annyit megmond: Lehet azt a betegséget, amelyben William Roscoe
            meghalt, mesterséges úton előidézni, a Maga véleménye szerint?</p>
         <p>- Lehet.</p>
         <p>- Be tudja bizonyítani?</p>
         <p>- Igen - mondtam, kitartva szerepem mellett.</p>
         <p>- Idefigyeljen. Gondolja meg jól. Mit vár Maga a Pendragonoktól?... Legfeljebb a rendes
            honoráriumát fogja megkapni, miért kapna többet... Ha okos ember, inkább velünk tart.
            Nincs időm sokat beszélni, minden pillanatban itt lehetnek... Tudja, hogy
            elképzelhetetlenül sok pénzünk van. Nem tud annyit kérni, hogy ne adná meg... Lépjen
            érintkezésbe Morvinnal. Ha azt mondja, hogy igen, odaadom a címét.</p>
         <p>Ebben a pillanatban kopogtattak, Osborne lépett be. Hallatlan zavarban volt, finom arca
            teljesen kipirulva.</p>
         <p>- Sorry, - mondta Maloneynak. - Kénytelen vagyok arra kérni, hogy egypár szót
            beszélhessek Magával négyszemközt. Talán jöjjön fel hozzám.</p>
         <p>- Nekem nincs titkom a doktor előtt. A doktor az én barátom.</p>
         <p>- Ahogy gondolja, Maloney. De amit mondanom kell, nem olyan természetű, hogy kellemes
            volna Magának, ha más is hallaná. A nagybátyám üzenetét kell átadnom.</p>
         <p>- Halljuk, halljuk. Végre egyszer szóba áll velem a nemes lord.</p>
         <p>- Nagyon kínos helyzetben vagyok - mondta Osborne. Leült, megint felállt, rágyujtott,
            sehogyse tudott nekikezdeni.</p>
         <p>- Mialatt nagybátyám távol volt, - kezdte végre - a kastélyban újabb különös dolgok
            történtek. Nagybátyámnál feltörték az íróasztalt és a szekrényeket. Azt mondja, nagyon
            ügyes betörő volt, aki ott járt, de azért észreveszi a nyomokat.</p>
         <p>- És elvitték a pénzt?</p>
         <p>- Nem, nem vittek el semmit.</p>
         <p>- Akkor nincs baj. És mi közöm nekem mindehhez?</p>
         <p>- Az Earl of Gwynedd megbízott, mondjam meg Magának, hogy a Roscoe-ügyre vonatkozó
            iratokat nem tartja a kastélyban..</p>
         <p>Maloney felugrott.</p>
         <p>- Csak nem akarja azt mondani, hogy én?...</p>
         <p>Azután hirtelen elhallgatott.</p>
         <p>- Még valamit meg kell mondanom, Maloney - mondta Osborne nyomatékkal. Zavara elmult,
            helyét valami zordon irónia foglalta el. - Az a valaki csak az ablakon át mehetett be az
            earl lakosztályába. Az ajtó be volt zárva és állandóan őrizték. Már most az earl,
            ismerve az Ön sziklamászó tehetségét...</p>
         <p>- Stop! - kiáltotta Maloney. - Elég volt a sértegetésből! Öt perc mulva nem vagyok a
            kastélyban! És az earl felelni fog...</p>
         <p>- És azonkívül az earl megbízott, adjam át ezt, úgy látszik, ott felejtette.</p>
         <p>És átnyujtott egy kis hajlott kést, olyant, amilyent Hátsó-Indiában használnak. A kést
            én is ismertem, láttam Maloneynál.</p>
         <p>- Damn! - kiáltotta Maloney, és ez volt a végszava. A következő pillanatban már nem volt
            a szobában.</p>
         <p>Utána siettünk, a folyosón felsegítettük John Griffithet, akit Maloney feldöntött
            rohantában.</p>
         <p>A kapus látta, amint a garázs felé futott.</p>
         <p>Még láttuk, amint egy motorbicikli kikanyarodott őrült tempóban a park középső
            fasorába.</p>
         <p>- Gazember! - mondta Osborne - sose lesz ilyen jó motorbiciklim.</p>
         <p>- És most? - kérdeztem.</p>
         <p>- Hagyjuk futni. Az earlnek nincs szándékában lépéseket tenni ellene.</p>
         <p>Egy darabig még néztünk utána, kissé értelmetlenül.</p>
         <p>- Nem fáradt, doktor? - kérdezte Osborne. - Ha nincs terhére, menjen talán be a
            könyvtárba. Nagybátyám nagyon szeretne beszélni Magával.</p>
         <p>Várakozásteljesen siettem a könyvtárba.</p>
         
         <p>Az earl az óriási íróasztal mögött ült. Mikor beléptem, felállt és még sokkal magasabb
            volt, szinte már nem is volt udvariasság, hogy felállt és én eltörpültem mellette -
            mintha ez is monumentalitását akarta volna hangsúlyozni.</p>
         <p>A könyvtárterem is végtelen nagy volt, de most az egészet megtöltötte valami módon az
            earl jelenléte. A könyvek is máskép néztek le gondos polcaikról, nem mint kiállított
            muzeális tárgyak, hanem mint jószág, ami a gazda szemén hízik. Egyszerre minden a helyén
            volt, a metafizikai helyén, a hosszú olvasó asztalok, a földgömbök, és a félmeztelen,
            tiszteletreméltó aggok, akik szobor formájában gubbasztottak a szekrények fölött.</p>
         <p>Egy ideig barátságosan hallgattunk.</p>
         <p>- Hát elment, - mondta végre. - Tulajdonképpen örülök, hogy így történt. Kényelmesen
            ül?</p>
         <p>Biztosítottam, hogy igen, bár feszesen és előrehajolva ültem, lesve a szavait.</p>
         <p>Az earl felkelt és csengetett. Rogers egy tálcán pókhálós borospalackot hozott be és két
            régi metszésű poharat.</p>
         <p>- Kóstolja meg ezt a portót, doktor. Egy ritka évjárat, az 1851-es. Maga, mint
            gyüjtő-természet, meg fogja becsülni. A barátságunkra.</p>
         <p>A portó sírnivalóan jó volt. Drága, régi déltengeri napsütések váltak ihatóvá benne. Az
            earl tétovázva játszott egy kulccsal.</p>
         <p>- Lehet, hogy Maga úgyis mindent tud. Maga megszokta, hogy a tényeket módszeresen
            egymás mellé rakja, és hisz az okság elvében. Mégis azt hiszem, bocsánatot kellene
            kérnem. Úgy fogadtam Magát, mint egy ostromlott vár parancsnoka egy jóbarátot, aki
            lehet, hogy az ellenség táborából jön.</p>
         <p>- Mylord, a hasonlat igen találó. Azt hiszem, nem viselkedhetett volna másképpen. Én az
            Ön helyében vagy kidobtam volna a vendégeimet, vagy magam utaztam volna el.</p>
         <p>- Úgy gondolja?</p>
         <p>- Feltétlenül.</p>
         <p>- Miért?</p>
         <p>Az earl módszere csakugyan királyi volt: úgy érezte, hogy mentegetni kellene magát, de
            inkább arra bízta a mentegetőzést, aki előtt tisztázni kellett tetteit. De én
            mérhetetlenül tiszteltem az earlt, és szívesen belementem a szerepcserébe.</p>
         <p>- Mylordot két ízben akarták megölni, mielőtt idejöttem. Mylordnak bizonyára megvoltak
            az okai, hogy feltételezze, hogy az egyik vendég nem jámbor szándékokkal közeledik.</p>
         <p>- Megvoltak az okaim, hogy Maloneyra gyanakodjam.</p>
         <p>- Ami pedig engem illet, most már látom, hogy Maloney ügyessége következtében olyan
            nagyszerűen felszerelve érkeztem ide, hogy még gyanúsabb voltam, mint Maloney. Szinte
            tálcán hoztam a bombát.</p>
         <p>Az earl mosolygott.</p>
         <p>- Well, miután Maga ilyen szépen védekezik az én nevemben, azt hiszem, nekem a Maga
            nevében kellene védekezni. Hiszen Magát én hívtam meg, miért gyanakodtam volna?</p>
         <p>- Már az is gyanús kellett, hogy legyen, hogy Maloney-vel jó barátságban vagyok.</p>
         <p>- Szabad valamit kérdeznem, - vetette közbe az earl. - Régóta ismeri Maloneyt?</p>
         <p>- Nem. Pár napja, hogy megismerkedtem vele a British Museumban.</p>
         <p>- Hogyan? Tehát Maloney-val azután ismerkedett meg, hogy én meghívtam Llanvyganba?</p>
         <p>- Igen. Maloney biztosan azért varrta magát a nyakamba, hogy együtt jöhessen velem és az
            esetleges gyanút énrám háríthassa.</p>
         <p>- Számot tudna adni, honnan tudott Maloney, vagy azok, akik Maloneyt ideküldték, a Maga
            tervezett idejöveteléről?</p>
         <p>- Fogalmam sincs.</p>
         <p>- Attól félek, egy kém van Llanvyganban. Máskép nem tudom megérteni. Ki lehet az? De
            kérem, folytassa.</p>
         <p>- Maloney azt mondta Osborne-nak és Osborne valószínűleg tovább adta Mylordnak, hogy én
            Lady Malmsbury-Crofthoz azért mentem el, hogy megismerkedjem Mylorddal és meghívassam
            magam Llanvyganba. Ami szintén nem volt igaz. Ne méltóztassék rossz néven venni, de
            külföldi vagyok, és addig a napig csak nagyon futólagos tudomásom volt Mylord
            létezéséről.</p>
         <p>- Tudom, azóta beszéltem Lady Malmsbury-Crofttal, aki elmondta, hogy Ön nem is akart
            eljönni az estélyre.</p>
         <p>- Szóval megérkeztem ide a kastélyba, nagyon gyanús körülmények közt és nagyon rossz
            pillanatban. Mylord még ki sem pihente magát a londoni merénylet után. A gyanús
            mozzanatokat aztán valahogy egységbe foglalta a gyűrű, amit megérkezésemkor Mylordnak
            átadtam. Bár a gyűrű történetét nem értem egészen.</p>
         <p>- Én sem értem. T. i., hogy hogy kerül ez a gyűrű Magához.</p>
         <p>Zavarba jöttem. El kellett volna mondanom Eileen St. Claire-rel való találkozásomat. De
            a becsületszavamat nem szeretem megszegni. Idegesen köhögtem és azt mondtam:</p>
         <p>- Nem mondhatom el. Becsületszavamat adtam annak, akitől a gyűrűt kaptam, hogy nem fogom
            elárulni. Bár az illetővel akkor beszéltem először és nem igen tudom, hogy kicsoda. Csak
            azt, hogy Maloney révén ismerkedtem meg vele.</p>
         <p>- Rendben van, - mondta az earl. - Én tudom, hogy kicsoda. Talán menjünk tovább.</p>
         <p>- Ilyen körülmények közt kénytelen volt bizonyos óvintézkedéseket tenni vendégeivel
            szemben.</p>
         <p>- Végtelenül sajnálom, doktor, be kell vallanom, én csak nagyon általános utasításokat
            adtam Rogersnek és nem tudom pontosan, miről van szó.</p>
         <p>- Az első, amit észrevettem, az volt, hogy a revolveremből kivették a töltényeket.</p>
         <p>- Ó, hisz ez gyalázatos - mondta az earl, elpirulva.</p>
         <p>- Ebből az aproposból talán megkérhetném a Mylordot, hogy adják vissza a töltényeimet.
            Nekem több töltényem ezen a világon nincs, és remélem, nem is lesz. És rosszul alszom,
            ha a revolverem nincs megtöltve. Nem tehetek róla, rászoktam.</p>
         <p>- Azonnal visszakapja a töltényeit.</p>
         <p>Felkelt és csengetett.</p>
         <p>- Addig is, folytassa.</p>
         <p>- Ugyanakkor kikutatták a bőröndömet és egy kis csomagot elvittek belőle.</p>
         <p>- Tudja Ön, hogy mi volt a csomagban?</p>
         <p>- Őszintén megvallva, fogalmam sincs róla. Maloney adta nekem a csomagot, mert nem fért
            el az ő poggyászában.</p>
         <p>- A csomagban ekrazit volt. Végtelenül sajnálom, de az ember néha megdöbben az
            érthetetlentől. Még sose volt vendégem, aki ekrazitot hozott volna magával. Egyébként
            már akkor is gondoltam, hogy Maloney bizománya.</p>
         <p>Rogers bejött és az earl utasítást adott, hogy adják vissza a töltényeimet, és kutassák
            át a parkot, nem rejtőzött-e el valaki.</p>
         <p>- Köszönöm a bizalmát, Mylord. De szabad nekem is kérdeznem egyet-mást?</p>
         <p>- Kérdezzen, doktor, ha lehet, felelek.</p>
         <p>- Azt szeretném tudni, hogyan tisztázódott az én ártatlanságom. Mert elismerem, hogy
            nagyon gyanús voltam. És most olyan kényelmetlenül érzem magam, mint egy ideges ember,
            mikor meghallja, hogy a szomszédja zsebéből ismeretlen tettes kihúzta az aranyórát.
            Szeretném tisztázva tudni magam.</p>
         <p>- Well, mindinkább világossá vált, hogy Maloneynak rossz szándékai vannak. Csak az
            ablakon át lőhettek rám és csak valami csodálatos akrobatatehetség mászhatott fel a
            karyatidákon át a második emeletre.</p>
         <p>- De ebből még nem derül ki, hogy én nem vagyok a cinkostársa.</p>
         <p>- Idővel jobban megismertem Magát, Cynthia és Osborne elbeszélésein keresztül.
            Kérdezősködtem Londonban és láttam, hogy flörtöl a könyvtárban...</p>
         <p>- Tessék?</p>
         <p>- ... a könyveimmel. A Maga életformájával nem lehet összeegyeztetni egy kitervelt
            gyilkosságot. Azt hiszem, még egy virágot sem szakítana le, annyira irtózik az
            erőszaktól. Ezzel nem akarok Magáról jót mondani. Maga nem jó ember, nem is rossz ember,
            az intellektuelre nem húzhatók ezek a kategóriák. Maga képes önzésből és
            kényelemszeretetből nem megtenni olyan dolgot, amit minden rendes ember megtenne
            embertársai érdekében. De nem lenne képes megtenni valamit, ami kiszámított módon árt
            más embernek. Túlságosan passzív ahhoz.</p>
         <p>- Köszönöm a diagnózist. Félek, hogy igaza van, Mylord. De vajjon ezek a lélektani érvek
            elegendők ahhoz, hogy felmentsenek?</p>
         <p>- Teljesen. Az ember nem igen tesz olyant, ami homlokegyenest ellenkezik a
            természetével. Maloney barátunk sohasem fog neo-scholasztikus theológiával foglalkozni.
            Cynthiából sose lesz hangversenyénekesnő. Osborne sohasem fogja rendesen megkötni a
            nyakkendőjét.</p>
         <p>- Ebből a felfogásból az is következik, hogy Maloney ahelyett, hogy neo-scholasztikus
            theológiával foglalkoznék, a jövőben is kísérleteket fog tenni Mylord élete ellen.</p>
         <p>- Feltétlenül. Meg vagyok győződve, hogy még találkozom Maloneyval. Vagy ha nem Maloney,
            akkor valaki más. Az ellenségeim türelmesek és sokoldalúak, mint a Borgiák. Néha csaknem
            büszke vagyok rájuk. És olyan óriási vagyonról van szó, hogy megértem, hogy nem kímélnek
            költséget és fáradtságot...</p>
         <p>- Szóval, Mylord tudja, kik azok, akikkel szembenáll?</p>
         <p>- Hogyne.</p>
         <p>- William Roscoe örökösei?</p>
         <p>- Hagyjuk ezt a témakört. Majd megállapítja a nyomozás a halálom után.</p>
         <p>Láttam, hogy elérkeztem a határig. Zárkózottsága nem engedi meg, hogy tovább
            beszéljen.</p>
         <p>- És mit szándékszik tenni, hogy megvédje magát?</p>
         <p>- Nem sokat. Igyekszem félreállni a baj útjából.</p>
         <p>- Hogyan?</p>
         <p>- Egyelőre várfogságra ítélem magam. Maloney szökése után már nem igen fenyeget veszély
            Llanvyganban. Itt kivárom az időmet. Aki utoljára nevet... Magát pedig arra kérem,
            doktor, hogy maradjon itt velem, ameddig csak maradhat. Tudom, hogy mennyi önzés van
            kérésemben, amikor itt akarom tartani, hogy derítse fel fogságom unalmát, de mindent
            meg fogok tenni, hogy az idő ne múljék haszontalanul a Maga számára.</p>
         <p>- Mylord... - mondtam és valami szép formulán gondolkoztam, hogy kifejezzem, milyen
            szívesen maradok ezek után Llanvyganban. Ami igaz is volt, de a formulákkal mindig
            bajban vagyok.</p>
         <p>- Szóval, itt marad - mondta az earl. - Nagyon helyesen teszi. Ezek a könyvek, amiket
            Maga átnézett, nem a legérdekesebbek. Eddig elzárva tartottam Maga előtt a családi
            archivumot, amely a tulajdonképpeni ritka anyagot tartalmazza. Most az is megnyílik Maga
            előtt. És amennyire csekélyke tudásommal a segítségére lehetek, minden információt
            szívesen meg fogok adni.</p>
         <p>Kinyitott egy tükrös szekrényt a háta mögött, eddig sose vettem észre, hogy ez is van.
            Sárgult, régi papirok kerültek az íróasztalra.</p>
         <p>Hosszú ideig olvasgattunk elmerült élvezettel, itt-ott egy érdekes mondatot felolvasva
            egymásnak és értelmét megbeszélve. Itt volt Fludd levelezése Asaph Pendragonnal, Fludd
            kiadatlan műveinek a kézirata, az angol rózsakeresztesek jegyzőkönyvei, anyag, amelynek
            tudományos értéke beláthatatlan.</p>
         <p>Az elkövetkezendő hetek és hónapok, amelyeket a kéziratok áttanulmányozásának fogok
            szentelni, megjelentek előttem, mint megannyi tudományos bacchansnőnek a táncos menete,
            végtelen boldogsággal az arcukon, thyrsus helyett kezükben kéziratokat lengetve.</p>
         <p>Én is egy kéziratot lengettem a kezemben. Egy kódexet, betűtípusa nagyon régi volt, az
            ú. n. barát-gót betűk. Nem tudom, mi volt, a különös liliomos kötés, vagy a nagyszerű
            pergamen, amire írva volt? valami rendkívül ünnepélyes volt a könyvben.</p>
         <p>- Mi ez? - kérdeztem az earltől.</p>
         <p>- Maga úgy rátalál a kincsre, mint a velencések varázspálcája. Ez talán a legértékesebb
            könyv az egész könyvtárban. Ez a T. könyv, melyről a régi alchimisták és
            rózsakeresztesek annyit írtak.</p>
         <p>- Hogyan? Hát ez a könyv csakugyan létezik?</p>
         <p>- A kezében van. Ez tartalmazza a rózsakeresztesek végső bölcseségét.</p>
         <p>- De hiszen ez a könyv!... - kiáltottam fel. - Erről a könyvről említést tesz a Fama
            Fraternitatis. Ez a könyv Rózsakereszt sírboltjában állott, a rejtett szent könyvek
            egyike!</p>
         <p>Az earl furcsán mosolygott és nem szólt semmit.</p>
         <p>Mint Faust a varázskönyvet, felcsaptam a kódexet, és mohón olvasni kezdtem. Azt vártam,
            félig tudatosan, hogy mindjárt valami csodálatos fog történni, a szín elsötétül, dörgés
            közt felemelkedik félelmes méltóságban a Föld szelleme...</p>
         <p>Azután elszégyeltem magam naivitásomért. A könyv olyan volt, mint a többi könyv, mely az
            alchimisták végső bölcseségét tartalmazza: allegórikus, homályos mondataiból nem
            értettem semmit.</p>
         <p>Csak az ismerős görög szöveg ragadt meg tudatomban, Osthanesnek, a perzsa bölcsnek az
            értelmetlen, de szép jelmondata: ’E physis te physei terpetai. ’E physis te physei nika.
            ’E physis te physei kratei. A természet a természetnek örül. A természet a természetet
            legyőzi. A természet a természeten uralkodik.</p>
         <p>- Mikor és ki írta ezt a könyvet? - kérdeztem az earlt.</p>
         <p>- Nem lehet tudni. A tartalom szerint lehetetlen lokalizálni a könyvet. Az sincs
            kizárva, hogy csakugyan egy ősi arab könyv latin fordítása. Maga a példány valószínűleg
            a XIV. századból való.</p>
         <p>- Miről szól?</p>
         <p>- Amennyire ki lehet venni az értelmét, arról, hogy hogyan lehet az emberi életet
            évszázadokra meghosszabbítani.</p>
         <p>- És ad valami konkrét utasítást, vagy pedig csak allegorikus általánosságokban marad,
            mint a többi könyv?</p>
         <p>Az earl elgondolkozott, azután halkan válaszolt.</p>
         <p>- Azt lehet mondani, hogy ad utasítást azok számára, akik megértik.</p>
         <p>- Ó, Mylord... egy kérdés: mit gondol, volt valaha valaki, aki ezeket a misztériumokat
            megértette?</p>
         <p>- Volt. Fludd megértette őket. Asaph Pendragon is.</p>
         <p>Egy ideig hallgatott és kutatóan nézett rám.</p>
         <p>- Van valami ősi bölcseség, valami ős-kinyilatkoztatás, aminek minden emberi tudomány
            csak a higítása - mondta csendesen. - Amit az emberek elfelejtettek abban a mértékben,
            amint növekedett a képességük, hogy racionálisan gondolkozzanak.</p>
         <p>- Igen, - mondtam - ez ma már csaknem tudományos igazság. Minden nép mithológiája egy
            törvénymondó bölccsel kezdődik: Hamurabbi Babilonban, Hermes Trismegistos
            Egyiptomban...</p>
         <p>- És minden nagy gondolkozó úgy tudta, hogy az igazságot valahonnan messziről, ősidőkből
            kapták az emberek. Gondoljon Platon Atlantis-meséjére a Timaiosban... Volt egy világ,
            egy nagy sziget, ami a tenger alá süllyedt. Innen hozták magukkal a titkokat az
            egyiptomi papok. Az elsüllyedt sziget talán csak szimbólum, szimbóluma a mágikus
            megismerésnek, ami azután elsüllyedt az emberek tudatában, és csak az álomban jelenik
            meg itt-ott...</p>
         <p>- És mindig voltak emberek vagy titkos társaságok, - folytatta - akik azt állították
            magukról, hogy ők őrzik a régi tudást. Az egyiptomi papoktól átvették az alexandriai
            misztériumkultuszok, az alexandriaiaktól a zsidó kabala és a gnosztikusok, a
            gnosztikusoktól a templomos lovagok, a kabalától a késő középkori misztikusok, Pico
            della Mirandola, Trithemius apát, Cardano, Raimundus Lullus, Paracelsus és végül is a
            rózsakeresztesek. A rózsakeresztesek a lánc utolsó szeme...</p>
         <p>- És aztán...?</p>
         <p>- Azután következik a racionalizmus. Az emberek elkezdenek módszeresen és
            természettudományosan gondolkozni. Kitalálják a gőzgépet és a demokráciát. És a régi
            megismerés paradoxonná válik, szisztematikus eszünkkel meg sem értjük, mint ahogy nem
            tudjuk megérteni a négerek babonáit. Ami azután jön, okkult tudomány, mind csalás és
            paródia. A racionális ember álarcos bálja az irracionálisban. A XVIII. századi
            szabadkőművesek, a spiritiszták, a theozófusok... St. Germain és Cagliostro azt
            állították magukról, hogy sok ezerévesek. Kétségtelenül hazudtak. De vajjon, mert sok
            ember csak hazudja, hogy ismeri a walesi herceget, lehet arra következtetni, hogy a
            walesi herceg létezése csak babona?...</p>
         <p>- Mai gondolkozási formánkkal nem tudjuk felfogni ezeket a dolgokat. Úgy tudjuk, hogy a
            test egy gépezet, ami idővel elkopik, tönkremegy. De Asaph Pendragon és Fludd még úgy
            tudták, hogy az emberi életet meg lehet hosszabbítani tetszés szerint. Physis physei
            kratei. A természet uralkodik a természeten.</p>
         <p>Megint felkelt és nagy lépésekkel átment a termen.</p>
         <p>- Mylord... annyian tudták az aranycsinálás titkát és senki sem csinált aranyat. Vajjon
            akik a hosszú élet titkát tudták, miért nem kísérelték meg soha, hogy megvalósítsák?</p>
         <p>Az earl hangja valahonnan a roppant terem végéből felelt:</p>
         <p>- Honnan tudja, hogy senki sem...?</p>
         <p>Hirtelen eszembe jutott minden, amit az earl kísérleteiről tudtam. Az óriás axolotlok,
            melyeknek az életét évekre megszünteti és azután feltámasztja őket... és az a mese,
            hogy eltemettette magát és kiásták...</p>
         <p>És akkor egy határtalan összefüggés kezdett derengeni bennem.</p>
         <p>- Mylord, - ugrottam fel hirtelen - ma délután Pendragon várában jártam...</p>
         <p>- Tudom - mondta az earl.</p>
         <p>- Tudja? Talán Ön akkor az öregtoronyban volt?</p>
         <p>- Nem. Nem is fontos. Azt is tudom, hogy lenn voltak a sírboltban. Azt is gondolom, hogy
            megfejtette Rózsakereszt személyazonosságát.</p>
         <p>- Úgy-e Rózsakereszt és Asaph Pendragon egy és ugyanaz a személy?</p>
         <p>- Igen. Asaph volt a mester. A többiek csak tanítványok voltak. Fludd is. Nem is a
            legjobb tanítvány. Fludd nem volt igazán jó családból való; közölni akarta azt, amit
            tudott. Azért írt annyi mindent, ami ma már nevetséges. Minden közlés meghamisítja a
            valóságot. Az igazi tudósok nem fogalmazzák meg a tudásukat. Asaph semmi vágyat nem
            érzett, hogy a fűszeresek értesüljenek felfedezéseiről.</p>
         <p>Úgy éreztem, hogy az earl ki akar térni a legfőbb kérdés elől.</p>
         <p>- Hol van Asaph Pendragon holtteste? A sír üres...</p>
         <p>Az earl hosszú ideig nem felelt.</p>
         <p>- Talán áttették máshová - mondta végül. - Talán átvitték a llanvygani parkba. A
            tizenharmadik Earl of Gwynedd, John Bonaventura, kinyitotta a sírboltot a pendragoni
            várban...</p>
         <p>John Bonaventura! Ez a név már akkor is megütött, amikor a Museumban olvastam a család
            történetét. Már akkor is úgy éreztem, hogy már olvastam róla valahol. Most egyszerre
            eszembe jutott, hogy hol. Most én mondtam:</p>
         <p>- Tudom. Kinyitotta a sírt, amint megmaradt százhúsz éven át...</p>
         <p>- Honnan tudja? - kiáltott rám az earl megdöbbenve.</p>
         <p>- Olvastam Lenglet de Fresnoy memoárjaiban.</p>
         <p>- Lenglet de Fresnoy? aki megírta az alchimisták történetét, úgy 1760 körül?</p>
         <p>- Úgy van, az az.</p>
         <p>- Mit ír még a memoárjaiban?</p>
         <p>- Nem emlékszem, de valami nagyon furcsát. Mintha valami olyasmit, hogy Asaph Pendragon
            nem is halt meg... nem emlékszem.</p>
         <p>- Hogy jutott Maga Lenglet de Fresnoy memoárjaihoz? Hol vannak?</p>
         <p>- A kézirat a Viscount of Braedhill hagyatékában volt. Egy évvel ezelőtt katalogizáltuk.
            Akkor találtam. Most már a British Museumban van.</p>
         <p>- Mit mond? A British Museumban? Hisz ez rettenetes.</p>
         <p>Az earl óriási lépésekkel járt fel és alá. Most megértettem: a terem méretei az ilyen
            fel- és alájárások számára készültek. A padló döngött, a tiszteletreméltó félmeztelen
            aggastyánok rázkódva bólogattak a polcokon.</p>
         <p>- Valamit tennünk kell, doktor, valamit tennünk kell. Nem tudom elviselni azt a
            gondolatot, hogy az őseim legőrzöttebb titkai most mindenki számára megközelíthetők.
            Olyan az érzésem, mintha nyilvános sétateret rendeztek volna be a családi sírboltban...
            És különben is, tudnom kell, hogy mi van azokban a memoárokban. Azt a kéziratot meg kell
            szereznünk... De én most nem mehetek Londonba. Ezek a gangsterek... Megvan, doktor, Maga
            megy Londonba az én nevemben.</p>
         <p>- Szívesen, Mylord.</p>
         <p>Az earl megnyugodott, visszatért karosszékébe, mint egy vihar utáni nagy hullám.</p>
         <p>- A British Museum bizonyos fokig lekötelezettem. Mikor átvettem az earlséget, sok
            érdekes könyvet ajándékoztam nekik. Maga elmegy a könyvtár igazgatójához, és egy
            csereajánlatot tesz. Mit ajánljunk neki, mit gondol?</p>
         <p>- Talán az egyik perzsa kódexet.</p>
         <p>- Nagyszerű gondolat. Holnap reggel leltárat veszünk fel a perzsa kódexekről, mondja
            meg, hogy szabadon választhatnak. Egy ilyen perzsa könyv, úgy képzelem, tízszer annyit
            ér, mint Lenglet de Fresnoy kézírása. És ha valami nehézség volna, forduljon az
            ügyvédemhez, Mr. Alexander Setonhoz, az Inner Templeben. Mindenesetre menjen el hozzá és
            beszélje meg vele a dolgot. Most mindjárt megírom a leveleket, az egyiket neki, a
            másikat a könyvtár igazgatójának.</p>
         <p>- Mylord, - mondtam őszintén - büszkén fogok felmenni a Museum lépcsőin, mint Llanvygan
            követe...</p>
         <p>Kopogtak, Rogers lépett be. Átadta a töltényeimet.</p>
         <p>- A parkban semmi gyanusat sem találtam - jelentette.</p>
         <p>- Az összes kapukat nézze újra meg - intézkedett az earl. - És állítson őrt a
            lépcsőházba, ami Cynthia és Osborne szobáihoz vezet. Nem lehet tudni, a csapóajtó
            históriája óta...</p>
         <p>Azután elbúcsúztam és aludni mentem.</p>
         
         <p>A szobámban ültem és nyugtalanul cigarettákat szívtam. Olyan éjszaka volt, amikor az
            embernek eszébe sem jutna, hogy a pipa milyen filozofikus békét ad az emberi arcnak.</p>
         <p>Holnap Londonba megyek, az Earl of Gwynedd megbízásával. Ó, mennyi minden történt ma:
            Rózsakereszt sírja, a csapóajtó, Maloney hirtelen megvilágosodása és eltűnése, mint egy
            ping-pong labda, amit meggyujtanak, és a könyvek titkai, megannyi földalatti folyosó. Ki
            tudna aludni ma, díszletként ingó házfalak között?</p>
         <p>Vannak időszakok, amikor mindennek mélyebb jelentősége van. A nyitott ablakon át
            összetett szagokat hoz be a szél: virágágyak édességét, a fák komoly illatát, szalma- és
            istállószagot és valami keserűt, amit nem tudok kielemezni. Szomorúak vagyunk tizenhat
            éves korunk szomorúságával, szerelmeink megtört vonala grafikonszerűen előttünk van,
            óvatosan örülünk a holnapoknak, nagyon távoli medvék bőrére iszunk és tíz kilométer
            körzetben meghallunk minden zajt.</p>
         <p>Tudjuk, hogy a konyhában még nagy élet van, az ablak alatt valaki járkál, elkésett
            kertész, Cynthia szobájában még világosság van és jó volna felmenni hozzá. Biztosan
            levelet gépel. Minden második nap húszoldalas levelet ír titokzatos
            asszony-barátjának.</p>
         <p>Nyár van és intenzíven érzem, hogy tél lesz, fehérruhás karácsony, amikor a tea
            különösen ízlik. Szeretnék korállszigetek zöld lagunáiban hajózni... Mindent szeretnék
            és vágyódásommal mindenben részes vagyok.</p>
         <p>Ezek a napok, amikor valaki meg szokott halni.</p>
         <p>Éppen így éreztem magam azon az éjszakán, amikor szegény Joe szublimátot ivott, miután
            nem talált vevőt az írógépére. Így éreztem magam aznap reggel, mielőtt az újságban
            olvastam, hogy Jennifer Andrews a tengerbe fulladt az egész kiránduló társasággal. Nem
            tudjuk, a lelkünk hol végződik. Ezt, gondolom, Madách írta.</p>
         <p>Talán elmegyek sétálni a parkba. Alvásról szó sem lehet. De tele voltam meg nem
            határozható félelemmel.</p>
         <p>A hátborzongató képzetek vonzzák egymást. Az ember nem akar rájuk gondolni és annál
            inkább rájuk gondol. A fantáziám egyre visszatér az earl különös állataira. Kocsonyás
            fehér testtel imbolyognak a hosszúszárú növények között, az óriás axolotlok. Némelyik
            már tízszer is meghalt... Ha most egy axolotl kiszabadulna... bejönne a szobámba...</p>
         <p>Meggyujtottam a nagy villanyt és fel és alá rohantam.</p>
         <p>Ez a sejtelmes nyugtalanság, ami eltölt, idegzetem tűzijátékos reakciója a túlságosan
            gazdag nap után. Máskor négy hónap alatt nem történik ennyi.</p>
         <p>Ez a suhogás, amit most hallok, gondoltam, valószínűleg egy bagoly. Furcsa egy madár,
            éjjel is lát, mint a connemaraiak.</p>
         <p>Ezt a kiáltást... ezt egy madár hallatta, amint riadtan felébredt. Ha értenék valamit a
            madarakhoz, meg tudnám mondani, milyen madár...</p>
         <p>Ez a reccsenés egy nagy ág volt a szélben.</p>
         <p>Ezek a bársonyos lépések... alkalmasint valamelyik nagy kutya lehet, kettő is van itt,
            az egyiket Maximnak hívják, a másikat, a bernáthegyit, Emirnek. Különös, hogy ilyen nagy
            állatok milyen csendben tudnak járni.</p>
         <p>És ezek a tompa hangok, mintha valaki a fejemet ütögetné szivacsba burkolt póznával...
            Valaki járkál fölöttem az earl lakosztályában. Úgy látszik, ő sem tud aludni.</p>
         <p>A hold olyan, mint... olyan, mint... de ki tud ma egy új hasonlatot a holdról. A hold
            olyan, mint a hold.</p>
         <p>És most ez a hang olyan, mintha valaki a falat súrolná. Talán Llanvygan őrangyalai
            tisztítják a falakat ragyogó másnapra.</p>
         <p>De Doktor úr, csakugyan súrolják a falakat!</p>
         <p>Azután egy irtózatos, nem emberi kiáltás töri darabokra az éjszakát. Utána tompa ütődés,
            valahol lenn, nagyon lenn, végső mélységekben.</p>
         <p>Az ablakhoz rohantam. Lenn valami sötét test feküdt és vonaglott. Felettem pedig, a
            balkonon, valaki állt. Vagy lebegett, mit tudom én, minden olyan valószínűtlen volt.
            Fekete ruhában és a malomkő-gallért csak én képzeltem hozzá? vagy az egész alak
            magam-szülte fantom volt a titkos értelmű éjszakából?...</p>
         <p>Egy pillanatig tartott a látomás és eltűnt.</p>
         <p>És azután hirtelen, robbanásszerűen diadalmaskodott a realitás. Ajtók csapódtak, lábak
            dobogtak, emberi szavak kérdezősködtek mindenfelé. A kertben emberek szaladtak
            lámpákkal.</p>
         <p>Kisiettem a folyosóra, le a kertbe, teljesen Bátky János, azonos önmagammal. A
            boszorkányságoknak végük volt.</p>
         <p>A kertben ott álltunk a holttest fölött. Ott állt az earl kócosan és hálóköpenyben,
            Osborne esőkabátban, nagyon furcsán mindenki.</p>
         <p>Valamelyikünk felemelte és a világosság felé fordította a fejét. Megismertük
            Maloneyt.</p>
         <p>Olyan egyszerű és világos, ha valaki meghal. Amíg élt, tele volt ravaszsággal és hátsó
            szándékkal, amit münchhausenes fecsegése mögé bujtatott. Most itt feküdt: visszajött,
            miután motorbiciklis szökésével kellő alibit szerzett magának, be akart hatolni a falon
            át az earl lakosztályába, és lezuhant vagy lelökték ismeretlen kezek. És a connemaraiak
            is meghalnak, ha két emelet magasságból leesnek.</p>
         <p>Az earl megint a nagy parancsnok volt. Katonás volt és egykedvű, amikor intézkedett,
            hogy hová vigyék a holttestet.</p>
         <p>De mikor felemelték, akkor láttam, milyen furcsán zuhant le a szerencsétlen: az egész
            nyaka kifordult és az arca hátrafelé nézett, mint a varázslóké a Divina Comediában.</p>
         <p>Osborne-nal lassan felfelé ballagtam és hallgattam a furcsa sírbeszédet, amit Maloney
            fölött tartott:</p>
         <p>- A legszimpatikusabb orgyilkos volt, akit valaha láttam.</p>
         <p>Aznap éjszaka megint lódobogást hallottam. Különben is nagyon éberen alszom, de a nap
            izgalmai ezen az éjszakán állandó feszültségben tartottak. Ötpercenként felébredtem és
            nagy nyögéssel dobtam át magam az álomba, ami az ágy másik felében feküdt.</p>
         <p>Három óra felé hallottam a lódobogást. Rögtön az ablakhoz rohantam és láttam a fáklyás
            lovast, mint az első éjszaka, elvágtatni Pendragon felé.</p>
         
         <p>Másnap az earl megjelent a reggelinél, melyre meghívta a Rev. Dafyd Jonest is. Az earlt
            kivéve, mindenki nyugtalan volt és az álmatlanság nyomait viselte, különösen Cynthia.
            Karikás szemével, sápadtságával, sötét ruhában, aznap különösen tetszett nekem.
            Regénybeli várkisasszony volt, akit családjának különös balsorsa üldöz.</p>
         <p>Az earl előadta a lelkésznek Maloney halálát. Elmondta, milyen súlyos gyanú terhelte
            Maloneyt, aki védekezni nem tudván, motorbiciklin szökött meg a kastélyból, majd éjszaka
            lopva visszatért, be akart hatolni az earl lakosztályába, és lezuhanva a második
            emeletről, szörnyet halt.</p>
         <p>Intézkedett, hogy - ámbár nem tudták, Maloney milyen felekezethez tartozik - az angol
            Egyház szertartásai szerint temettessék el, még aznap. Osborne-t pedig megbízta, hogy
            tegye meg a szokásos intézkedéseket. Maloney hozzátartozóit egyikünk sem ismerte, ő maga
            sohasem említett senkit. Rogers szerint Maloney llanvygani tartózkodása alatt egyetlen
            egy levelet sem kapott.</p>
         <p>Engem pedig megkért az earl, hogy tegyem meg, amit tegnap megbeszéltünk, haladék nélkül.
            Rá kellett eszmélnünk, hogy a perzsa kódexeket nem tudjuk katalogizálni úgy, amint előző
            este tervbe vettük, mert egyikünk sem tud perzsául. A kódexekből nem értettünk mást,
            mint a képeket. Az earl ezért azt indítványozta, válasszam ki azt az öt kéziratot, ami
            az illusztrációs anyag szempontjából a legrégibbnek és legértékesebbnek látszik, és
            azokat vigyem magammal.</p>
         <p>Ki is választottam az öt kódexet, azután becsomagoltam. Megebédeltünk és elbúcsúztam az
            earltől, megigérve, hogy a legrövidebb időn belül visszajövök a kézirattal.</p>
         <p>Azután elbúcsúztam Cynthiától, kissé meghatottan, ez volt az első elbúcsúzásunk. Cynthia
            angolos tartózkodással, elfogódott hangon mondta:</p>
         <p>- Remélem, kellemes időt töltött minálunk...</p>
         <p>És mind a ketten olyan zavarban voltunk, hogy az minden ékesszólásnál többet ért.</p>
         <p>Estére megérkeztem Londonba, kis hotelembe, a British Museum mögötti végtelen
            hotel-rengetegben. Kicsomagoltam és lementem az étterembe, hogy elfogyasszam a szörnyű
            roastbeeft és a kegyetlen főzeléket hozzá.</p>
         <p>Vacsora után búsan kavargattam a sárga folyadékot és elmélkedtem, hogy vajjon az is a
            puritán és methodista vallási gátlások szomorú következménye-e, hogy az angolok
            képtelenek iható kávét főzni, amikor egy súlyos kéz nehezedett a vállamra. Egy kőszobor
            keze.</p>
         <p>Felnéztem és inkább örömmel állapítottam meg, hogy régi ismerősöm tornyosodott fölöttem:
            Lene Kretzsch, kit a porosz állam ösztöndíjazott Oxfordba, hogy történelmi stúdiumokat
            végezzen. A szünidőket rendszerint Londonban töltötte, hogy a British Museumban
            dolgozzék. Ilyenkor az én hotelemben lakott és nagy barátságot tartott fenn velem, mint
            félig-meddig kollégával és mint Museum-beli olvasóval.</p>
         <p>Bár én meglehetősen féltem tőle és rosszabb hangulataimban nem jöttem haza vacsorázni,
            nehogy utána velem jöjjön sörözni. Nem mintha csúnya lett volna, sőt, inkább szép nő
            volt, a maga nagydarab módján, és mindig óriási sikerei voltak a férfiaknál.
            Határozottan mutatós volt. Azok közé a nők közé tartozott, akiknek a harisnyáján mindig
            épp most szalad le egy szem, vagy épp most szakad le egy gombjuk, vagy kireped a blúzuk,
            és így azt az érzést keltik az emberben, hogy állandó fizikai fejlődésben vannak.</p>
         <p>A félelmet inkább a jelleme gerjesztette bennem. Lene Kretzsch «Gemütsmensch» volt,
            csupa nagytermetű szívjóság és áldozatkészség alapjában véve. De ugyanakkor abszolut
            modern nő volt, sőt, két héttel mindig a legújabb szellemi fejlődés előtt. Gyűlölte a
            szentimentalizmust, az emberies limonádét, a Neue Sachlichkeit vérengző híve volt.</p>
         <p>Barátságunk is így kezdődött. Ő oltott el engem, amikor meggyulladtam. T. i. egyszer
            közvetlenül a kandalló mellett ültem egy Timesszel. (Mellesleg az angol újságok
            kezelését sose tudtam megtanulni, úgy látszik, ahhoz születni kell, hogy az ember az
            angol sajtótermékeket olyan mikroszkopikus terjedelműre tudja összehajtani, mint ahogy
            ők szokták.) Most is, amint lapoztam, az egész szoba tele volt Timesszel.</p>
         <p>A kis inasfiú, a «page», úgy látszik, éppen akkor tett a tűzre és ő sem vigyázott. A
            Times tüzet fogott és én olyan voltam, mint az égő csipkebokor. A részletekre nem
            emlékszem, csak azt tudom, hogy Lene mindjárt fölöttem volt, összetaposta az égő
            újságot, rám öntött néhány csésze meleg teát, ami a szobában található volt, a hajamat
            cibálta, mert hátha lepörkölődött, azután felcipelt a szobájába, megmosdatott,
            levetkőztetett, és rám adott valami nagyon férfias női ruhadarabot, ami nagyon bő volt
            nekem - és mindezt, mielőtt annyit mondhattam volna, hogy rendkívül lekötelez. Azután
            rettenetesen kiszidott, hogy hogy lehetek ilyen ügyetlen.</p>
         <p>Ettől kezdve Lene fejéből nem lehetett kibeszélni, hogy én határtalanul ügyetlen és
            élhetetlen vagyok és tönkremegyek, ha nem vigyáznak rám, és a saját gondnoksága alá
            helyezett.</p>
         <p>Naponta berontott kopogás nélkül - mert mire jó a kopogás? - a szobámba, szétszórta a
            ruháimat, hogy felvarrja a hiányzó gombokat, tejet melegített nekem éjszakára és
            megköszörülte a zsilettpengéimet. A Museumban odajött hozzám, mielőtt elmentünk,
            összecsomagolta a jegyzeteimet és a hónom alá dugta az attasé-táskámat, ha ugyan nem
            ragaszkodott hozzá, hogy ő vigye hazáig.</p>
         <p>Közben pedig állandóan arról értekezett, hogy milyen élhetetlen vagyok. Én pedig nem
            szeretem ezt a témát, mert tényleg nem tartozom az élelmesek közé. Azonkívül Lene
            gyámkodása határozottan rosszat tett nekem. Lassankint csakugyan olyan lettem,
            amilyennek beállított. Kezdtem megbotolni a szőnyegben, kifelé akartam kinyitni az
            ajtót, ami befelé nyílt, félóráig kerestem a karkötő-órámat, ami a karomon volt,
            elvesztettem a jegyzeteimet, és elfelejtettem ebédelni, ha nem szólt nekem.</p>
         <p>A helyzet valóban ijesztő volt. Szerencsére egy meleg nap Lene-nek eszébe jutott, hogy
            nem tesz jót nekem a londoni nyár, becsomagolta a holmimat, megvette a vasútjegyemet, és
            elküldött Skóciába.</p>
         <p>Az ötlet nem volt rossz, nagyon szép túrát csináltam a tavak körül, és nem jöttem addig
            vissza, amíg az egyetemi előadások el nem kezdődtek és Lene nem ment vissza Oxfordba. De
            azontúl is találkoztunk a szünidőkben és barátságunk, bár kevésbbé viharos formákban, de
            továbbra is fennmaradt.</p>
         <p>Szerencsémre Lene szerette sűrűn változtatni a védenceit. És ez volt a második dolog,
            ami megdöbbentett Lene természetében: hallatlanul kiterjedt szerelmi élete. Nem vagyok
            puritán, és nézetem szerint a szerelem mindenkinek a magánügye, és tudom, hogy Lene csak
            szívjóságból és áldozatkészségből volt olyan odaadó, de ez a hallatlan sokoldalúság
            mégis megijesztett.</p>
         <p>Két napig az ember egy kínai mérnökkel látta, azután egy hétig egy kanadai farmerrel,
            akit viszont egy francia selyemfiú váltott fel, hogy helyet adjon egy átutazó öreg német
            klasszikus filológusnak, meg egy lengyel ping-pong bajnoknak, szimultán. És mindegyik
            szerelmét elmesélte összes többi szerelmének és nekem, hajmeresztő részletekkel, az
            érzelmek belekeverése nélkül, bár időnkint hangsúlyozva a «das Moralisché»-t, ami
            «versteht sich von selbst», (sose tudtam rájönni, hogy mit ért ezalatt) - és
            tárgyilagosan, szörnyű tárgyilagosan.</p>
         <p>És ime, Llanvyganból való megérkezésemkor megint Lene Kretzsch védőszárnyai borultak
            fölém. Néhány enyhébb gorombaságot mondott megjelenésemre vonatkozólag és elvitt
            sörözni. Sosem merészkedtem arra vállalkozni, hogy annyi sört igyam és annyi cigarettát
            szívjak, mint ő. Bizonyos enyhe melankóliával néztem a hatalmas fogyasztást és záróráig
            hallgattam a történeteit: hogyan húzott ki a folyóból két oxfordi atlétát, hogy mentett
            meg az elzülléstől egy gazdag skótot, aki kezdett költekezővé lenni, és hogyan csábított
            el egy teológiai professzort, aki negyvenöt éves koráig megőrizte ártatlanságát.</p>
         <p>És fogalmam sem volt róla, hogy katonás egyénisége milyen élannal fog bevonulni az én
            külön walesi kalandomba. Amit, ha meg nem tett volna, nem is beszéltem volna róla
            ennyit, mert én is híve vagyok bizonyos fokig az új tárgyilagosságnak és nem szeretem a
            henye epizód-alakokat. De menjünk sorjában.</p>
         
         <p>Másnap elindultam, hogy teljesítsem küldetésemet.</p>
         <p>Nem volt nehéz. Az igazgató, akihez fordultam, már előzőleg megkapta az Earl of Gwynedd
            levelét. Hosszasan elmagyarázta, mennyire példátlan a British Museum történetében, hogy
            valami a Museum birtokát képező tárgyat kiadjanak, de tekintettel az Earl of Gwynedd
            érdemeire a gyüjtemények gyarapítása körül... és elmondta, milyen fantasztikus kincseket
            ajándékozott az earl a Museumnak, mikor átvette az earlséget.</p>
         <p>Azután megnézte a kódexeket és megkért, legyek türelemmel estig, addig meg fogja kapni
            fölötteseinek a felhatalmazását, hogy a kért kéziratot kiadhassa, és a keleti szakértők
            meg fogják állapítani, hogy melyik kódexet kérjék cserébe. Elbúcsúztam és táviratban
            értesítettem az earlt, hogy másnap jövök a kézirattal.</p>
         <p>Megebédeltem egy kis olasz vendéglőben, a Soho városrészben, mert csak vacsorát ettem a
            hotelemben, két angol főétkezést nem bírtam volna ki.</p>
         <p>Mire visszasétáltam a hotelbe, már egy levél várt rám. Felbontottam, Eileen St. Claire
            levele volt.</p>
         <p>«Kedves Doktor, azt gondolom, most már visszaérkezett. Nagyon kérem, keressen fel a
            Grosvenor House-ban, Eileen St. Cl.»</p>
         <p>Nem volt semmi kedvem a hölgyet felkeresni. A gyűrű története óta a legteljesebb
            bizalmatlanságot éreztem vele szemben. Biztos voltam benne, hogy ő is hozzátartozik
            valamiképpen az Earl of Gwynedd ellen szőtt összeesküvéshez. Elhatároztam, hogy a
            tájékára sem megyek a Grosvenor House-nak.</p>
         <p>Délután felkerestem egy-két ismerősömet, azután elmentem a British Museumba. Minden
            rendben volt, megjött az engedély, hogy a kéziratot kiadhatják és a szakértők
            kiválasztottak egy perzsa kódexet.</p>
         <p>- A Museum tulajdonképpen nagyon jó cserét csinál - mondta az igazgató. - Ez a kódex
            testvérek közt is megér ötszáz fontot, a kézirat pedig teljesen érdektelen badarság,
            amennyire láttam. De hát az earlt biztosan a családi vonatkozások érdekelték. Van benne
            valami lehetetlen história egy earl of Gwyneddről.</p>
         <p>Mikor hazaértem a könyvekkel, a portás jelentős arccal nézett rám:</p>
         <p>- Egy hölgy várja Önt a hallban.</p>
         <p>Lementem a hallba és ott találtam Eileen St. Claire-t. Körülötte a bennlakó idősebb
            újzélandi hölgyek megdermedve ültek kézimunkájuk felett. Egy szó nem hangzott, mindenki
            Eileen St. Claire-t nézte azzal a mély megvetéssel, melyet a nők a szépség iránt
            éreznek.</p>
         <p>Mosolyogva fogadott, kényelmesen és flegmatikusan, mint akinek egészen természetes, hogy
            ott van és vár rám.</p>
         <p>- Okvetlenül velem kell vacsoráznia - mondta. - Nagyon fontos, hogy beszéljek
            Magával.</p>
         <p>Zavartan és iskolásfiúsan összehazudtam egyet és mást. Általában nem vagyok ügyes a
            hazugságban. És a különböző randevuim különböző barátaimmal nagyon valószínűtlenül
            hangzottak. A mellett azt hiszem, túlságosan sokat is mondtam.</p>
         <p>Eileen St. Claire egy pillanatig sem vett magának fáradságot, hogy elhigyje. Még csak
            azt sem mondta, hogy nem fontosak ezek. Egyszerűen ragaszkodott hozzá, hogy vele
            vacsorázzam.</p>
         <p>Ellenállásom egyre gyengébb lett. Végtére nincs minden nap alkalmam, hogy egy ilyen szép
            nővel vacsorázhassam. És a vacsora a Grosvenor House-ban mégis csak más lesz, mint ami a
            hotelemben leselkedik rám. És mi történhet? Csak annyit mondok el a dolgokból, amennyit
            jónak látok. Sőt, még esetleg én is megtudhatok valamit, amit eddig nem tudtam.</p>
         <p>Hiszen húzódozásom okai elsősorban nem is az észszerű okok voltak. Magamban babonásan
            meg voltam győződve, hogy abból csak baj lehet, ami Eileen St. Claire-rel van
            összefüggésben. Talán azért, mert annyira tetszett nekem. Az emberben vannak ilyen
            paradox tiltakozások az ellen, amit leginkább kíván.</p>
         <p>Végre mégis igent mondtam, és akkor már titokban ott tartottam, hogy kétségbeestem
            volna, ha Eileen St. Claire meggondolja magát. Hallatlan vágyat éreztem, hogy Eileen St.
            Claire-t enni és inni lássam, szóval emberi megnyilvánulásaiban.</p>
         <p>Felvittem a könyveket a szobámba és bezártam a szekrényembe. Azután a lehető legrövidebb
            idő alatt estére öltöztem és lesiettem. Nyakkendőmet ő igazította meg a hallban.</p>
         <p>Eileen St. Claire egyik Hispanója kinn várt bennünket és elgördültünk a Grosvenor
            House-ba.</p>
         <p>Az autóban rögtön megkérdezte:</p>
         <p>- Hogy történt ez a szerencsétlenség Maloneyval?</p>
         <p>- Úgy, ahogy az újságban olvashatta. Lezuhant a második emeletről, sportszenvedélyének
            az áldozata lett.</p>
         <p>- Rettenetes, nem tudom elhinni. Voltam egyszer Svájcban vele, a legképtelenebb, a
            legrosszabb hírű sziklákra felmászott. Nem tudom elképzelni, hogy egy balkonról leesett
            volna.</p>
         <p>- Másokkal is megtörtént már. Az ember száz sziklára baj nélkül felmászik és a
            százegyedikről leesik. Lehet, hogy éppen egy aránylag veszélytelenebbről.</p>
         <p>- Maloneyvel nem történhetett meg.</p>
         <p>- Hát mit gondol, mi történt vele? - kérdeztem izgatottan.</p>
         <p>- Lelökték.</p>
         <p>- Hogy gondolja? ki lökte volna le?</p>
         <p>- Nem tudom. Nem gyanúsítok senkit. De én régebben ismerem Llanvygan lakóit, mint Maga.
            Maga nem tudja, doktor, hogy mibe keveredett bele.</p>
         <p>Nem akartam azt mondani, hogy tudom. Hogy tudom, hogy Maloney és ő egy sötét
            összeesküvés részesei. Szerettem volna Eileen St. Claire-rel egyszerűen, mint szép
            nővel megvacsorázni és nem beszélni másról, mint amiről az ember egy szép nővel
            szokott.</p>
         <p>Megérkeztünk a Grosvenor House-ba. Meglepetéssel, örömmel és bizonyos szorongással
            vettem tudomásul, hogy nem az étteremben vacsorázunk, hanem Eileen St. Claire
            lakosztályában.</p>
         <p>Vacsorai tête-à-tête-ünk úgy indult, mint akiknek nincsenek kicserélendő titkaik, csak
            az estét akarják kellemesen elütni. Bár Eileen St. Claire-t szórakoztatni nagyon nehéz
            feladat volt. Ő maga keveset beszélt és kevéssé reagált arra, amit neki mondtam. Nem
            mondhatom, hogy keveset beszéltem. A jó vacsora és a bor megoldották a nyelvemet.</p>
         <p>Eileen St. Claire is evett és ivott, mint más ember, sőt jó étvággyal evett és komolyan
            ivott. És az ital mintha emberibbé tette volna. A hangja egy árnyalattal természetesebb
            és közelibb lett, mint azelőtt és az ember szemébe nézett, csaknem barátságosan, de
            mindenesetre nagyon vonzó módon. Itt-ott megpróbáltam egy-egy kérdést, ami
            rávonatkozott, de mindig kisiklott a válasz elől.</p>
         <p>Már a desszertnél tartottunk, mire végre néhány kiadós közös ismerőst találtunk. A
            feketénél megkockáztattam, hogy Lady Nichols orosz sofőrjének intim látogatását mindig
            orosz népviseletben fogadja, hogy enyhítse a méla szláv honvágyát. Hogy Edwin Ponsonby
            azért szereti jobban a fiúkat, mert minden nő Alexandra királynőre emlékezteti és
            túlságos respektust érez irántuk. Hogy Madame de Marignant nagyon bántotta
            honfitársainak némely piszkos szokása és juan-les-pins-i villája előtt egy pálmafára
            felfüggesztette: Pour chiens seulement... Szóval nagyon jóban voltunk.</p>
         <p>Lassankint a képzeletemnek megjött a bátorsága. Hátha egyszer egészen jóban leszünk...
            Eileen St. Claire-nél igazán nem lehet tudni. Cristofoli sem gondolta volna akkor,
            július tizennegyedikén. Jó jel, hogy őszintén mulat azon, amit összefecsegek, és egy
            szót sem szól a gyűrűről és a többi kellemetlen dologról.</p>
         <p>És a sötét titok, amit alakjához sejtettem, csak vonzóbbá tette volna, ha nem lett volna
            úgyis minden határon felül vonzó.</p>
         <p>Azután egyszercsak, magam sem értem miért, kiugrott belőlem:</p>
         <p>- A gyűrűjét átadtam az Earl of Gwyneddnek.</p>
         <p>- Gondolom. És az earl... valószínűleg nem örült neki.</p>
         <p>- Nem. Egy szót sem szólt és otthagyott.</p>
         <p>- Megmondta, hogy kitől kapta a gyűrűt?</p>
         <p>- Hogy képzeli? Hiszen a szavamat adtam.</p>
         <p>- Maloney szegény, megírta nekem, hogy szörnyű dolgok történtek Llanvyganban. Valaki
            rálőtt az earlre. Mit gondolnak, ki tette azt?</p>
         <p>- Nekem nem mondták meg.</p>
         <p>- Vagy ha meg is mondták, nem az igazat. Egyszer, majd ha jobban fogom ismerni Magát,
            elmondok majd Magának egyet és mást a Pendragonokról.</p>
         <p>- Mikor fog engem jobban ismerni? Remélem, gyakran fog alkalmat adni, hogy
            megismertessem magammal. Meg fogja látni, hogy én vagyok a legjobb fiú a világon.</p>
         <p>- Az Magától függ, hogy jóban leszünk-e. Eddig egyszer kértem Magától valamit és azt sem
            tette meg.</p>
         <p>- Hát nem adtam át a gyűrűt?</p>
         <p>- A gyűrű... az már régen volt, már el is felejtettem. Arra kértem, mondjon el mindent,
            amit szegény Maloney haláláról tud.</p>
         <p>Megint elmondtam, amit tudtam Maloney éjszakai tréningjeiről és hogy magam hallottam,
            amint lezuhant és hogy ott álltam a holttest felett.</p>
         <p>- Mondja... ezt megelőzőleg nem volt semmi jelenet az earl és Maloney között?</p>
         <p>- Nem, határozottan tudom, hogy az earl egyetlen egyszer sem beszélt tíz szónál többet
            Maloneyval.</p>
         <p>Ami igaz is volt, ha betű szerint értjük. Hogy Osborne-nal üzent neki, az más lapra
            tartozik. De nem akartam elárulni, hogy tudok Maloney machinációiról. Nagyon vigyáztam,
            hogy ne igyam sokat, nehogy elveszítsem az ellenőrzést afölött, hogy mit mondok és mit
            nem mondok.</p>
         <p>Eileen St. Claire frontot változtatott. Valami szentimentális kifejezést adott arcának
            és testtartásának, és hosszabb elbeszélésbe kezdett.</p>
         <p>- Már mondtam Magának, mikor Chesterbe mentünk, hogy az Earl of Gwynedd valamikor a
            legjobb barátom volt. Senki sem ismeri olyan jól, mint én, és talán senki sem szereti
            annyira. És az utóbbi időben, tudom, hogy dolgok történtek, borzasztó, félelmetes
            dolgok... az Earl of Gwyneddet meg akarják gyilkolni... hiszen Maga is tudja. És a
            legrettenetesebb az, hogy az earl semmit sem tesz, hogy megmentse az életét. Csak ketten
            tudják, hogy ki az, aki az earl életére tör: ő és én. És miután ő nem tesz semmit, úgy
            érzem, az én kötelességem, hogy megmentsem. És azt szeretném, ha Maga a segítségemre
            lenne. Hiszen Maga annyira tiszteli az earlt, úgy tudom...</p>
         <p>- Igen, mindent megteszek, ami az earl biztonságát szolgálja. Mondja meg, hogy miről van
            szó.</p>
         <p>De egy pillanatig sem hittem neki. Ha nem tudtam volna mindenfélét Maloneyről, aki a
            szövetségese volt, akkor sem hittem volna neki egy betűt sem. Egyrészt azért, mert
            megint olyan hangon beszélt, mint egy automata, hidegen, távolian, embertelenül.
            Másrészt azért, mert olyan szép volt.</p>
         <p>Gyanakvó pesszimizmusomat semmi sem hívja ki annyira, mint a női szépség. Ha diktátor
            volnék, minden szép nőt becsukatnék. A világ menete sokkal békességesebb lenne.</p>
         <p>- Idehallgasson, doktor, - folytatta Eileen St. Claire. - Lehet, hogy fantasztikusnak
            fogja találni, amit mondok. Lehet, hogy Maga is tud róla. A kastélyban, vagy a kastély
            környékén kell lennie valakinek... valami egészen titokzatos és meghatározhatatlan
            jelenlétnek... vagy valakinek, aki ért hozzá, hogy a babona egész kelléktárával
            titokzatossá és megközelíthetetlenné tegye magát. Maloney írt nekem egy őrült
            parasztról, aki prófétálni kezdett, és egy különös aggastyánról, akit egy éjszaka
            láttak. Szegény Maloney akkor nem gondolta volna... Doktor, egészen biztos vagyok benne,
            hogy ő ölte meg Maloneyt.</p>
         <p>Mély megdöbbenéssel toltam hátra a székemet, és meredtem rá Eileen St. Claire-re. Igen,
            én is úgy képzeltem, hogy a titokzatos éjféli lovas taszította le Maloneyt az erkélyről.
            Én láttam is egy pillanatra...</p>
         <p>De erről senkinek a világon nem szóltam, csak Cynthiának meséltem el. Honnan tudhatja
            Eileen St. Claire?</p>
         <p>Egy pillanatig a kísértés nagyon erős volt, hogy higyjek neki és elmondjam, amit magam
            tudok. De aztán legyőztem és nem szóltam semmit.</p>
         <p>- Már késő - mondta Eileen St. Claire. - Most már hiába vág ilyen buta arcot. Most már
            elárulta, hogy tud róla. Csak ezt akartam.</p>
         <p>- Nem tagadhatom, hogy azt a titokzatos aggastyánt én is láttam a kastély-tó mellett. De
            nem értem, hogy lenne összefüggésben mindezzel?</p>
         <p>- Mert ő az. Ő az, aki Maloneyt megölte és az earl életére tör. És én tudom, hogy ki
            rejtőzködik e mögött a maszk mögött. Ha segít nekem, leleplezhetjük.</p>
         <p>- Hogyan?</p>
         <p>- Hogy ártalmatlanná tehessük, a Maga tanuvallomására van szükség. Adja írásban és
            hitelesítse tanuk előtt, hogy Maga látta az álruhás valakit az erkélyen, amelyről
            Maloney lezuhant.</p>
         <p>Kísérteties... honnan tudja, hogy láttam...</p>
         <p>De most már értettem, miről van szó. A csapda egész ügyesen volt megszerkesztve.
            Tökéletesen az volt a látszat, mintha az Earl of Gwynedd érdekében kérné tőlem ezt a
            tanuvallomást. Valószínűleg el is hittem volna, ha Maloney, életének utolsó estéjén, nem
            beszél olyan elhamarkodottan. Ha el nem árulja, hogy egy bűnszövetkezetnek a tagja,
            mely a Roscoe-féle örökségnek az earl kezébe való jutását akarja megakadályozni, és ha
            nem szólít fel engem is a csatlakozásra.</p>
         <p>- Sajnos, semmilyen írást nem adhatok, a nélkül, hogy az earlt meg nem kérdezném.
            Végtére mégis ő a legkompetensebb, ha az élete megmentéséről van szó.</p>
         <p>- Hátha nem akarja, hogy megmentsük az életét, vagy nem akarja, hogy így...</p>
         <p>- Mindenesetre előbb beszélni fogok vele.</p>
         <p>Eileen St. Claire egy pillanatig zavarban volt.</p>
         <p>- Az earl nem fog beleegyezni. Nem engedi meg, hogy a rendőrség beleavatkozzék az ő
            életébe. Sokkal gőgösebb... és mégis meg kell menteni.</p>
         <p>Felkelt, hozzám lépett és vállamra tette kezeit. Melle csaknem arcomat súrolta. Testének
            közelsége, azt hiszem, egy múmiából is barátságos érzelmeket váltott volna ki.</p>
         <p>Magamhoz öleltem a derekát.</p>
         <p>- Bízzék bennem, - mondta. - Ugy-e, bízik bennem - kérdezte, hajamat simogatva.</p>
         <p>Fentemlített múmia is kétségtelenül biztosította volna, hogy bízik. De bennem feltámadt
            az a kis paradox ördög, aki minden más ösztönömnél erősebb, és időnkint arra kényszerít,
            hogy azt tegyem, ami a legkevésbbé valószínű abban a pillanatban.</p>
         <p>- Egy csöppet sem bízom Magában, - mondtam gyengéden, de tréfa nélkül. - Mindenről
            informálva vagyok. Tudom, hogy Magát is a Roscoe-örökség érdekli.</p>
         <p>Eileen St. Claire ellökött magától.</p>
         <p>- Mit tud Maga arról? - és nevetett.</p>
         <p>Felkeltem. Egy ideig szótlanul néztük egymást.</p>
         <p>A düh is határozottan jól állt neki.</p>
         <p>- Menjen haza - mondta.</p>
         <p>- Megyek - mondtam. - De mégis, nem volna okosabb nyugodtan kibeszélni magunkat.</p>
         <p>- Nem tudom elképzelni, miről beszéljünk. Menjen haza. Ó, milyen szemtelen... soha még
            emberben nem csalódtam így. Olyan szelíd, egyszerű léleknek látszott... Ki Maga
            tulajdonképpen? - kérdezte egyszerre, tágra nyílt szemmel.</p>
         <p>- Becsületszavamra, nem vagyok detektív, és az egész dologhoz semmi közöm. Maga miatt
            keveredtem bele, a gyűrűje miatt.</p>
         <p>Az ijedt hang, ahogy kérdezte, úrrá tett engem a szituáció fölött. Minden félénkségem
            elmúlt, és annál nagyobb lendülettel használtam ki helyzetemet, mert még sose fordult
            elő életemben, hogy egy szép nő félt volna tőlem.</p>
         <p>Az élmény újsága csaknem kegyetlenné tett. Furcsa lehettem. Olyan lehettem, mint
            Schlesinger, az állatkerti fecskendőcső, mikor megtudta, hogy csörgőkígyó.</p>
         <p>- Talán érdekelni fogja Magát, - mondtam csörgőkígyósan - hogy mi az, amit tudok. Hogy
            mennyire vagyok beavatva, és mennyire árthatok Magának, ha akarok.</p>
         <p>- Árthat nekem?</p>
         <p>- Ha érdekli, üljön ide mellém a díványra és mindent elmondok.</p>
         <p>Eileen St. Claire megadó mozdulattal leült.</p>
         <p>A pszichológus valószínüleg sötét szadizmusnak fogja minősíteni, amit tettem, a különös
            kéjérzést, amint simogattam ezt a páratlan női testet, miközben éreztem, hogy izmai
            megfeszülnek a fojtogató dühtől, és legszívesebben nekem ugrana gyönyörű
            macskaszerűségében, de kénytelen tűrni, mert különben nem tudja meg, amit okvetlenül meg
            kell tudnia.</p>
         <p>És elmondtam azt a keveset, amit tudtam. Hogy Maloney a Roscoe-örökösök megbízásából
            járt Llanvyganban, hogy ő volt az, aki rálőtt az earlre, aki a csapóajtót nyitva hagyta
            Pendragonban, aki el akarta lopni az írásokat, melyek segítségével az earl
            bebizonyíthatja, hogy William Roscoe halálos betegségét erőszakosan idézték elő...
            elmondtam, hogy tudom, hogy Eileen St. Claire is részes az összeesküvésben, és a gyűrűt
            azért adta nekem, hogy én is gyanússá váljak, és Maloneyről elterelődjék a figyelem.</p>
         <p>Tulajdonképpen nem volt semmi az elbeszélésemben, amivel Eileen St. Claire-nek árthattam
            volna, komolyan, törvényszék előtt. Semmi, aminek bizonyító ereje lett volna, csupa
            feltevés. Úgy éreztem, mikor mindent elmondtam, hogy ezzel a jelenésem végetért. Eileen
            St. Claire ki fog dobni, kétszeres dühvel, mert alaptalanul ijesztettem rá és
            terrorizáltam... és nyugodtan el is mentem volna, bár szomjazó testtel, de mint aki
            Eileen St. Claire-t elintézte.</p>
         <p>De nem így történt. Mikor elbeszélésem végére érve felkeltem, Eileen St. Claire
            elmosolyodott, kissé gúnyosan, és azt mondta:</p>
         <p>- Well, és nem simogatják tovább Eileent?</p>
         <p>Felém nyujtotta a kezét, és mielőtt tudtam volna, mit teszek, már végtelen csókban
            kapaszkodtunk össze.</p>
         <p>Akkor ez a mindennek ellenmondó csók látszott a legkevésbbé érthetőnek az egész
            homályban olyan gazdag llanvygani kalandban.</p>
         <p>Csak később, mikor elfulladva ültünk újra az asztal mellett, miután Eileen hirtelen
            kibontakozott és pezsgőt hozatott, kezdett derengeni bennem, hogy miről van szó. Nem
            vagyok hiú, és egy pillanatig sem jutott eszembe, hogy a «sikert» férfiúi sex
            appealemnek tulajdonítsam. Különben is Eileen nyilván nem tartozott abba a nő-típusba,
            amelyiket ilyen céltalan érzelmek befolyásolnak.</p>
         <p>Nem, Eileen sajátságosan, de érthető módon félremagyarázta viselkedésemet: hogy mikor
            ennyi rosszat tudok róla, ahelyett, hogy angol felháborodással «Távozz, Sátán»-t
            kiáltanék, barátságosan megvacsorázom nála és kényszerítem, hogy flörtöljön velem. Ősi
            igazság, hogy a gonoszok mindenkit gonosznak tartanak. Eileen magatartásomból arra
            következtetett, hogy végeredményben mégis lehet velem tárgyalni, csak nem akarok olcsó
            lenni, csak ki kell várni a megfelelő pillanatot, és meg kell adni a megfelelő árat. Az
            ár, vagy legalább is az ár egy része, ő maga.</p>
         <p>És miközben pezsgőztünk és nagyon jó barátok voltunk, egyszercsak megszólalt bennem az
            ember, aki félévenkint kollokvált az egyetemen a kanti ethikából:</p>
         <p>Minthogy Eileen St. Claire nem fogja tőlem megkapni azt, amit vár, a tanuvallomásomat, a
            cinkosságomat, vagy mit tudom mit, jogom van-e elfogadnom az odaadását? Nem teszek-e épp
            olyan gyalázatosan, mint egy ember, aki utólag nem fizeti meg a vásárolt ölelést?</p>
         <p>De aztán megnyugtattam lelkiismeretemet. Ilyen kedélyállapotban a lelkiismeret rendkívül
            megnyugtatható. Én nem igértem neki semmit, ő az, aki hazárdot játszik.</p>
         <p>- Most menjen igazán haza - mondta, miután kiittuk a pezsgőt. De a szemével azt mondta:
            - maradjon itt reggelig.</p>
         <p>- Csak nem kívánja, hogy a hors-d’oeuvre-rel befejezzem a vacsorát?</p>
         <p>- Egész kiadós hors d’oeuvre volt. De különben is... Magától függ...</p>
         <p>- Well?</p>
         <p>- Üljön le szépen az íróasztalhoz és írja meg, hogy miket látott tegnapelőtt éjszaka
            Llanvyganban.</p>
         <p>Felálltam, a kanti ethika feltornyosodott bennem újra.</p>
         <p>- Eileen, most hazamenni a legvadítóbb dolog, ami férfival történhetik... de inkább
            hazamegyek. Semmiféle írást ebben az ügyben nem írok, ne is számítson rá.</p>
         <p>- Hát menjen - mondta Eileen, és a következő pillanatban már a szomszéd szobában volt,
            az ágyban és várakozón mosolygott rám.</p>
         <p>Máig sem értem, mennyi tréningje lehetett a gyors levetkőzésben, hogy idáig eljutott.
            Nem tagadom, nekem nem ment ilyen hamar. Ó, milyen nehézkes a férfi-toalett, és a
            cipőzsinóromat mindig összecsomózom ilyen ünnepélyes alkalmakkor.</p>
         <p>Eileen St.. Claire ajándéka csakugyan értékes volt. Sosem volt szerelmes éjszakám, ami
            megközelítőleg ilyen gazdag, változatos programmal rendelkezett volna. A test, amely
            karjaim közt kígyózott, hullámzott és vibrált, ezer mozdulatot tudott, és minden
            mozdulatnál új volt, csodát hordozó, bámulatos és kiismerhetetlen, mint a tenger.</p>
         <p>Hajnal felé felébredtem rövid, kimerült álomból. Az asszony kifejezéstelen, kegyetlen
            szépséggel aludt, fejével jobb karjának amforás vonala alatt.</p>
         <p>Felkeltem, az ablakhoz mentem, rágyujtottam. Az ablak előtt, túlvilági kék
            pala-árnyalatokban derengett a Hyde Park. A zöld rétek fölött ott felejtett fehér
            ködcsomók imbolyogtak tanácstalanul. És akkor minden olyan bűnös volt, olyan helytelen,
            olyan nem-lett-volna-szabad. A papok-nevelte kisdiák rossz lelkiismerete együtt
            sopánkodott a neuraszténiás gyanakvóval: hogy kerülök ide, miért nem járok szabad
            homlokkal, frissen, most-felkelten, a Hyde Park harmatos pázsitján?...</p>
         <p>- Chéri, - mondta Eileen, aki felébredt a cigarettafüstre. Odamentem és szórakozottan
            csókolgattam a kezét.</p>
         <p>- Chéri, - kérdezte fáradtan - nem gondoltad meg magad?</p>
         <p>- Mit gondoltam volna meg, chérie?</p>
         <p>- Hát az írást, chéri... tudod, hogy szükségem van arra... az írásra... - mondta enyhe
            bosszankodással, mintha csak feledékeny volnék, és egészen biztos volna benne, hogy meg
            fogom írni, amit akar.</p>
         <p>Meg tudtam volna ölni, és szégyeltem magam éktelenül.</p>
         <p>Megreggeliztünk, azután búcsúzásra került a sor.</p>
         <p>Az ágyban ült, barátságosan mosolygott, és azt mondta:</p>
         <p>- Nagyon kedves voltál, chéri, és máskor is szívesen látlak. De csak, ha elhozod az
            írást. Addig szóba sem állok veled. De úgyis tudom, hogy elhozod. Holnap, úgy-e? So
            long!</p>
         <p>Taxiba ültem, szégyenkezve esti ruhámon és fázósan, mert keveset aludtam.</p>
         <p>A taxiban elgondolkoztam, és úgy éreztem, megfejtettem Eileen St. Claire taktikáját.
            Eszembe jutott a Cristofoli-eset, és a következőket spekuláltam ki: Eileen bízik
            erotikus művészetének ellenállhatatlanságában. Úgy gondolja, bizonyára tapasztalat
            alapján, hogy aki egyszer intimen megismerte, nem tud többé meglenni nála nélkül,
            legalább is hosszú ideig nem. Hogy testének az emléke kísérteni fog bennem, mint
            kényszerképzet, kényszerszerelem, és vissza fogok térni hozzá, akármilyen áron is.</p>
         <p>Ezt gondolva, hogy úgy mondjam, «fanyar mosoly játszott az ajkaim körül», feleslegesen,
            mert senki se látta a taxiban.</p>
         <p>Eileen St. Claire nem ismeri az én természetemet vagy természetellenességemet. Én nem
            vagyok olyan, mint Cristofoli, aki arcán az üdvözültek ellenszenves mosolyával távozott
            tőle, és enyhén megbolondult, mert többet nem láthatta. Bennem egy ilyen éjszaka után
            nem marad más, mint kellemetlen, kialudatlan érzés és egy nyugtalan bűntudat.</p>
         <p>És ínyenc sem vagyok, akit elbűvöl a szép vonalaknak és a szerelem technikájának az a
            tökéletessége, amit Eileen St. Claire jelent. Nem vagyok lelkesedő természet sem, csak
            ha történelemről vagy irodalomról van szó. Valami egészen más az, amit a nőkben keresek,
            nem a vonalak múlandó harmóniáját, nem a szerelem tudományát, nem ilyen olcsó
            dolgokat... Valamit, ami nincs is a nőkben, rajtuk keresztül valami mást szeretek.</p>
         <p>Minden nőben azt élveztem, hogy a szimbóluma volt valaminek. Volt nő, akit azért
            szerettem, mert ő volt Svédország, volt, akit azért, mert a XVIII. századra
            emlékeztetett törékeny sèvres-mivolta. Volt, akiben Jeanne d’Arc-ot álmodtam, volt,
            akiben az ezermellű ephesusi Dianát. Cynthiát, ha megcsókoltam, úgy éreztem, most az
            angol szonettekkel flörtölök, ötödfeles jambusokban. Volt, akinek édes tehénszerűségében
            svájci, alpesi réteket élveztem. «Die Weiber sind silberne Schalen, in die wir goldene
            Äpfel legen».</p>
         <p>Eileen St. Claire-t azért szerettem, mert ő volt a Vétek. De most már megtörtént, most
            már mindent tudtam, most már átéltem, milyen az, ha az ember a hazugsággal és a
            gyilkossággal tölti az éjszakát. Nagyon jó volt, de tovább nem érdekelt. Erotikus
            kiváncsiságom ki volt elégítve. És biztos voltam benne, sohase fogok többet Eileen St.
            Claire csókja után vágyódni.</p>
         <p>Ha akkor valaki azt mondta volna, hogy Eileen St. Claire még egyszer a szeretőm lesz,
            kinevettem volna, - és ha elmondta volna, milyen körülmények közt, azt hittem volna,
            megőrült.</p>
         
         <p>Nem tudom, miféle öntudatlan trükkel csinálom, hogy minden szobám a legrövidebb időn
            belül olyan otthontalan, sőt lakatlan jelleget ölt. Azt mondják, mindjárt meg lehet
            látni, hogy nő lakik a szobában: apróságok, terítők, virágok, nippek jelennek meg, és a
            toalett-holmik intim arca sugározza a női test melegét. Az én szobámon valami fordított
            átalakulás szokott végbemenni. Az apróságok eltűnnek, és a szoba cellává lesz. Minden
            lapos helyen csúnyakötésű könyvek halmozódnak fel és poros unalmukat itt-ott egy-egy
            olcsó pipa tarkítja.</p>
         <p>De most, mikor beléptem, a szobám különösen kietlen volt. A megvetett ágy, amiben nem
            feküdtem, tette talán, vagy hogy álmos voltam és fáztam, - de a szobám csak úgy
            nyikorgott a barátságtalanságtól. Valami roppant kellemetlen érzés fogott el.</p>
         <p>És azután felvillanásszerűen tudatosodott bennem, hogy mi ez az érzés, és a
            szekrényemhez rohantam. A szekrény zárja fel volt törve. Megszámoltam a perzsa
            kódexeket. Mind megvolt. De a kézirat, Lenglet de Fresnoy memoárja, amiért Londonba
            küldött az Earl of Gwynedd, eltűnt. Ellopták.</p>
         <p>Az első érzésem az volt, hogy kiugrom az ablakon. Azután tanácstalanul lerohantam a
            földszintre, a hoteltulajdonos irodájába.</p>
         <p>Elmondtam, mi történt, megmutattam a feltört szekrényt. A hoteltulajdonos kétségbeesett,
            de nem tudott semmit se mondani. Hoteljében annyian fordulnak meg. Különösen tegnap
            este, egy egész csomó skót érkezett, mert féláron jöhettek le az Anglia-Skócia
            rugby-mérkőzésre. Az egész város tele volt meztelen térdű, Tam-o-Shanter sipkás
            skótokkal.</p>
         <p>Mindenesetre értesíteni kell a rendőrséget.</p>
         <p>- Igen, rohanok a Scotland Yardra - mondtam. És polgári lelkem felbuggyanó megnyugvással
            menekült a rendőrség kotlóstyúk-szárnya alá.</p>
         <p>De azután pesszimizmusom megint erőt vett rajtam: a kézirat semmi esetre sincs már a
            hotelban, és oly valószínűtlennek látszott, hogy megtaláljanak egy kéziratot Londonban,
            ahol nyolc millió ember él, akkora területen, mint egy vármegye. És az is lehet, hogy
            már nincs is Londonban a kézirat. Talán már az India Mail repülőgépén száll keleti
            vizekre...</p>
         <p>De azért mindenesetre elmegyek a rendőrségre. Felmentem a szobámba, megfürödtem,
            megborotválkoztam, és nappali ruhát vettem. Úgy éreztem, ez jó, a nappali ruha, a
            különösségek, szerelmek és tolvajságok varázsa megtörik a puha galléron. Talán minden
            értelmes rendbe fog jönni.</p>
         <p>Mire lementem, egy levél várt rám a hallban. A portás szerint egy kis fiú hozta
            negyedórával előbb. A géppel írt levélben a következő állt:</p>
         <p>«Ne tegyen elhamarkodott lépéseket. Ha vissza akarja kapni, legyen ma este kilenckor a
            Café Royalban. Ha közben értesítené a rendőrséget, sosem kapja vissza!»</p>
         <p>A levélírónak valószínűleg igaza van abban, hogy a rendőrség nem fog nyomra akadni. És
            az Earl of Gwynedd elveinek sem felelne meg, ha a rendőrséget beleavatnám. Hiszen másnap
            benne volna az újságokban, és az earl ettől irtózik a legjobban.</p>
         <p>Némi gondolkozás után feladattam a page-zsel egy sürgönyt az earlnek, a következő
            szöveggel:</p>
         <p>«Kéziratot ellopták, de nyomon vagyok, remélem, megkapom, levél megy.»</p>
         <p>Ezután mindent megírtam egy levélben és feladattam expresszként.</p>
         <p>Majd megebédeltem, bromurált vettem be és lefeküdtem aludni. Ha a világ összeomlik
            egyszer, a romok alatt sem fogok lemondani délutáni álmomról.</p>
         <p>A Café Royal Londonnak úgyszólván egyetlen kávéháza. Mindenben igyekszik franciás lenni.
            A kapubejáratot, a chasseur sapkáját, a csészéket és a kanalakat babérágba foglalt nagy
            N betű ékesíti, mintha Napoleon építette volna. A feketét pohárban adják, a levegő oly
            rossz, és a székek oly kényelmetlenek, mintha Párisban volna az ember. Valamikor az
            angol intelligencia találkozóhelye volt és még most is érdekes közönsége van, főkép kis
            szinésznőkből és értelmes külföldiekből.</p>
         <p>Leültem a fal mellé és ideges várakozásba kezdtem.</p>
         <p>Negyed tízkor hozzám lépett egy idegen.</p>
         <p>- Doktor Bátky? - kérdezte.</p>
         <p>- Igen.</p>
         <p>Az idegen leült.</p>
         <p>Rögtön megismertem. Ilyen kellemetlen, zöldesszürke, hullaszerű, beárkolt szemű,
            fületlen, degenerált arcot nem mindennap látni. Ugyanaz az ember volt, akit
            Fontainebleauban láttam Eileen St. Claire-rel. Akire azt mondták, hogy az orvosa, és aki
            Cristofolinak olyan szívfájdalmat okozott.</p>
         <p>- Well, vajjon nyugodtan beszélhetünk? - kérdezte az idegen és körülnézett.</p>
         <p>Az egyik asztal mellettünk üres volt, a másikhoz épp most ült le egy szakállas, turbános
            indiai egy szokatlan nagytermetű, nemzeti viseletű indiai hölggyel.</p>
         <p>- Ha nincs kifogása ellene, beszéljünk németül - mondta igen angolos német kiejtéssel. -
            Gondolom, szomszédaink nem fogják megérteni.</p>
         <p>- Tessék - feleltem.</p>
         <p>- Intelligens embereknek nem kell sokat beszélniük - mondta asztaltársam.</p>
         <p>Meg kell adni, minden undoksága dacára határozottan intelligens arca volt.</p>
         <p>- A kézirat, amiért Ön Londonba jött, az én birtokomban van. Mi mindenről pontosan
            informálódunk. Még meg sem érkezett Londonba, és mi már tudtuk, hogy egy kéziratot
            keres, ami az Earl of Gwyneddet nagyon érdekli.</p>
         <p>- Csak gratulálhatok - mondtam. - De mindjárt figyelmeztetni akarom valamire, a rövidség
            okából. Az Ön következő mondata az lesz: Doktor Bátky, ön híres orvos. Engedje meg, hogy
            útlevelemmel igazoljam, hogy nem vagyok orvos...</p>
         <p>- Tudom. Ezen a fázison már túlvagyunk. De menjünk sorjában. Nincs semmi okom, hogy ne
            valljam meg: a kézirat nagy csalódást okozott nekem. Látom, hogy bizonyos családi
            vonatkozások vannak benne, a nemes lord bogarai, de semmi, ami minket érdekelne.</p>
         <p>- Ki az a «mi»?</p>
         <p>- Majd mindjárt rátérek. Szóval azt akartam mondani, hogy a kéziratra voltaképpen nekem
            semmi szükségem nincs. Bizonyos feltételek mellett hajlandó vagyok a kéziratot
            visszaadni.</p>
         <p>- Szóval, meg akar zsarolni. Uram, nekem nincs pénzem, és az egészhez semmi közöm.
            Forduljon talán közvetlenül az Earl of Gwyneddhez.</p>
         <p>- Ugyan, hová gondol? Az Earl of Gwynedd hozzánk képest szegény ördög és semmi
            szükségünk a pénzére. Magán fordul meg az egész.</p>
         <p>- Nem értem.</p>
         <p>- Ugyanarra kérem Magát, amire Eileen St. Claire: adja írásba emlékeit Maloney
            haláláról, különös tekintettel arra, aki az erkélyen állt, mikor Maloney lezuhant.</p>
         <p>- Uram, már megmondtam, hogy ezt nem tehetem. Annál kevésbbé, mert nem is láttam senkit
            sem az erkélyen.</p>
         <p>- Én pedig egészen biztosan tudom, hogy látott valakit.</p>
         <p>- Honnan tudja?</p>
         <p>- Olvassa el ezt.</p>
         <p>Egy géppel írott levelet adott át nekem, összehajtva, hogy csak ezeket olvashattam el
            belőle:</p>
         <p>«Tisztán láttam, amint Maloney kilépett a balkonra, abból a szobából, amelyben lakott a
            kastélyban, és felkúszott a fölötte levő erkélyre. Akkor az erkélyre kilépett egy
            feketeruhás kosztűmös férfi és megragadta Maloneyt. Pár pillanatig dulakodtak, majd
            Maloney lezuhant az erkélyről. Mire leértek az emberek, már halott volt. Senki sem tett
            említést róla, hogy a nyaka ki volt tekerve. Az óriást az erkélyen, rajtam kívül csak
            egy személy látta, a magyar doktor. Abban a pillanatban, amint Maloney halálkiáltása
            elhangzott, már megjelent az ablakában...»</p>
         <p>Szóval, nemcsak én láttam a félelmetes jelenést az erkélyen. Nem foghatom fel többé úgy,
            mint felizgatott idegeim látomását. Maloneyt valaki letaszította az erkélyről, vagy
            legalább is dulakodott vele és Maloney lezuhant. És így menekült meg az Earl of Gwynedd,
            Maloney élete árán. És az ellenségei most ezt akarják felhasználni az earl ellen.</p>
         <p>És az is kétségtelen, hogy valaki informátoruk van benn a kastélyban, aki mindent a
            legpontosabban tud. Ki lehet az?...</p>
         <p>- A levélből úgy látom, - mondtam - hogy rajtam kívül még egy tanuja volt Maloney
            szerencsétlenségének. Sőt, ez a valaki sokkal többet látott, mint én. Miért nem akarják
            inkább az ő tanuvallomását felhasználni?</p>
         <p>- Maga túlságosan kiváncsi. Kettőnk közül csak én vagyok az, aki kérdezhet. De térjünk a
            tárgyra. Ha megkapom Magától a tanuvallomást, Maga megkapja tőlem a kéziratot.</p>
         <p>- Nagyon jó. De nem mondaná meg, minek nekem, nekem, Bátky Jánosnak, a kézirat? Nem
            tehetek róla, hogy ellopták tőlem. Ha a kéziratot nem kapom meg, holnap visszautazom
            Llanvyganba és a többit a rendőrségre bízom. A mai intervjunk után legalább Önről is
            pontos személyleírást tudok adni.</p>
         <p>- Helyes. De nem gondolja, hogy a rendőrség első dolga lesz, hogy Magát vegye őrizet
            alá?</p>
         <p>- Engem? Miért? Az earl ismer engem és tudja, milyen ártatlan vagyok.</p>
         <p>- Olyan biztos ebben? - kérdezte az utálatos idegen, és halkan nevetett magában, igen
            ellenszenvesen.</p>
         <p>- Abszolut biztos vagyok benne - mondtam ingerülten. - Az earl maga mondta nekem, máskép
            nem küldött volna engem a kéziratért.</p>
         <p>- Az tegnapelőtt történt. Azóta a helyzet megváltozott. Lehet, hogy Ön ártatlan, de a
            látszat Ön ellen szól.</p>
         <p>- Miért?</p>
         <p>- A Maga csodálatos naivitása következtében. Milyen öröm, hogy ilyen tisztalelkű emberek
            élnek a világon. Idehallgasson. Még Maga ide sem érkezett Londonba, mikor az earl írt az
            ügyvédjének, Alexander Setonnak, hogy milyen ügyben jön Maga Londonba. Setonnal volt
            egypárszor dolgom, a legóvatosabb skót, aki valaha kibújt a hegyek közül. Nincs kétségem
            a felől, hogy megérkezése óta figyelteti Magát. Valószínűleg most is itt van egy embere.
            Maga azzal kezdte balfogásainak a sorozatát, hogy Setont nem kereste fel. Másrészt jobb,
            hogy nem ment el: ha taxin ment volna, a taxiját szerencsétlenség érte volna... De hát
            nem ment el, hanem mindent megtett, hogy gyanússá tegye magát.</p>
         <p>- Például?</p>
         <p>- Alighogy a kéziratot megkapta, első dolga volt, hogy érintkezésbe lépett Mrs.
            Roscoe-val, sőt az ő vendége volt az éjszaka folyamán.</p>
         <p>- Mrs. Roscoe?... Nincs szerencsém ehhez a hölgyhöz.</p>
         <p>- Persze, Maga mondhatja, hogy nem tudja, hogy Eileen St. Claire William Roscoe özvegye,
            de ki fogja Magának ezt elhinni, mikor minden cipőtisztító tudja a
            Mayfair-negyedben.</p>
         <p>Megkapaszkodtam az asztalban, és sikerült feldöntenem a feketekávés poharat. Szerencsére
            üres volt.</p>
         <p>Az odasiető pincértől a zöldarcú két brandyt rendelt. Csakugyan szükségem volt egy kis
            szíverősítőre ez után a villámcsapás után. Tehát Eileen St. Claire a titokzatos
            Roscoe-örökös, akinek személyében találkoznak össze az összeesküvés szálai. És én...
            nahát!</p>
         <p>- Jobban van? - kérdezte az idegen. - Egyébként, ha másért nem, a nemes lord egész
            életében gyűlölni fogja Magát, Mrs. Roscoe... öö... vendégszeretete miatt.
            Szentimentális okokból. Nem tudom, még most is szereti-e egykori menyasszonyát, de
            mindenesetre ez az Achilles-sarka. Már sok embernek tette tönkre a karrierjét, mert
            Eileen St. Claire-rel jóban voltak. Többek közt nekem is.</p>
         <p>És szenvtelen gonosz arcán váratlan keserű vonások jelentek meg. Itt is egy
            Achilles-sarokról lehetett szó...</p>
         <p>- Egyébként most jut eszembe, hogy elfelejtettem bemutatkozni, James Morvin vagyok,
            orvos, a Roscoe-család házi orvosa, ugyanaz a Morvin, akiről az Earl of Gwynedd azt
            hiszi, hogy meggyilkolta William Roscoe-t, egy erőszakosan előidézett tropikus
            betegseggel. Most már megérti az összefüggést.</p>
         <p>- Értem - mondtam. Nagyon rosszul éreztem magam. Hogy jövök én ahhoz, hogy gyilkosok
            brandyt fizessenek nekem. Mindenesetre én is rendeltem két brandyt, hogy legalább
            kvittek legyünk.</p>
         <p>- Már most, - folytatta - ha Seton figyelteti Magát, arról is jelentést fog tenni, hogy
            a mai estét az én társaságomban töltötte. Azt hiszem, egy isten bizalma kell ahhoz, hogy
            Magát ne találják gyanúsnak. Miután Londonba érkezett, nem beszélt senki mással, mint az
            earl legfőbb ellenségeivel.</p>
         <p>- Az igazság már rosszabb látszatokon is diadalmaskodott - mondtam méltóságteljesen, de
            bizonytalanul.</p>
         <p>- A dolog még nincsen lezárva. Mindehhez hozzájárul az, hogy a kézirat csakugyan eltűnt
            és Maga nem tud róla számot adni, hogy hová lett. Egy szép nap azonban az earl vissza
            fogja kapni a kéziratot az én barátságos levelem kíséretében. A levélben meg fogom
            jelölni az összeget, amiért Ön a kéziratot eladta nekem.</p>
         <p>- Nem hiszem, hogy az earl sokat hinne Magának.</p>
         <p>- Uram, a leghazugabb rágalom is foltot hagy az ember jellemén. De ez nem minden. Ezt
            megelőzőleg az earl hallani fogja valakitől, akinek feltétlenül hisz, hogy Maga
            Londonban széltében-hosszában meséli, hogy Maloneyt meggyilkolták.</p>
         <p>Hirtelen eszembe jutott valami.</p>
         <p>- Ne felejtse el, hogy egy írott bizonyíték van a kezemben. A levél, amit ma reggel
            kaptam. Ebben a levélben beismeri, hogy a kézirat Magánál van.</p>
         <p>Morvin percekig nem jutott szóhoz a nevetéstől.</p>
         <p>- Mit tud azzal bizonyítani? Egy géppel írt névtelen levéllel, ami ráadásul a Maga Royal
            Portable gépén van írva. Mindenki azt fogja mondani, hogy Maga írta.</p>
         <p>Most már olyan ideges voltam, hogy alig tudtam a helyemen maradni.</p>
         <p>- Uram, ha Maga hazugság- és rágalom-hadjáratot akar ellenem intézni, mondhat
            fantasztikusabb dolgokat is rólam. Mondja például azt, hogy már hároméves koromban
            karóba húztam a nagyanyámat. Vagy hogy megesküdtem, hogy levágom V. György szakállát. De
            az istenért, azt mondja meg nekem, mire jó az Magának, ha hajszát indít ellenem? Hogy
            jövök én mindehhez, én, Bátky János, Budapestről? Inkább még holnap elutazom ebből az
            országból.</p>
         <p>- Ne idegeskedjék, fegyelmezze Magát. A dolog roppant egyszerű. Csak azt akarom
            bebizonyítani Magának: az earllel a Maga dolga végleg el van rontva. Llanvyganban
            Magának nem terem virág. Nem tudom, mi volt a célja tulajdonképpen: pénzt várt az
            earltől szolgálataiért (de úgy tudom, nincs rászorulva), vagy meg akarta szöktetni a kis
            kékharisnya Cynthiát, vagy szerelmes a fiatal Osborne-fiúba... mindegy. Akármi volt a
            szándéka, arról le kell mondania. Ezzel szemben váratlan perspektívák nyílnak meg Maga
            előtt, ha okos és énrám hallgat.</p>
         <p>- Hogyan?</p>
         <p>- Nem tudom, van-e fogalma Mrs. Roscoe vagyonáról és befolyásáról? Az ilyen tudományos
            gentlemaneknek a fantáziája nem elég gazdag ahhoz, hogy el tudja képzelni. Nem is akarom
            elmondani a vállalatokat és a bányákat és az ingatlanokat... mégis, hogy valami képzete
            legyen: kiszámítottuk, hogy Eileen St. Claire percenkint ötven fontot keres, még akkor
            is, ha alszik.</p>
         <p>- Borzasztó!</p>
         <p>- Már most Magán múlik, hogy belekapcsolódjék ebbe a vagyonba. Olyan formában, ahogy
            Maga akarja. Ha aktív természet volna, valamelyik mammuth-vállalat igazgatója
            lehetne...</p>
         <p>- Inkább nem.</p>
         <p>- Gondoltam, hogy ez nem felel meg a hajlamainak. De gondolkozzék, és mondja meg, mit
            akar. Ha tudományos ambíciói vannak, jelölje meg azt az angol egyetemet, ahol reader
            akar lenni. Ha inkább az irodalom érdekli, alapítunk egy folyóiratot, amivel
            tönkreteheti az Egyesült Királyságok minden irodalmi megnyilvánulását. Ha akarja,
            földesúr lehet Magyarországon, a pusztán. Ha utazni szeret, kap egy yachtot és minden
            költséget egy évre, két évre... három évre. Nos?</p>
         <p>- ...</p>
         <p>- De ha olyan abszolút könyvbolond, amilyennek nézem, kinevezzük főkönyvtárosnak Mrs.
            Roscoe Rainbow Head-i kastélyába. Ez a könyvtár ebben a pillanatban még nem létezik. De
            annyi kötetet és azt vásárolhatja meg, amit akar.</p>
         <p>- És mindehhez - tette hozzá vigyorogva - ráadásul biztosítja Magának Eileen St. Claire
            örök barátságát, ha fontosnak tartja.</p>
         <p>- És mit kellene tennem cserébe?</p>
         <p>- Semmi gonoszat, semmi embertelent, semmit, ami ellenkeznék finom idegrendszerével.
            Csak tanúskodnia kell, hogy Maloneyt megölték. Szóval semmi mást, mint az igazat
            megmondania.</p>
         <p>Úgy éreztem magam, mint akinek egy hajó esett a fejére. Ime, a gonoszság oly egyszerű és
            oly plauzibilis színben jelent meg: hiszen Maloneyt csakugyan megölték. Hátha a
            Roscoe-örökösöknek van igazuk. De rögtön el is mult a kísértés.</p>
         <p>- Nem tudom, - mondtam - mi a céljuk, de kétségtelenül az earlnek akarnak ártani. És így
            nem mennek semmire. Ha Maloneyt megölték volna, akkor is jogos önvédelemből ölték meg.
            Ismeri a tényállást: Maloney erőszakkal be akart hatolni az earl lakosztályába...
            bizonyára nem azért, hogy könnyek között búcsúzzék el tőle. Ha esetleg valaki meg akarta
            akadályozni a betörést és közben Maloney szerencsétlenül járt, ezért senki sem
            felelős.</p>
         <p>- Így, ahogy mondja, nem. De minden Magától függ: hogy mit mond és hogyan. Nem érti? Kik
            tudnak a vádakról Maloney ellen és Maloney szökéséről? Maga, az earl, a két fiatal
            Pendragon és esetleg egy-két szolga. Maga a korona-tanú, mert Maga látta. Ha Maga is
            akarja, be lehet bizonyítani, hogy az óriás nem volt más, mint az Earl of Gwynedd,
            álöltözetben. Esküvel bizonyíthatja, jóhiszeműen, hogy már máskor is látta ebben a
            maszkban.</p>
         <p>A fejemhez kaptam. Én, mint korona-tanú. Nincs foglalkozás, ami után kevésbbé vágyódnék.
            Még forradalmi hadvezér is szívesebben lennék Dél-Amerikában. Mint egy
            lidércnyomás...</p>
         <p>- Mondok még valamit, hogy megnyugtassam a Maga lojális és emberies lelkiismeretét. És
            ez tulajdonképpen a legerősebb érvem. Az egyetlen mód, hogy megmentse az earl életét,
            az, hogy igent mond nekem.</p>
         <p>- Ne tréfáljon.</p>
         <p>- Ez így van. Ha Maga úgy tesz, ahogy mondom Magának, akkor mi történik? A mi kezünkben
            bizonyítékok vannak, hogy az earl meggyilkolta Maloneyt. Az earl kezében bizonyítékok
            vannak, hogy mi tettük el láb alól William Roscoe-t. Maga azt mondja, hogy Maloneyt
            önvédelemből ölték meg... mindegy. Az earl minden áldozatra kész lesz, hogy ne kelljen a
            bíróság, a nyilvánosság előtt megjelennie, hogy a lapok ne írjanak róla.</p>
         <p>- És?</p>
         <p>- Egy becsületes csere történik. Kicseréljük a bizonyítékainkat, azontúl nem árthat
            egyikünk sem a másikának, és szent a béke. Ha azonban ez nem történik meg... senki sem
            állhat jót az earl életéért. Természetesen nem rólam van szó, és nem is Eileen St.
            Claire-ről. De az idők folyamán, sajnos, olyan deszperádók keveredtek bele a dologba,
            mint amilyen Maloney is volt. Akik semmiféle eszköztől nem riadnak vissza, hogy az earlt
            megakadályozzák a bizonyítékok felhasználásában.</p>
         <p>- És kénytelen vagyok nyomatékosan figyelmeztetni, - folytatta - hogy ezek után a Maga
            élete sincs biztonságban. Túlságosan fontos személy lett, semhogy ezentúl is nyugodtan
            olvashasson a British Museumban. Anglia egyik legnagyobb vagyonáról van szó. Állandóan
            figyelni fogják. Az a veszedelem, ami az earlt fenyegeti, és Osborne Pendragont, mint az
            örökösét, ezentúl Maga mögött is ott fog leselkedni. Csak barátságosan
            figyelmeztetem.</p>
         <p>- És ezeket a szörnyűségeket mind itt mondja nekem, - kiáltottam fel - London kellős
            közepén, fényes este... Azt hittem, az ilyen aljasságokat csak pincében lehet elmondani,
            petróleumlámpa mellett. Hát nem fél, hogy valaki meghallja?</p>
         <p>- Csakugyan beszéljen egy kicsit csendesebben - mondta mosolyogva Morvin. - Akárhol
            beszélnék Magával, kitenném magam, hogy Seton detektívjei kifúrták a falat és fülelnek.
            Azért választottam ki azt a helyet Londonban, ahol mindenki láthat. Itt én is szemmel
            tudom tartani az embereket. A mi beszélgetésünket nem hallhatta senki, legrosszabb
            esetben ez a két szines itt mellettünk, akik azonban egész idő alatt izgatottan
            beszéltek egymással. Bizonyára ők is titkos terveket szőnek, India felszabadítására. De
            még egy szót sem válaszolt ajánlataimra.</p>
         <p>- Nem is fogok. Azt mondja meg, milyen feltételek mellett adja vissza a kéziratot.
            Máshoz semmi közöm.</p>
         <p>- Istenem, ha egyebekben megegyezünk, még a kéziratot is visszakaphatja. Ez nevetséges
            részletkérdés.</p>
         <p>- Itt van Magánál?</p>
         <p>- Igen.</p>
         <p>- Mutassa meg. Honnan tudjam, hogy nem beszél a levegőbe?</p>
         <p>Morvin vigyorogva a zsebébe nyúlt és kihúzta a kéziratot. Óvatosan messzire tartva
            tőlem.</p>
         <p>Ó, ha harciasabb természet volnék... most egy tigrisugrással... De nem vetem rá
            magam.</p>
         <p>Morvin megint hangtalanul nevetett.</p>
         <p>- Tudom, hogy Maga nem erőszakos természetű...</p>
         <p>Hirtelen zseniálisnak látszó ötletem támadt.</p>
         <p>- Legjobb lesz, ha szépen csendben ideadja a kéziratot és elmegy, - mondtam,
            vérfagyasztó nyugalommal. - Doktor Morvin, Ön kelepcébe került. Még délelőtt
            intézkedtem, hogy este két detektív jöjjön a Café Royalba. Itt is vannak. Abban a
            pillanatban, ahogy kilép a kapun, le fogják fülelni és futólépésben viszik a
            rendőrségre. De ha ideadja a kéziratot, még intézkedhetem.</p>
         <p>Morvin két percig nevetett hangtalanul és nem szólt. Végre azt mondta:</p>
         <p>- Hát azt hiszi, hülye vagyok? Nagyon jó. Képzelheti, hogy minden lépését figyeljük,
            amióta visszaérkezett a hoteljébe. Tudom, hogy onnan estig ki sem mozdult. Nem is
            telefonált. Feladatott egy sürgönyt és egy expressz-levelet, mind a kettőt Llanvyganba.
            Egyébként gondoskodás történt róla, hogy ne menjenek el. A Maguk kis page-je nem olyan
            nehezen megközelíthető, mint Maga. Csak nem gondolja, hogy idejöttem volna tárgyalni, ha
            nem vagyok egészen biztos a dolgomban. Seton emberei Magát figyelik, nem engem.</p>
         <p>Nagyot sóhajtottam.</p>
         <p>- Nem nekem való ez a dolog - mondtam. - Van még valami mondanivalója, vagy
            elmehetek?</p>
         <p>- Miért olyan sürgős? Magának kell igent mondani, mint egy szép lánynak. Igaz, hogy nem
            kell azonnal. De én nem is értem, min gondolkozik annyit.</p>
         <p>- Nekem a kézirat kell - mondtam mániákusan.</p>
         <p>- Nézze, kedves doktor, én azt hiszem, Ön egy kicsit nehéz felfogású. Nem kell
            szégyenkeznie, gyakran előfordul nagy tudósokkal is. Az absztrakt elme és a gyakorlati
            értelem közt néha megdöbbentő távolság van. Menjen szépen haza, aludja ki magát, azt
            hiszem, fáradt is. Majd találni fogok alkalmat, hogy folytassuk az eszmecserét. Nincs
            kétségem, hogy előbb-utóbb az én álláspontomon lesz... Addig is, gondolkozzék.</p>
         <p>És a kijárat felé tartott. A kasszánál egy pillanat alatt fizetett és eltűnt.</p>
         <p>Én tompa hülyeségben ültem még az asztalnál. Csakugyan, az absztrakt elme és a
            gyakorlati értelem közt néha megdöbbentő távolság van. Szinte fájt, hogy milyen buta
            vagyok, milyen tanácstalan.</p>
         <p>A terem lassankint ürülni kezdett. A két indiai már nem ült a szomszéd asztalnál A
            középen egy húsztagú amerikai társaság, félrecsúszott szmokingnyakkendők, örök-ifjú
            idősebb hölgyek, érces lármát csaptak.</p>
         <p>Kiváltottam a kabátomat és fejlógatva kifelé ballagtam.</p>
         <p>A kapunál valaki a nevemen szólított. Felkaptam a fejemet.</p>
         <p>Ott láttam az indiai urat és hölgyet, karonfogva Morvinnal.</p>
         <p>- Doktor Bátky, jöjjön ide - mondta az indiai hölgy, németül.</p>
         <p>Amint közelebb mentem, láttam, hogy a két hatalmas indiai erőszakkal tartja a középen a
            kistermetű Morvint, aki kétségbeesetten igyekszik szabadulni.</p>
         <p>- Ruhe, Ruhe - mondta a hölgy, súlyosan, mint Nagy Frigyesnek egy gránátosa. - Ne
            csináljon utcai jelenetet, mert az árt a hírnevének. Doktor Bátky most idehívja az egyik
            rendőrt, a Piccadilly Circusról. Hárman tanúsítjuk, hogy Maga lopta a kéziratot, ami
            Magánál van. Szükség esetén idetelefonáljuk a British Museum igazgatóját, aki igazolni
            fogja, hogy a kéziratot a doktor vette át tőle. De mindezt a kellemetlenséget
            megtakaríthatja Magának, nekünk, és főkép a szegény ártatlan múzeum-igazgatónak, ha a
            kéziratot ideadja.</p>
         <p>- Hogy adjam oda, ha fogják mind a két kezemet?</p>
         <p>- Mondja meg, hogy melyik zsebében van. Majd Doktor Bátky kiveszi.</p>
         <p>- Jobboldalt - nyögte Morvin.</p>
         <p>Kéjesen vettem ki zsebéből a kéziratot és zsebre vágtam.</p>
         <p>- Ezzel az üzleti részt elintéztük - mondta az indiai úr. - Morvin úr, felhívom a
            figyelmét arra, hogy jobb zsebemben revolver van. Ne csináljon semmi komédiát, hanem
            tűnjön el a legrövidebb idő alatt.</p>
         <p>Elengedték Morvint, aki a következő pillanatban már egy taxiban ült és eltűnt a
            színhelyről.</p>
         <p>- Bátky János... - mondtam önkívületben.</p>
         <p>- Örülök. Lene Kretzsch vagyok.</p>
         <p>- Én pedig Banerjee Sadh Mukerjee Osborne Pendragon - mondta az indiai, és levette a
            szakállát meg a turbánját.</p>
         
         <p>- Erre iszunk - mondtam, mikor egy kicsit magamhoz tértem.</p>
         <p>De Londonban tizenegy óra után inni nem tartozik a könnyű dolgok közé. Kénytelenek
            voltunk bemenni a Lyon’s Corner House-ba, magyarul: az oroszlán sarokházába, ahol adnak
            inni késő éjszaka, ha az ember eszik is valamit.</p>
         <p>Helyet foglaltunk a négyemeletes tea-palota legközelebbi emeletén, melynek olcsó, de
            kiabálóan dekoratív álmárvány-falai közt, harsogó zenekar alatt, a szegényebb londoni
            polgár egy pillanatig illuziókat keres: abban a fényes világban él, ahol a mozidrámák
            estélyei lejátszódnak.</p>
         <p>Osborne kényeskedő mozdulattal igazította a haját és a nyakkendőjét, mialatt Lene
            leplezetlen elragadtatással szemlélte. Egy mozdulatot tett, mintha át akarná karolni a
            nyakát, mire Osborne zavartan odébb húzta a székét. Tisztában voltam a helyzettel.</p>
         <p>- Mit igyunk? - kérdeztem.</p>
         <p>- Sört - dörmögte Lene meggyőződéssel. - Az ünnepélyes alkalomra való tekintettel
            Lager-sört.</p>
         <p>Osborne elsápadt a barna festék alatt.</p>
         <p>- Ó, én még életemben nem ittam abból az italból. Talán tekintsünk el most is.</p>
         <p>És kettőnk nagy bánatára pezsgőt rendelt, Szent Cliquot özvegyét.</p>
         <p>- Maga most valószínűleg a mennyei segítséget látja bennem, - mondta Osborne - aki
            renaissance-képeken olykor megjelenik a mártir jobb válla fölött.</p>
         <p>- Hát körülbelül - mondtam. - Tájékoztasson egy kicsit a gondviselés útjairól.</p>
         <p>- Az a különös, hogy a dolog elég egyszerű - mondta Osborne. - Semmi akadálya, hogy
            röviden előadjam. Tegnapelőtt, miután Maga elutazott, nagybátyám magához hivatott és
            hosszasan beszélgettünk, ami ritkán szokott előfordulni velünk, mindkettőnk őszinte
            sajnálatára. Minthogy nekem úgy is az volt a szándékom, hogy Londonba jövök, megkért,
            hogy keressem fel az ügyvédjét Mr. Alexander Setont és mondjam el neki az utóbbi napok
            eseményeit. Gondolom, meg akarta takarítani a levélírást, mert ettől emberfölöttien
            irtózik. Jobb szeret követeket küldeni, ez is olyan fejedelmi vonás benne.</p>
         <p>- De Magát, mint historikust, a nagy események lélektani rúgói is érdekelni fogják. Ha
            majd megírja családunk krónikáját, a következő mondatokat ajánlom figyelmébe:</p>
         <p>«Ezerkilencszázharminchárom júliusának utolsó napjaiban sajátságos átalakulás ment végbe
            a Pendragon-ház legfiatalabb sarjában, kinek lelkében kiirthatatlan kalandvágy égett,
            mely tápra nem lelvén, önkeblét emésztette. Ezekben a sorshordozó nyári napokban
            ráeszmélt történelmi hivatására. Érezte, őrá vár a súlyos, esetleg végzetes, de
            mindenkép magasztos feladat, hogy felderítse a kísértetiességnek és a véteknek azt az
            áthatolhatatlan szövevényét, mely a huszadik század második negyedének első évtizedében
            családjának ősi fészkére borult.»</p>
         <p>- Úgy beszél, mint egy nagy - mondta a lány áhitattal.</p>
         <p>- Kiindulási pontul szolgált a következő, valóban sherlockiánus, vagy helyesebben
            holmesiánus megfigyelésem: Maloney sosem kapott leveleket a kastélyba és saját leveleit
            mindig maga adta fel a corweni postahivatalban. Kétszer is vele voltam ilyen
            alkalmakkor, de mindig kint maradtam. Nem látszott teljesen lehetetlennek, hogy ilyenkor
            leveleket is kap, melyek poste restante érkeznek. Elmentem tehát a corweni postára korán
            reggel. Maloney halálát még a titok fátyola leplezte. Megkérdeztem, nem érkezett-e levél
            a barátomnak. A postáskisasszony tudta, hogy ki vagyok, habozás nélkül kiadta nekem a
            Maloney címére érkezett levelet.</p>
         <p>- Minthogy mindenre elszántam magam, mint egy déltengeri kalóz, és leszámoltam a
            konvencionális morállal, mint egy kezdő pincérlány, belső harc nélkül felbontottam a
            levelet. A levél géppel volt írva, aláírva nem volt, és nem volt nagyon kedélyes
            hangulatú. Azzal fenyegette meg szegény ismerősünket, ki immár a pokol valamelyik
            körének polgára, hogy amennyiben rövidesen nem történik valami határozott dolog, nemcsak
            hogy meg fogják vonni tőle a további pénzeket, hanem a rendőrség kezére fogják adni,
            nyilván valami régebbi vétkéért. A levélből kivettem, hogy nem ez volt az első
            felszólítás, amit Maloney kapott. Így válik érthetővé Maloney kétségbeesett kísérlete az
            utolsó éjszakán.</p>
         <p>- Ennyit én is tudtam - mondtam.</p>
         <p>- Londonba érkezve, rögtön felkerestem Setont. Ebben a gentlemanben számomra érthetetlen
            módon azt a benyomást keltettem, hogy már benőtt a fejem lágya, mert először életemben
            komolyan beszélt velem. Beszélgetésünk határozottan kinyilatkoztatás-jellegű volt a
            számomra. Tőle tudtam meg, hogy nagybátyámnak csak a kezét kellene kinyujtania,
            helyesebben a kezét kinyujtani és ütni egyet, hogy egy egészen megdermesztő nagyságú
            vagyon urává legyen.</p>
         <p>- Egy-két hónap óta - folytatta - kezében vannak azok a bizonyítékok, melyeknek
            segítségével nyilvánvalóvá válik, hogy William Roscoe-t az orvosa meggyilkolta.
            Helyesebben nem is bizonyítékok, hanem egy biológiai felfedezés, amelyet egyáltalán nem
            értek, és azt hiszem, Seton sem, de amelynek alapján kétségtelen, hogy gyilkosság
            történt. Roscoe romantikus végrendelete értelmében az örökség az Earl of Gwyneddre
            száll, ha ő gyilkosság áldozata lenne.</p>
         <p>- Ezt is tudom.</p>
         <p>- De nagybátyám, Seton érthető kétségbeesésére, vonakodik attól, hogy megbízza Setont a
            szükséges lépések megtételével. A kísérleteket egy McGregor nevű orvossal együtt
            végezte, de az orvos egy autóbaleset áldozata lett.</p>
         <p>- Azt hiszem, az autóbaleset is Morvin műve volt.</p>
         <p>- Miért gondolja?</p>
         <p>- Mert mielőtt Llanvyganba jöttem volna, egy ismeretlen telefonon megfenyegetett, hogy
            én is úgy fogok járni. Most már az egészet értem. Eleinte Morvinék engem orvosnak
            néztek, aki Llanvyganba megy, hogy folytassa, amit szegény McGregor elkezdett... de
            miért nem akarja az earl ezeket a dolgokat nyilvánosságra hozni?</p>
         <p>- Ennek a vonakodásnak, amennyire Setonból kivettem, érzelmi okai vannak. Nagybátyám
            valamikor, bármily valószínűtlenül is hangzik, szerelmes volt abba a hölgybe, aki most
            William Roscoe özvegye és egyetlen örököse. És, úgy látszik, még mindig rokonszenvezik
            vele, mert meg van győződve, hogy a hölgy ártatlan William Roscoe halálában, és ha a
            végrendeletet végrehajtanák, az ártatlant sujtanák vele.</p>
         <p>- Morvinék is onnan tudnak a felfedezésről, - folytatta - hogy nagybátyám valami
            formában értesítette Mrs. Roscoe-t, ezzel akarván elérni, hogy szakítson Morvinnal, akit
            nagybátyám az egyedüli bűnösnek tart. Az üzenetet Seton közvetítette, innen tud ő
            mindenről.</p>
         <p>- Seton azonban biztosra veszi, hogy Roscoe özvegye tudott róla, hogy férjét
            meggyilkolják. Szerinte az egyetlen mód, hogy az earlt akcióra bírjuk, az volna, ha meg
            tudnánk győzni, hogy Mrs. Roscoe tudott ezekről a merényletekről, melyek az utóbbi
            időben, a biológiai bizonyítékok felmerülése óta, ellene történtek, és tudott Maloney
            kiküldetéséről. Ezt kellene nekem bebizonyítanom.</p>
         <p>- De hogy kezd hozzá az ember? Mikor a maximális ravaszságú Setonnak sincs fogalma róla,
            hogy mit kellene csinálni. Nem volt a kezemben más, mint ez a név: Morvin. Ennyit Seton
            is tudott. Még a címét is megadta. Azzal indultam útnak.</p>
         <p>- Mire útnak indultam, már ebédidő volt. Elmentem egy kis vendéglőbe a City egyik régi
            sarkában, melyet a kollégiumom diákjai fel szoktak keresni, ha Londonban vannak. Itt
            találkoztam Lene Kretzsch-csel, akit Oxfordból ismertem, mint a legkitünőbb női atléták
            egyikét.</p>
         <p>- Well, nem akarok bókokat mondani, de Lene-t mindig okos, energikus, becsületes
            lénynek, szóval igazi férfinak ismertem. Elhatároztam, hogy felkérem, legyen a
            munkatársam. Ő éppen ráért.</p>
         <p>- Mire nem érnék rá, ha ilyen rendkívül vonzó fiatalemberrel lehetek - mondta Lene.</p>
         <p>Osborne zavartan fordította el a fejét és folytatta:</p>
         <p>- Most már együtt gondolkoztunk, hogy mit kellene tenni. Igyekeztünk feleleveníteni
            magunkban olvasmányainkat és mozitapasztalatainkat, hogy hátha valami inspirációt
            nyerünk. De, sajnos, a multban egyikünk sem volt nagy híve a detekív-műfajnak, nem
            tudván, hogy milyen szükségünk lesz rá az életben. Gondoltunk arra, hogy
            áttanulmányozzuk Edgar Wallace hatalmas munkásságát, de az ügy sürgőssége nem engedte
            meg. Mindkettőnknek csak egy nagy, közös emlékünk volt a detektív-műfaj területéről: az
            Emil és a detektívek című német film.</p>
         <p>- Végigmentünk emlékezetünkben a filmen és kerestük a módszert, melynek segítségével a
            kis Emil, a Gustav mit der Hupe, és a többi gyermek megfogja a keménykalapos urat.
            Rájöttünk, hogy a dolog oly egyszerű, mint a nagy igazságok általában: addig mentek a
            keménykalapos után, amíg a dolgok ki nem alakultak.</p>
         <p>- Nem szabad lemenni a nyakáról - jelentette ki Lene, mint egy erkölcsi axiomát.</p>
         <p>- De eszembe jutott, - folytatta Osborne - hátha Morvin ismer engem. Hiszen az események
            azt mutatják, hogy valaki mindenről pontosan tájékoztatja, ami a Pendragon-házzal
            összefügg. Amint úgy is kell tennie egy módszeres gyilkosnak. Elhatároztuk tehát, hogy
            álruhát öltünk, én, nehogy megismerjenek, pajtásom pedig a stílszerűség kedvéért.</p>
         <p>- Az indiai ruha azért volt nagyon rokonszenves, - mondta Lene - mert itt nem okoz
            feltűnést, elmaszkírozza az embert, és azonkívül nagyon dekoratív. Van egy csomó indiai
            barátom és barátnőm, nem volt nehéz a ruhadarabokat összeszedni.</p>
         <p>- Szóval ragyogóan kimaszkíroztuk magunkat, elhelyezkedtünk Morvin háza előtt, és mikor
            kijött valaki, akiben Seton leírása alapján Morvinra ismertünk, követtük hol taxin, hol
            gyalog. Morvin először is a Grosvenor House-ba ment, azután a Maga hoteljébe. Ottan
            sokáig ólálkodott és tárgyalt egy skótruhás alakkal. Nyilván az lopta el a kéziratot.
            Azután kint volt egy kémiai gyárban Southwarkban. Azután megebédelt az Elefánt és
            Kastélyban, mi is. Azután még mindenfelé ment, anélkül, hogy valami érdekes történt
            volna. Délután a Grosvenor House lounge-jában teázott egy igen jó megjelenésű
            hölggyel.</p>
         <p>- Nem is volt semmi különös, csak nagyon drágán volt öltözve - mondta Lene
            érzékenyen.</p>
         <p>- Remélem, jól megnézték - mondtam. - Az volt valószínüleg Mrs. Roscoe.</p>
         <p>- Úgy, hát ez a nagybátyám ízlése... - mondta Osborne elmerengve. Nem látszott az arcán,
            hogy helyesli-e.</p>
         <p>- Borzasztó ellenszenves nőszemély - mondta Lene. - Hogy lehet valakinek olyan
            közönséges vöröses-szőke haja?</p>
         <p>- Így kerültünk este a Café Royalba. Képzelheti, hogy csodálkoztam, mikor láttam, hogy
            Morvin Magát keresi. Mondhatom, Morvinnak igaza volt. Ha nem hallgatjuk ki a Maguk
            beszélgetését, a látszat nagyon Maga ellen szólt volna. Dehát minden szót
            hallottunk.</p>
         <p>- És ezzel a Maga missziója meg is van oldva - mondtam. - Maga meg én most már tudjuk,
            hogy Mrs. Roscoe résztvett Maloney kiküldetésében. Én annál is inkább tudom, mert velük
            kettejükkel utaztam Chesterig. Hallotta az igéreteket, amiket Morvin tett nekem? Honnan
            venné a pénzt ezekhez a dolgokhoz, amiket igért, ha nem állna mögötte a Roscoe-vagyon.
            Különben is, hallhatták a párbeszédünkből, hogy én hosszabb ideig együtt voltam Mrs.
            Roscoe-val és ezalatt ő maga többször próbált rávenni ugyanarra, amire Morvin: hogy
            tegyek vallomást Maloney erőszakos haláláról. Azt hiszem, ha mindezt elmondjuk az
            earlnek, ő is tisztában lesz vele, hogy Mrs. Roscoe nem ártatlan, sőt az ő élete sincs
            tőle biztonságban.</p>
         <p>- Tudja mit, nem biztos. Nagybátyám sokkal okosabb, mint mi vagyunk, és az okos ember
            mindig be tudja bizonyítani azt, amit az ösztönei diktálnak. Hiába fogja mindezt
            elmondani neki, be fogja bizonyítani a napnál világosabban, hogy Mrs. Roscoe ártatlan.
            Különben pedig... én nem tudom... a Maga helyében nem mondanám el neki, hogy milyen
            intim helyzetbe kerültem Mrs. Roscoe-val. Tekintettel az ő egykori, vagy talán még
            aktuális érzelmeire, nem volna tapintatos dolog.</p>
         <p>- Az igaz. Dehát mit csináljunk? Úgy érzem, a dolog sürgős. Morvin a mai kudarca után
            bizonyára valami kétségbeesett eszközhöz fog nyúlni. Azt hiszem, mindnyájan
            veszedelemben forgunk.</p>
         <p>- Hm. Én nem félek. Holnap megint más álruhát fogunk ölteni. Maga pedig utazzék vissza
            holnap Llanvyganba és ott várja be a fejleményeket. Arról, ami itt történt, ne meséljen
            el többet, mint a puszta tényállást: a kézirat ellopását és visszaszerzését, nem
            feledkezve meg az én bokros érdemeimről. Mi még egy-két napig itt fogunk járni-kelni,
            ezúttal Mrs. Roscoe nyomában. Hátha megint olyan buta szerencsénk lesz, mint ma
            volt.</p>
         <p>- Nem szabad lemenni a nyakáról - mondta Lene.</p>
         
         <p>A réteken tehenek legeltek, az angol hölgyeknek teás-szerviszeket adtak be a vasuti
            fülkébe. Hátradőltem és elolvastam újra Lenglet de Fresnoy kalandosan visszaszerzett
            memoárjait.</p>
         <p>Lenglet de Fresnoy nyugtalan ember volt, kiugrott pap és az a szerencsétlen embertípus,
            melyet később «keresőnek» neveztek - de a XVIII. században, amikor ő élt, a «keresők»
            még nem hordtak szakállat és nem gondolkoztak Isten létezésén. Lenglet de Fresnoy az
            aranycsinálás titkát kereste és egy mindmáig használatos könyvben megírta az alchimia
            történetét.</p>
         <p>Emlékiratában a XVIII. század második felének, ennek a nekem mindennél kedvesebb kornak
            a bájosan zavaros szellemi élete bontakozott ki: az aranycsináló évek, melyek a
            forradalom vasát termették, a régi szabadkőműves páholyok szélhámosságból és színpadias
            emberszeretetből összeszőtt világa, melyet az ember a Varázsfuvolából és Cagliostro
            történetéből ismer. Mélységes valláserkölcsi és humanitárius eltökélések békésen
            simultak össze a kéziratban ma már megdöbbentő sikamlós történetekkel, és átsuhant a
            színen a század legigazabb fia is, Casanova. Mígnem egyszerre Lenglet de Fresnoy
            szembetalálkozik a hihetetlennel, melyben ő mindig hitt, a borzalommal, melyben a
            természet legyőzi a természetet és addig józanul naiv elbeszélése átcsap a legmélyéig
            megrendült ember staccatóiba, a rémület káprázatában megnövekedve látja a dolgokat,
            elveszti szavahihetőségét, elvesztené, ha nem kellene azt gondolnom, hogy ok nélkül nem
            rázkódhatott meg ennyire és ha legvalószinűtlenebb állításai nem egyeznének személyes és
            kétségbevonhatatlan élményeimmel.</p>
         <p>De beszéljen Lenglet de Fresnoy. Llanvyganban hevenyészett fordítást készítettem a
            memoirnak fontos részéből, a Reménységhez címzett szabadkőművespáholyba való
            felvételétől kezdve az iszonyattal való találkozásáig, és itt közlöm, jelentéktelen
            rövidítésekkel.</p>
         <p> ... Hosszas sürgetésemre végre M. Ch... a páholy nagyinkvizitora, megigérte, hogy a
            legközelebbi «munka» után megkezdi majd az előkészületeket, amelyek szükségesek ahhoz,
            hogy a magasabb fokozatokat felvegyem.</p>
         <p>Dobogó szívvel adtam meg a titkos kopogtatást, amikor legközelebb jelentkeztem a Hotel
            V... V... ajtaja előtt. «Tehát máma», mondottam magamnak, «máma végre megteszed az első
            lépéseket ama királyi ösvényen, melyre kora ifjúságod óta vágyakozol». Egyben fogadalmat
            tettem magamban, hogy a kincseket, melyeket a királyi művészet segítségével szerezni
            fogok, az emberiség javára fogom gyümölcsöztetni.</p>
         <p>A testvérek munkája ezen az estén még ünnepélyesebb és felemelőbb volt, mint a
            megelőzőkön. A szokásos bevezető szertartások után szétgördült a kárpit, mely a terem
            színpadszerűen felemelt részét elfedte. A színpad közepén, girlandok és lampionok
            alatt, egy tört oszlop mellett egy bánatos hölgy ült, aki az emberiséget jelképezte.
            Majd egy sánta hadfi lépett be és zavartan nézte a bánatos hölgyet, aki a sánta hadfi
            láttára heves zokogásba tört ki.</p>
         <p>A szomszédom megmagyarázta, hogy a sánta hadfi egy bizonyos Thibaud nevezetű invalidus,
            aki Rossbachnál megsebesülvén, az éhhalál szélén áll és a páholyhoz folyamodott
            segítségért. Mindannyian meghatva szemléltük a tiszteletreméltó hős szomorú
            állapotját.</p>
         <p>Ekkor egy sárkány jelent meg a színen, majd egy teljes fegyverzetbe öltözött templárius
            lovag. A templárius lovag dárdájával átszúrta a sárkányt, mire kívülről igen finom
            zeneszó hallatszott. Majd a lovag öve mellől egy erszényt húzott ki, melyet a
            páholytestvérek előzetes adakozása töltött meg és átnyujtotta a hadfinak. A hadfi az
            igaz hála könyűit öntötte és a hölgy, aki az emberiséget ábrázolta, keblére ölelte a
            templomos lovagot, aki a felséges nagypáholyt jelképezte. Majd kis angyalok jöttek és
            zeneszóra rendkívül kecses balettot lejtettek.</p>
         <p>Azután a nagymester megrendítő szavakban adta elő nekünk a szegény hadfi előzetes
            nyomorát és buzdított bennünket, hogy továbbra is munkálkodjunk az emberiség javára. A
            testvérek könnyes szemmel ölelték meg egymást és vacsorázni mentek.</p>
         <p>Én azonban nem távoztam el, hanem megkerestem a Nagyinkvizitort és udvariasan
            figyelmeztettem az igéretére. A Nagyinkvizitor kérdőre vonván, hogy megtettem-e a
            szükséges előkészületeket, mondtam, hogy három hete nem ettem húst, nem ittam szeszes
            italt és Venustól is megtartóztattam magam (szegény Thérèse nem kis bánatára).</p>
         <p>Margójegyzet: Később rájöttem, hogy bánata nem volt őszinte, mert közben megcsalt egy
            ifjú mészárossal, a rue St. Denisből.</p>
         <p>- Akkor kövess - mondta a Nagyinkvizitor.</p>
         <p>Egy terembe értünk, ahol néhány álarcos úriember állt egy mágikus pentagramma körül. A
            Nagyinkvizitor is álarcot öltött, melyre a nap és a hold szimbóluma volt rajzolva. Engem
            a pentagramma közepébe állítottak, majd kardot rántottak és felém suhogtatták. Istennek
            ajánlottam lelkemet és a félelemnek semmi jelét nem árultam el, annál kevésbbé, mert
            tudtam, hogy ez a ceremónia minden fokozatot meg szokott előzni és hogy még senkit sem
            kaszaboltak fel ebből az alkalomból.</p>
         <p>Azután a Nagyinkvizitor gratulált bátorságomhoz, néhány mágikus szót mormolt valamely
            keleti nyelven és rám is álarcot adott. Majd ő és egy másik álarcos úr kézen fogtak és
            számos gyászkárpittal beborított folyosón keresztül egy szobába vezettek, melynek
            közepén egy hatalmas koporsó állt. A koporsó oldalába ajtó volt vágva, ezen át bementünk
            a koporsóba.</p>
         <p>A koporsó belsejében teljes sötétség volt, itt álltunk a sötétségben egy darabig,
            miközben a lélekzetvételekből hallottam, hogy rajtam kívül még többen vannak a koporsó
            belsejében. Egyszercsak világosság lett, egy kis asztal előtt álltam, melyen két
            pisztoly közt egy harisnyakötő és egy kristályedény voltak láthatóak.</p>
         <p>Az asztal mögött egy férfiú, csodálatos, komoly arcú, állt, aki, amint a jelvényeiről
            láttam, nem lehetett más, mint a Nagy Választott, páholyunk legmagasabb fokozata.
            Mellette pedig egy másik férfiú állt, akinek jelvényeiről megismertem, hogy Ő a Napkelet
            Lovagja.</p>
         <p>- Ismered a Kelet és Nyugat torkolatát? - kérdezte a Nagy Választott.</p>
         <p>Zavaromban már-már azt mondtam, hogy sosem jártam arra, de a Napkelet Lovagja oldalba
            lökött, hogy mondjam azt, hogy igen, amit meg is tettem.</p>
         <p>- Ismered-e a hatszög oszlopokat és a gömböket és a bazaltfejű kis állatokat az
            előcsarnokban?</p>
         <p>- Igen - feleltem rá és a Napkelet Lovagja elégedetten mosolygott. Rendkívüli
            kövérségéről most már megismertem: nem volt más, mint a Milord Bonaventura Pendragon
            nevű angol úriember.</p>
         <p>- Tudsz-e balról tengelyt forgatni és jobbról venyigét hegyezni?</p>
         <p>Miután erre is igenlőleg feleltem, a Nagy Választott elsütötte az egyik pisztolyt, a
            koporsó ekkor lassan a levegőbe emelkedett és megállt a menyezeten, mi ott álltunk a
            szobában, ott volt a Nagyinkvizitor és a többi úr, akik közben szintén levetették az
            álarcukat.</p>
         <p>- Meggyőződtem róla, hogy Malakius testvér (mert ez volt a titkos nevem) ismeri az
            alsóbb fokozatok titkait - mondta a Nagy Választott. - Most megkérdezem a kristályban
            beszélő Uriel arkangyalt, hogy erkölcsei folytán megérdemli-e a magasabb fokozatba való
            felvételt. Hozzátok be az ártatlan leányzót.</p>
         <p>Két úr kézenfogva bevezetett egy fehérruhás, igen bájos fiatal hölgyet, talán tizenhárom
            éves lehetett. A Nagy Választott átható tekintetét a lányra szegezte:</p>
         <p>- Valóban ártatlan Ön? - kérdezte.</p>
         <p>A hölgy sértetten erősítgette ártatlanságát.</p>
         <p>A Nagy Választott kiterjesztette karját és ismeretlen nyelven imát mormolt a leányzó
            fölött, majd az asztalhoz vezette és felszólította, hogy nézzen bele a kristályba. A
            hölgy engedelmeskedett.</p>
         <p>- Látja Ön Uriel arkangyalt, kisasszony, a mérleggel, a gömbökkel és a kétfejű cethallal
            a jobbjában?</p>
         <p>- Nem látom - felelte a leányzó.</p>
         <p>- Akkor Ön nem is ártatlan - mondta a Nagy Választott ingerülten. A leányzó ekkor ismét
            a kristályba nézett és így szólt:</p>
         <p>- De igen, már látom.</p>
         <p>- Látja Uriel arkangyalt?</p>
         <p>- Látom.</p>
         <p>- Mit csinál?</p>
         <p>A leányzó egy ideig hallgatott, majd azt mondta:</p>
         <p>- Ajándékokat ad egy ici-pici alaknak, aki ugrál.</p>
         <p>- Helyes - mondta a Nagy Választott. - Az ici-pici alak Malakius testvér, akit Uriel
            arkangyal meg fog ajándékozni a filozofikus Merkurral, a Bölcsek kövével, mindnyájunk
            legfőbb céljával.</p>
         <p>Azután keblére ölelt és mindnyájan melegen gratuláltak, csak Milord Bonaventura nem, aki
            eleven társalgásba mélyedt az ártatlan leányzóval.</p>
         <p>Ezzel az aznapi munka véget is ért. Milord Bonaventura karon fogott és meghívott
            vacsorára.</p>
         <p>Kocsijában ülve azonnal megkérdezte tőlem, hogy megnyerte-e tetszésemet az ártatlan
            leányzó, mely kérdés engem nagyon meglepett és nem tartottam illőnek az alkalom
            komolyságához. De Milord Bonaventura igazi epikureus volt és a Bölcsek kövét is csak
            azért kereste, hogy mérhetetlen arany birtokába jutva, az élvezeteit is mérhetetlenül
            megsokszorozza. Ezért nem is találta meg soha a Bölcsek Kövét.</p>
         <p>És míg én hasztalanul vártam, hogy tőle, mint a Napkelet Lovagjától, épületes titkokat
            fogok hallani, ő folytonosan a leányzóról fecsegett és terveket szőtt, hogy hogyan
            lépjen a leányzó nemesasszony-anyjával érintkezésbe, és faggatott, mit gondolok, mennyi
            aranyat kell igérnie, hogy a leányzó birtokába jusson. Ez nagy csalódás volt nekem, de
            hogy kedvében járjak, megigértem, nevében fel fogom keresni a leányzó
            nemesasszony-anyját és megkörnyékezem.</p>
         <p>Milord Bonaventura az Ile St. Louisn bérelt magának egy kis palotát arra az időre, amíg
            Párisban tartózkodik. Itt fogyasztottuk el estebédünket.</p>
         <p>Vacsora után, mikor már szemlátomást kellemes hangulatban volt, ügyesen az esti
            szertartásokra tereltem a beszélgetést. Elragadtatással emlékeztem meg a Nagy
            Választott komoly, méltóságteljes magatartásáról.</p>
         <p>A Milord nevetett és elmondta, hogy a Nagy Választottat St. Germaint grófnak hívják,
            legalább is ő így nevezteti magát. Igen titokzatos ember, a származását senki sem
            ismeri, némelyek azt mondják, hogy az özvegy spanyol királynő gyermeke egy zsidó
            bankártól. Annyi bizonyos azonban, hogy XV. Lajos király udvaránál igen nagy tekintélye
            van, a király órákhosszat bezárkózik vele és alchimista stúdiumokkal foglalkozik. De a
            Milordnak nincs sok bizalma benne, hogy ezek a stúdiumok valamire vezetnének, mert akkor
            még sem volna ekkora bajban a francia államháztartás.</p>
         <p>Hanem annyi bizonyos, hogy valami titka van, melynek segítségével a gyémántokat meg
            tudja puhítani, így megpuhítva a gyémántok megnagyobbodnak, azután St. Germain
            visszakeményíti őket, de akkor is megőrzik megnagyobbodott térfogatukat. Ehhez semmi
            kétség sem fér, maga a Milord Bonaventura is látott ilyen megnagyobbított
            gyémántokat.</p>
         <p>Azonkívül kétségtelen, hogy nagy vagyon ura, mert barátainak szívesen megmutatja
            ékszeres dobozát, amit mindig magával hordoz.</p>
         <p>Tehát, ha csaló is, mondta a Milord, akkor sem azért csal, hogy a pénzünket elszedje,
            hanem csak úgy, élvezetből.</p>
         <p>Megdöbbenve kérdeztem a Milordot, hogyan tételezheti fel a felséges skót anyapáholy Nagy
            Választottjáról, hogy csaló volna. Féltem, hogy a következő pillanatban megnyílnak a
            falak, és a kardot suhogtató urak felnyársalnak bennünket.</p>
         <p>A Milord azonban, szokott széles mosolyával elmondta, hogy ő már öregedő ember, és kora
            ifjúságától fogva keresvén a filozofikus Merkurt, annyi gaz csalóval találkozott már,
            akik erszényét megnyirbálták, hogy most már, ha maga Uriel arkangyal jönne hozzá az
            Úristen bizonyítványával, akkor sem lenne bizalma benne. Megdöbbenve hallgattam káromló
            szavait.</p>
         <p>De a Milord visszatérve St. Germain grófra, elmesélte, hogy soha sem eszik, hanem csak
            valami maga-gyártotta folyadékkal tartja fenn magát, ezzel szemben a nőket nagyon
            szereti, és a legkülönösebb állítása az, hogy több ezer éve él már, és többen mesélik,
            így nevezetesen egy öreg grófnő, kinek a neve már nem jut az eszembe, hogy St. Germaint
            ismerték volt ötven évvel ezelőtt, és akkor is ugyanannyi idősnek látszott, mint most.
            Úgy látszik, valóban birtokában van az elixirnek, melynek segítségével meg lehet
            tartani és vissza lehet nyerni az ifjúságot.</p>
         <p>Azt is mesélik, hogy egy ízben egy hölgynek adott egy fiolát, melynek tartalma a hölgyet
            huszonöt évvel megfiatalította volna. A fiolát a hölgy harmincéves szobalánya itta meg
            torkosságból, és amikor úrnője szólította, egy lógó felnőtt ruhákba bujtatott ötéves
            kisgyermek szaladt elő zokogva, mert olyannyira megfiatalodott. Most az
            Orsolya-apácákhoz jár iskolába szegényke.</p>
         <p>Másnap felkerestem a nemesasszonyt, kinek címét Milord Bonaventura megadta nekem, és
            udvarias formák között előadtam neki, hogy leánya mennyire megnyerte a nemes lord
            szívét. A hölgy eleinte hallani sem akart a dologról, mondván, hogy ő tulajdonképpen
            királyi, Valois-vérből származik, és hogy a lánya még nagyon fiatal. (Lenglet de Fresnoy
            korában egy tizenhároméves leány már érett volt, ezt mutatja Casanova előszeretete ez
            iránt a korosztály iránt. Ez volt akkor a «fiatal lány.»)</p>
         <p>De mikor előadtam neki, hogy a Milord hajlandó kétezer livret fizetni aranyban és
            barátságuk esetleges megszűnte után ugyanannyi értékű ajándékot adni drágakövekben, a
            meleg anyai szív mégsem tudta megakadályozni lánya boldogságát, és abban állapodtunk
            meg, hogy másnap a Palais Royal udvarában fognak sétálni és a Milord ott megkezdheti
            udvarlását illedelmes formák között.</p>
         <p>A Milord megköszönte fáradozásomat és egy értékes tubákszelencével ajándékozott meg,
            melynek emailján a Barátság Temploma volt látható. A szelencét később Lichfield
            közelében útonállók elrabolták tőlem, számos egyéb ékszeremmel együtt.</p>
         <p>Ki írhatja azonban le másnapi meglepetésünket, midőn a Palais Royal udvarába érve, azt
            látjuk, hogy az ifjú hölgy karját nyujtja St. Germain grófnak, majd annak kocsijába
            szállván, anyjával együtt eltávozik, minket még üdvözlésre sem méltatván.</p>
         <p>A Milord Bonaventura úgy káromkodott, mint egy angol és igen ócsárlóan nyilatkozott a
            francia nemzetségről, mely nem ismeri a szótartás erényét. Elhatározta, hogy azonnal a
            hölgyekhez hajtat és megmondja véleményét.</p>
         <p>A hölgyek háza előtt ott találtuk St. Germain hintóját és St. Germain híres szolgáját,
            amint mozdulatlan komolysággal strázsált a ház előtt.</p>
         <p>- Hallod-e, - mondta a Milord - a te urad csaló. Azt mondja magáról, hogy többezer
            éves.</p>
         <p>- Ne higyjen neki, jó uram - mondta a szolga. - Gazdám nagyon ravasz. Lám, én már száz
            éve szolgálom és mikor a szolgálatába léptem, nem volt több háromszáz évesnél.</p>
         <p>A Milord dühösen dörömbölni kezdett az ajtón, amit azonban nem nyitottak ki, hanem a
            felettünk lévő ablakban megjelent az anya és egy éjjeli edény tartalmát fejünkre öntve,
            durva szavakkal szidalmazott bennünket. A Milord jogos felháborodással távozott.</p>
         <p>Másnap a Milordnál ebédeltem, mikor az inas St. Germain grófot jelentette be. A gróf
            magát menteni jött. Nem tudta, úgymond, hogy az ifjú hölgy Milord Bonaventurát lángra
            lobbantotta, és készségesnek nyilvánította magát a visszavonulásra, annál is inkább,
            minthogy őt a női nemhez amúgy is csak platonikus barátság szálai vonzották, miután
            életének első ötszáz évében elege volt a testi gyönyörűségekből.</p>
         <p>A Milord megköszönte St. Germain udvariasságát, de kijelentette, hogy az őt ért sértés
            után nem érez semmi kedvet, hogy a mondott hölggyel belsőbb szövetségre lépjen, annál
            kevésbbé, mert három meglévő barátnője úgyis nagyon igénybe veszi férfiasságát, mely
            napról-napra csökken. Egyben megkérte St. Germain grófot, segítsen rajta titkos
            panacaeáinak valamelyikével, nehogy szégyenben maradjon a hölgyek előtt. St. Germain
            megigérte támogatását, és így kezdődött kettejük közt az a barátság, amely oly
            csodálatos kalandokat eredményezett.</p>
         <p>St. Germain gróf megajándékozta a Milordot egy itallal, mely férfiúi erejét bámulatos
            módon megsokszorosította, olyannyira, hogy reggel barátnőjétől távozván, még mindig nem
            volt megelégedve a szerelemmel és három álmos utcalányt felszedvén a kapuk alól, magával
            hozta őket és mindegyiknek megadta a szerelem adóját.</p>
         <p>Ettől kezdve a Milord vakon bízott St. Germain grófban. Bevallotta neki és nekem, aki
            közben állandó vendége és kísérője lettem, hogy vagyoni helyzete annyira megromlott,
            hatalmas birtokai dacára túl a csatornán, hogy most már csak az alchimisták titkában van
            reménysége és könyörgött St. Germainnek, legalább annyit áruljon el, vajjon ő, St.
            Germain, ismeri-e a titkot.</p>
         <p>St. Germain gróf egy hosszú, éjszakai beszélgetés alkalmából megvallotta, hogy ámbár
            nagyon sokat tud, ami rejtve van a halandók előtt, a Mysterium Magnumot, az ásványok
            arannyá változtatásának a titkát nem ismeri. Nézete szerint senki ma élő ember ezt a
            titkot nem tudja, régebbi korok művesei sem tudták, de mégis a mult századbeli
            rózsakeresztesek nagyon közel lehettek hozzá. A mult század nagy tudósai, így
            nevezetesen a nagyhírű Theophrastus Bombastus Paracelsus Hohenheimből, és tanítványa,
            Robert Fludd, csak egy pillanatra vártak, egy misztikus pillanatra, amit ők úgy fejeztek
            ki, hogy Elias Artistának, a műves Illés prófétának az eljövetelét várták, hogy a
            Mysterium Magnum teljes legyen. De Illés próféta nem jött el.</p>
         <p>Erre Milord Bonaventura azt mondta, hogy St. Germain gróf sok titkot tud, de ő is tud
            egy titkot, amit rajta kívül senki sem, egy titkot, ami családjában öröklődik az earl
            címével együtt, és talán, ha a titkukat ketten összetennék, mégis együtt megfejtenék a
            nagy titkot. De ehhez az szükséges, hogy átmenjünk Angliába, mert a titka helyhez van
            kötve.</p>
         <p>St. Germain némi gondolkozás után hajlandónak nyilatkozott, hogy Angliába menjen, ahol
            sok kedves ismerőse volt és én is szívesen engedtem a Milord meghívásának, mert
            Franciaországban semmi különösebb tennivalóm nem volt.</p>
         <p>(Azután Lenglet de Fresnoy hosszasan elmeséli, hogyan szakított Thérèse-zel, aki már
            úgyis kezdte hidegen hagyni. A szakítás nem ment minden nehézség nélkül. Sajnos, az az
            érzésem, hogy Lenglet de Fresnoy bizonyos pénzösszeggel tartozott a derék Thérèse-nek és
            ezért podgyászát hátrahagyva, megszökött Párisból és Arrasban csatlakozott
            Bonaventurához. Ő maga azzal okolja meg szökését, hogy nem akarta, hogy Thérèse szíve
            megszakadjon.)</p>
         <p>Szívem erősen megdobbant, amikor tengerre léptem, életemben először. Amikor a tarajos
            hullámokat megláttam, igazat adtam Mózesnek, aki inkább Istenre bízta magát és megvárta,
            míg a hullámok szétváltak, semhogy bizonytalan hátukra szállt volna. Majd a tengeri
            betegség mindinkább erőt véve rajtam, az utat magambaszállással és bűnbánattal
            töltöttem, miközben sötét sejtelmek gyötörtek kalandunk kimenetelére vonatkozólag.</p>
         <p>De végre is felemelkedtek a tengerből Albion fehér partjai, és szépségük láttán ismét
            bízni kezdtem az isteni gondviselésben.</p>
         <p>Londonban csak egy napot töltöttünk, melyet St. Germain a szabadkőművesek angliai
            főmesterének a látogatására fordított, én pedig a Milord oldalán a londoni vendéglőket
            és kávéházakat látogattam.</p>
         <p>Estefelé egy Vauxhall nevű mulató-kertben sétálgattunk és a hölgyeket szemléltük, amikor
            egy sajátságos megjelenésű úr lépett hozzánk. Az úr úgy volt öltözve, mint egy olasz
            nagyúr külföldön: a ruhái a legrikítóbb színekben pompáztak, minden ujja gyűrűvel volt
            tele, arany láncok függtek róla, ahol csak függhettek, és amíg együtt voltunk, négy órát
            vett elő és három tubákos szelencét. Arca egyáltalán nem volt szép, de szeme és
            arcjátéka olyan nagyfokú élénkséget árultak el, amilyent emberben még sose láttam.</p>
         <p>A Milordot régi ismerősként üdvözölte és a beszélgetés rövidesen St. Germainre
            terelődvén, az olasz úr óva intette a Milordot tőle. De a Milord tréfálkozva elütötte a
            tárgyat, és kalandjairól kezdte kérdezni az olaszt.</p>
         <p>- Nem vagyok már az, akinek Párisban ismert engem a Milord - mondta. - Érzem, hogy most
            kezdek meghalni, mert az ember nem egyszerre hal meg, hanem lassankint, amint érzékei
            megvénülve, felmondják a szolgálatot. És ha visszatekintek elmult életemre, nem tudom,
            én voltam-e a legnagyobb bolond, vagy a legnagyobb bölcs.</p>
         <p>A Milord erre tréfálkozva azt mondta, hogy egy ilyen híres mindentudónak ismernie
            kellene azt a szert, mellyel St. Germain megújítja az ember ifjúságát. Erre az olasz
            lángvörös lett, mondván, hogy a Milord bizonyára célozni akar arra a történetre, hogy ő
            Mme d’Urfénak örök fiatalságot igért volna, majd felkiáltott:</p>
         <p>- Ám maradjon Ön St. Germain karmai közt. A gúnyolódók mást nem érdemelnek, mint hogy
            kigúnyoltassanak.</p>
         <p>És búcsú nélkül távozott.</p>
         <p>Kérdésemre, hogy ki volt ez a különös úriember, a Milord az felelte, nem tudja, miről
            nevezetesebb ez az ember, szélhámosságáról-e, vagy pedig megszámlálhatatlan
            szerelmeiről. Ő maga Seingalt lovagnak hivatja magát, de az igazi neve Giacomo
            Casanova.</p>
         <p>Másnap elutaztunk Wales tartományba, ahol a Milord birtokai feküdtek. A Milord Llanvygan
            nevű kastélyában fejedelmi módon vendégelt meg bennünket. A következő nap azzal telt el,
            hogy a Milord a környékbeli urak és hölgyek látogatását fogadta, és csak késő éjszaka,
            amikor magunkra maradtunk, kezdtünk el ismét a titkos dolgokról beszélni, a kandalló
            mellett.</p>
         <p>A Milord izgatottságtól remegő hangon mesélte el, hogy a közelben, a Sárkányfej nevű
            régi vár romjai alatt van eltemetve őse, Asaph Pendragon, aki, amíg élt, nem volt más,
            mint maga Rózsakereszt, a rózsakeresztes testvériség megalapítója.</p>
         <p>- Ha ez igaz, - kiáltott fel St. Germain - akkor a holtteste még most is teljes épségben
            kell, hogy feküdjék a sírjában!</p>
         <p>- Az igazság több ennél, - súgta a Milord, közelebb hajolva - Rózsakereszt még mindig
            él, mint Merlin, a próféta, vagy mint Véreskezű Owain, a walesiek hőse. Fekszik a
            sírjában, és várja az időt, hogy kikeljen.</p>
         <p>A családi hagyomány, mely apáról fiúra száll, úgy tudja, hogy Rózsakereszt, mikor az
            öregség hatalmát kezdte érezni magán, magához hivatta legjobb barátját, Robert Fluddot,
            az orvost, testvérét a rózsakereszt jegyében. Őrá bízta a keletről magával hozott nagy
            titkot, mellyel az életet az emberi testben meg lehet rögzíteni. Az ilymód haláltalanná
            vált test fekszik a sírban mozdulatlanul, de élve és elmélkedve ég és föld
            rejtelmeiről.</p>
         <p>Majd befeküdt a sírjába, melyet maga készített magának a világmindenség hasonmására és
            Fludd végrehajtván a mágikus műveleteket, melyek az élet természeten túli megőrzéséhez
            szükségesek, bezárta a sírt és elment. És mint aki teljesítette hivatását, még abban az
            esztendőben meghalt.</p>
         <p>St. Germain és én borzongva hallgattuk a Milord elbeszélését és kérdeztük, a felelettől
            félve, vajjon mit kíván tőlünk, mik a tervei. A Milord azt felelte, hogy Rózsakereszt
            még él a sírban, és többet tud, mint minden halandó ember, mert életében is többet
            tudott, és most már százhúsz éve elmélkedik bűvös meditációban az ég és föld titkairól.
            Ha őt fel lehetne ébreszteni, ha tőle tanácsot lehetne kérni, bizonyára közelebb volnánk
            a Mysterium Magnumhoz, mint bárki más valaha. Ha St. Germain, aki vissza tudja adni az
            elveszített ifjúságot, tudományát teljes egészében igénybe venné, talán sikerülne
            megszólalásra bírni az elevenen eltemetettet.</p>
         <p>St. Germain hosszú ideig mit sem felelt, majd felkelve, azt mondta, hogy gondolkoznia
            kell és házi szellemének az orákulumát megkérdezni és visszavonult. Magamra maradtam
            Milord Bonaventurával, aki ettől a pillanattól kezdve egyre növekvő félelmet ébresztett
            bennem. Rendkívüli kövérsége, melyben eddig nem láttam mást, mint a mérhetetlen
            epikureizmus inkább mulatságos következményét, most a kandalló fényénél valami olyan
            ördögi jelleget adott neki, mintha ő maga volna a testet öltött Mammon ördög, aki még
            őseit is kiássa a sírjából.</p>
         <p>A Milord megkérdezte tőlem, hogy vajjon felszentelt pap voltam-e, mikor elhagytam az
            egyházi rendet, és igenlő válaszomra rendkívüli öröm töltötte el. Mert ha semmi sem
            segít, úgymond, a fekete mágia segíthet, és ahhoz felszentelt papra és felszentelt
            ostyára van szükség. Ha St. Germain csodaszerei nem használnak, mondta, akkor rajtam a
            sor, hogy a sír fölött az ördög miséjét celebráljam, egy meztelen nő testén, fordított
            rendben mondva el a mise megszentelt szavait.</p>
         <p>Oly nyomasztó félelem lett úrrá rajtam, hogy tiltakozni sem mertem ez ellen a sátáni
            terv ellen.</p>
         <p>De ekkor St. Germain visszatért. Időközben magára öltötte a szabadkőműves jelvényeket, a
            Nagy Választott jeleit és a kezében egy pálcát és egy metszett üveget tartott.</p>
         <p>- Sietnünk kell, - mondta - ha valamit tenni akarunk. Még ma éjszaka kell megtörténnie,
            mert ma újhold van és a Vénusz a bak jegyében áll. Ezeken az éjszakákon szokott a mágia
            a legjobban sikerülni.</p>
         <p>Akkor én térdre vetettem magam és könyörögni kezdtem, hogy mondjanak le félelmes
            tervükről, mellyel eljátszhatják örök üdvösségüket, de a Milord gonoszul kacagott,
            mondván, hogy a mi hármunk üdvösségéért összesen nem adna egy rézpénzt. Akkor arra
            kértem őket, hogy legalább engem hagyjanak itthon maradni, vagy elmenni máshová, mert
            úgy érzem, valami rettenetes készül. Erre a Milord kirántotta a kardját és
            megfenyegetett, hogyha elhagynám őket most, amikor minden titkukat kilestem, keresztül
            döfne. Ilymód kényszerített, hogy velük tartsak.</p>
         <p>Az udvarban már három megnyergelt fekete paripa várt minket és a Milord vezetésével
            villámsebesen nyargaltunk a sötét éjben. Útunk egy magas hegyre kanyarodott fel, melynek
            tetején egy félelmes várrom meredezett, baglyok, boszorkányok és kísértetek tanyája.
            Lovainkat egy kidőlt fal megmaradt kapufélfájához kötöttük, majd a Milord meggyujtotta
            a magunkkal hozott fáklyákat és behatoltunk a romok közé.</p>
         <p>A Milord egy titokzatos mozdulatára megnyílt előttünk egy sötéten ásító csigalépcső.
            Reszkető térdekkel botorkáltam lefelé, és ki írhatná le rémületemet, mikor egyszerre
            érzem, hogy a lépcsőfok, amelyen állok, süllyedni kezd alattam. Meg akartam kapaszkodni
            egy gerendában, a gerenda azonban sátáni kacajjal elrepült. Borzadva kiáltottam a Milord
            felé, de a Milord, fáklyájával különös köröket írva le, mint az őrült, rohant
            előttünk.</p>
         <p>Egy óriási terembe értünk, melynek véghetetlen távolba vesző sarkaiból a tenger tompa
            zúgását véltem hallani, vagy valami más zúgást, mely a tengeréhez volt hasonlatos.</p>
         <p>A terem koporsókkal volt tele és mindegyik koporsónak a fedele lassan felemelkedett,
            majd ismét lezáródott, mint tátogató szájak, harapásra készen és intve, hogy ne menjünk
            tovább.</p>
         <p>A félelemtől félőrülten támolyogtam be a következő terembe, hol minden eddiginél
            szörnyűbb iszonyat várt reánk.</p>
         <p>A terem közepén egy oltár állott, ezt a Milord félretolta, alatta megtaláltuk egy sír
            kőlapját, melyet St. Germain csodálatos machinációk segítségével kimozdított a
            helyéből.</p>
         <p>A sírveremben ravatal állt, azon feküdt egy hatalmas aggastyán, régies, díszes ruhában,
            a kezén olyan gyűrűkkel, melyeknek ékköveihez hasonlókat még sose láttam. Úgy feküdt
            nyitott szemekkel, de mint egy vak, és nem látott, meg sem mozdult. A Milord meg én
            rémülten rejtőztünk el a félretolt oltár mögé, St. Germain egészen fehér volt, talán már
            ő is visszavonult volna, de szégyelte magát.</p>
         <p>Vesszejét végighúzta a sírban fekvő fölött, majd üvegcséjének a tartalmát a homlokára
            csöpögtette.</p>
         <p>Akkor az alvó megrázkódott, fejét felénk fordította, arca olyan kifejezést öltött, mint
            aki lát. Nagy-lassan felemelte a fejét, majd karjára támaszkodott és ajkán valami
            rettenetes kiáltás tört ki.</p>
         <p>Ugyanekkor a földalatti nap, mely a termet bevilágította, sötétedni kezdett és a terem
            oldalán látható harangok megszólaltak.</p>
         <p>Kővé dermedve láttuk, amint a sírban fekvő lassankint feláll és kilépni készül a
            sírjából.</p>
         <p>Akkor St. Germain felkiáltott és kirohant a teremből, mi pedig a nyomában. A
            csigalépcsőn nagyon nehéz volt a felfelé haladás, mert a Milord alig tudott járni az
            ijedelemtől, és nekem kellett támogatnom, ami hatalmas testsúlyára való tekintettel,
            nagyon nagy feladat volt. Mire visszaérkeztünk a kastélyba, már láza volt és
            félrebeszélt.</p>
         <p>St. Germain orvosságai nem használtak semmit. Ott maradtunk a Milord betegágya mellett.
            Talán egy hétig szenvedett, azután meghalt, a végrendeletében megemlékezve mind a
            kettőnkről.</p>
         
         <p>Rhiulban átszálltam egy kisebb vonatra, mely lassan rágta be magát az észak-walesi
            hegység szívébe, sötétedő, misztikussá váló tájakon át. Az állomások neve egyre
            idegenszerűbb, barbárabb és ősibb hangzású volt. Bent voltunk a kelta erdőben, a mesék
            földjén, ahol a tündérek születtek és Merlin, a varázsló, az apa-nélküli gyermek, kinek
            anyja a halottak hamvától termékenyült meg. Ma már józanok a walesiek és gúnyosak... De
            itt maradtak a fák, a sziklák, a tavak, az atmoszféra, mely egykor csodákat termett és
            most is őrzi hallgatagon csíráit egy új misztériumnak.</p>
         <p>Corwenben maga az earl várt rám kocsival. Átadtam neki a kéziratot és el akartam rögtön
            mondani, hogy miért késlekedtem Londonban egy napot.</p>
         <p>- Maga most éhes és fáradt - mondta az earl. - Először megvacsorázunk.</p>
         <p>De ő maga is fáradtnak és nyugtalannak látszott. Nem is beszéltünk, amíg a hotelbe nem
            értünk, ahol az earlt a hűbérúrnak kijáró tisztelettel fogadták. Külön szobában
            vacsoráztunk, közben nem sokat beszélve. Csak fekete és konyak után kért meg az earl,
            hogy adjam elő kalandjaimat.</p>
         <p>Elmondtam mindent, ami szorosabban véve a tárgyhoz tartozott. Azt nem mondtam el, hol
            töltöttem az éjszakát, amikor a kéziratot ellopták tőlem, csak annyit mondtam, hogy nem
            aludtam a hotelemben.</p>
         <p>Őt leginkább a levél döbbentette meg, melyből Morvin értesült, hogy Maloney halálát egy
            óriással való dulakodása előzte meg.</p>
         <p>- Most már bizonyos! Egy kém van Llanvyganban! - kiáltott fel. - Valaki Morvinnak
            leveleket ír. Így tudhatta Morvin, hogy Maga Londonba megy egy kéziratért. De ki lehet
            az? Hiszen más nem is tudott a Maga kiküldetéséről, mint Osborne és Cynthia... Valaki
            hallgatózott volna?</p>
         <p>Mélyen elgondolkozott, majd így szólt:</p>
         <p>- Maga csakugyan úgy látta, hogy valaki volt az erkélyen, amelyről Maloney lezuhant?</p>
         <p>- Igenis, Mylord.</p>
         <p>Az earl elfordította a fejét.</p>
         <p>Sokáig hallgattunk.</p>
         <p>Eileen St. Claire is titokzatos és meghatározhatatlan jelenlétről beszélt. És Lenglet de
            Fresnoy emlékirata rettenetes, értelem-megbontó kulcsot ad, ami mindent megmagyarázna: a
            fáklyás lovast, az aggastyánt a tó partján, a hangot Pendragon mélyén, mely megállította
            Osbornet a csapóajtó előtt és Maloney legendás halálát, a kicsavart nyakat...</p>
         <p>Micsoda titkot őriz az earl hallgatása?...</p>
         <p>Vagy inkább: micsoda titkot vall be...</p>
         <p>- Talán folytassa - mondta hirtelen. A titok-atmoszféra eloszlott valahogy.</p>
         <p>Tovább meséltem. Osborne csodálatos feltűnése nagyon mulattatta.</p>
         <p>- Hogy hívják a hölgyet?</p>
         <p>- Lene Kretzsch-nek.</p>
         <p>- Legyen szíves betűzni.</p>
         <p>Betűztem.</p>
         <p>- Nagyszerű. T-z-s-c-h! Öt mássalhangzó egy hang jelölésére. Ez nobilis eljárás.</p>
         <p>- Örülök, hogy Osbornet egy lány társaságában látta - folytatta. - Nőiszonya sok gondot
            okoz nekem, mert kettőnk közül az egyiknek feltétlenül meg kell nősülnie és jobb
            szeretném, ha ő volna az. Milyen volt a lány, hadd tudjam, milyen az ízlése.</p>
         <p>- Azt hiszem, itt inkább csak a lány ízlésére lehet következtetni. Az az impresszióm,
            hogy Osborne nagyon passzív szerepet játszik a kettejük barátságában. Egyébként Lene
            Kretzsch szép, egészséges lány, az alakja nagyon tökéletes, a szó klasszikus
            értelmében...</p>
         <p>- Azt akarja mondani, hogy nagy keze és nagy lába van, mint a görög szobroknak?</p>
         <p>- Igen.</p>
         <p>- Hm. És milyen a természete?</p>
         <p>- Nagyon modern.</p>
         <p>- Szóval könnyű erkölcsű?</p>
         <p>- Nem. Tárgyilagos. Neue Sachlichkeit. Bauhaus: Nacktkultur. Sofőr-típus. A szerelemben
            nem lát többet, mint a pszicho-fizikai tényt. Nem magyaráz belé romantikus érzelmi
            komplikációkat.</p>
         <p>- És Maga ezt modernnek nevezi?</p>
         <p>- Well, az újságírók és a regényírónők nemzetközi megállapodása szerint ez a
            tárgyilagosság jellemzi a modern szerelmet.</p>
         <p>- De Magának viszont kötelessége tudni, hogy a nők már nagyanyáink korában sem
            foglalkoztak felváltva kézimunkával és elájulással. Sokkal aktívabbak és uralkodóbbak
            voltak, mint ma, csak kecsesebb formák közt. Pompadour vagy Victoria királynő nem
            pipáztak, de uralkodtak. Ah... csak dühbe jövök, ha a modern nő legendájáról hallok.
            Modern nő nincs. Se modern szerelem. Mindig voltak szellemi szegények, akik nem tudtak
            belevinni többet a szerelembe, mint a tárgyilagosságukat, ahogy Maga mondja. Régebben a
            szellemi fegyelem nagyobb volt, semhogy a szerelemnek ezt a degenerált formáját
            irodalmilag lehetett volna propagálni. Ez is azok közé a dolgok közé tartozott, amiről
            egy jólnevelt írónak nem volt szabad írnia...</p>
         <p>- Akik pedig igazán művészei és bajnokai voltak a szerelemnek, - folytatta - sosem
            voltak tárgyilagosak. Casanova számára mindig istennő volt az a nő, aki szembejött vele
            az utcán és mindegyik szebb volt, mint összes elődje. Ez volt az ő titka.
            Tárgyilagosság... az embert az különbözteti meg az állattól, hogy képes a dolgokban
            többet látni, mint amennyi nyilvánvaló bennük. Tárgyilagosság... van olyasmi? Mindnyájan
            külön kis világot építünk magunknak a rögeszméinkből és tökéletlen fényjelekkel
            próbáljuk értesíteni egymást. De hagyjuk... Szóval, Maga kísértéseken ment keresztül,
            mint Szent Antal a pusztában. Az ördög megjelent a Café Royalban és folyóiratot igért.
            Csak arra vagyok kíváncsi, mit tett volna Morvin, ha Maga elfogadja az ajánlatait?
            Honnan vette volna a pénzt?</p>
         <p>- Hát Mrs. Roscoe vagyonából - szaladt ki a számon.</p>
         <p>Rögtön megbántam. Biztos vagyok benne, hogy az earl előtt évek óta senki sem merte
            említeni Eileen St. Claire-t és most úgy érezte magát, mintha beleszúrtak volna. A
            gallérjához kapott és elsápadt.</p>
         <p>- Mit mond?... Honnan veszi?...</p>
         <p>És most láttam, hogy a dühtől lett sápadt, amely fojtogatja. De már nem lehetett
            visszavonulnom.</p>
         <p>- Morvin mondta. Morvin mindig fejedelmi többesben beszélt: «Mi veszünk Önnek egy
            yachtot... mi nagyon hálásak leszünk Magának...»</p>
         <p>Az earl rettenetes szemmel nézett rám. Azután lehajtotta fejét és becsengette a pincért.
            Whiskyt hozatott.</p>
         <p>Hosszú-hosszú idő mulva megszólalt, akkor már nyugodtan.</p>
         <p>- Szent Antal, Magát megkísértette az ördög. Ne felejtse el, hogy az ördög a hazugság
            atyja. Morvinnak minden szava hazugság. És a legszörnyűbb vétke ez és nem a gyilkosság.
            Hogy fedezze magát... hogy fedezze magát én előlem, mindent úgy tud feltüntetni, mintha
            Eileen St. Claire is bűntársa volna. Mindenkit félre tud vezetni... Még Setont is, aki a
            legravaszabb skót a világon. Csak engem nem. Én... jól ismerem Eileen St. Claire-t.</p>
         <p>Eszembe jutottak előbbi szavai: mindnyájan külön kis világot építünk magunknak a
            rögeszméinkből... Az earl költött egy mithoszt Eileen St. Claire-ről és a mithoszt
            szereti, ha a nőtől már el is távolodott. De nem szóltam erről.</p>
         <p>Az earl egy idő mulva folytatta:</p>
         <p>- Eileen St. Claire... Mrs. Roscoe sok tekintetben rendkívül szerencsétlen természet.
            Valami automataszerű van benne, valami nem emberi, valami... mintha mindig hipnózisban
            járna. Ha azt mondom, befolyásolható, az nagyon kevés. Sosem tette azt, amit önmaga
            szerint tennie kellett volna, mindig külső akaratoknak engedelmeskedett. És ha valaki
            fel akarta ébreszteni ebből az állandó alvajárásból, azt meggyűlölte. Nem tudom, miért
            mondok el Magának ilyesmit, miért beszélek dolgokról, amikről sosem beszélek... talán
            mert idegen. Ma itt van, holnap nincs... Mintha homokba írnék... Szóval, csak azt akarom
            mondani: Morvinnak könnyű játéka van, hogy látszatot keltsen Eileen St. Claire
            ellen.</p>
         <p>- Mylord, ez a látszat nagyon erős lehet.</p>
         <p>- Miért? - kérdezte az earl, megint nagyon ingerülten.</p>
         <p>- Miért? Mylord Morvint nem szereti valami nagyon. Bizonyára átadta volna már a
            bizonyítékok alapján a büntető igazságszolgáltatásnak, ha nem tartana tőle, hogy
            esetleg Mrs. Roscoe is...</p>
         <p>- Nem igaz! - kiáltotta az earl, minden önfegyelmét elveszítve. - Hogy mer olyasmiről
            beszélni, amiről nem tud semmit! Hogy gondolhatja, hogy megérti az én tetteim
            rugóit...</p>
         <p>És ekkor, gőgjének ebben a nyers és spontán kitörésében, egyszerre, igenis megértettem
            az Earl of Gwyneddet. Az előbb azt mondta, hogy az embert az különbözteti meg az
            állattól, hogy többet lát a dolgokban, mint amennyi nyilvánvaló bennük. Az állat a
            párját csak állatnak látja. Az ember a párját több-mint-emberinek.</p>
         <p>És gőgös ember számára nem lehet szörnyűbb tévedés, mint elismerni, hogy tévedett: hogy
            a nő, akit kiválasztott magának, nem az, akinek ő látta. A szerelmi csalódás igazán
            nagygőgű embernek nem azért oly borzasztó, mert a mellőztetés bántja. Sokkal
            rettenetesebb, hogy tévedett. Hogy egy mithoszt épített, aminek a valóságban semmi
            alapja. És ha valakinek a gőgje olyan arányú, mint az Earl of Gwyneddé, akkor fenntartja
            a mithoszt minden cáfolat ellenére is, nehogy be kelljen ismernie önmaga előtt, hogy
            tévedett.</p>
         <p>Ezért fogja el különben oly fegyelmezett lényét ez az emberfeletti düh, ha valaki az
            Eileen-mithoszt támadja. Ha most megmondanám neki, hogy Eileen a szeretőm volt, vagy nem
            hinné el, vagy bebizonyítaná, hogy Eileen nem tehet róla. Hipnózis alatt volt, Morvin
            bűne az egész...</p>
         <p>- Bocsásson meg, Mylord, - mondtam - csakugyan merészség volt, hogy hozzászóltam.</p>
         <p>- Nem, nekem kell bocsánatot kérnem fegyelmezetlenségemért - mondta az earl megint
            nyugodtan. - Legyen elnézéssel, hogy nem vagyok teljesen a magam ura. Amíg távol volt,
            ismét történtek dolgok...</p>
         <p>- Hogyan? Újabb merénylet...?</p>
         <p>- Nem, egészen másról van szó. Valami mindennél borzasztóbb történt...</p>
         <p>- Az Istenért, Mylord?...</p>
         <p>- Doktor, a Goethe Varázslóinasa... Die ich rief, die Geister... Egy értékes kő volt a
            kezemben, elejtettem a havas lejtőn és most legördült és lavina lett belőle... De ez
            egészen más történet, és ezt nem értheti. Ne haragudjék, hogy előbb olyan heves
            voltam... Nem haragszik rám? Ó, sokan támadják Eileen St. Clairet, nemcsak Maga, sok
            látszat szól ellene. Nem tudom hallgatni, ha egy ártatlan fölött könnyeden ítélkeznek.
            És nem a tettek beszélnek, Bátky, nem a tettek. A tettek úgy leválnak az emberről, mint
            a levágott haja. Az embert kell nézni, a tettektől függetlenül, amint Isten látja... De
            talán induljunk.</p>
         
         <p>Mire az autóba ültünk, már éjszaka volt. A szél türelmetlenül kutatott a fák közt, az
            útmenti erdőben, és az égen időnkint kitetszett a telehold vörösbe játszó nagy arca.
            Ilyenkor látni lehetett a felhőket, amint vad hajszában, eksztátikusan és mégis oly
            hangtalanul űzték egymást kelet felé.</p>
         <p>Az earl sziklásan hordozta magában tragikus konfliktusát. Úgy hallgatott, mint aki a
            legközelebbi hónapokban nem fog egy szót sem szólni. Az út pedig olyan gyorsan
            kanyargott, mintha eleven volna.</p>
         <p>Az egyik kanyarban az earl lassított.</p>
         <p>- Nem hall semmit? - kérdezte.</p>
         <p>- Csak a szél zúgását.</p>
         <p>Tovább mentünk. De néhány száz méterre az earl megállította a kocsit, szó nélkül
            kiszállt és legnagyobb megdöbbenésemre lefeküdt a földre. Csak lassan jöttem rá, hogy
            mit csinál. A földre tette fülét és hallgatózott.</p>
         <p>Azután kimondhatatlanul gondterhes arccal visszaült a kocsiba.</p>
         <p>Tovább mentünk, de csak néhány métert, azután az earl levezette a kocsit az országútról.
            Be a mezőre és a mezőn lassan, zökkenve haladtunk visszafelé. Azután megint
            megálltunk.</p>
         <p>- Ne haragudjék ezért a kis késedelemért - mondta és kiszállt.</p>
         <p>A mezőt, amelyen álltunk, egy sövény választotta el az országúttól. Az earl a sövény
            mögött megállt, feszülten nézve az országútra.</p>
         <p>A nedves nyugati szélben a mező, amelyben álltunk, nagyon kietlen volt. Itt-ott egy
            facsoport sötétellett megokolatlanul, vagy egy bokor fantasztikus alakja. Ez volt az a
            mező, melyen az ember álmában áll és minden oldalról kígyók közelednek.</p>
         <p>Mit tehet ilyenkor az ember? Rágyújt.</p>
         <p>De alig szippantottam egyet, az earl odasietett hozzám és megkért, ne dohányozzam néhány
            percig. Eldobtam, fájó szívvel, a cigarettát.</p>
         <p>Lassankint én is hallottam, amire az earl figyelt. Tompa, ritmikus, ütésszerű zajt, majd
            megismertem: lódobogást.</p>
         <p>Ugyanakkor valami sebesen közeledett. Valami, mondom, mert nem lovasok közeledtek, hanem
            valami sűrű köd gurult, hallatlan sebességgel, mint szélkergette ördögszekér, az úton és
            az út két oldalán, gomolyogva, mint egy lokomotív megvadult füstje.</p>
         <p>Pár pillanat mulva elért bennünket a köd és beburkolt. Tulajdonképpen ekkor éreztem, nem
            is köd volt, hanem fojtó és szédítő füst, melynek szaga távolról a tömjénre
            emlékeztetett.</p>
         <p>Az autótól nem láttam már a sövényig, amelynél az earl állt. Nem is tudom, hogy ott
            állt-e. Hogy volt-e egyáltalán valahol, abban a furcsa ködben.</p>
         <p>Kiugrottam a kocsiból és bizonytalanul az áthatolhatatlan sötétben, odasiettem, amerre
            az earlt sejtettem. Kinyújtott karom beleütközött a sövény tüskézetébe.</p>
         <p>Megálltam.</p>
         <p>Ekkor a lódobogás közvetlen közelből hallatszott és kimeresztett szemmel látni véltem,
            amint egy lovas nyaktörő vágtában elzúgott mellettünk az országúton.</p>
         <p>Azután a köd elvonult.</p>
         <p>A hold kisütött és látni lehetett, amint a köd továbbszalad vágtatva az országúton,
            óriási ördögszekér.</p>
         <p>A rózsakeresztesek láthatatlansága, gondoltam, íme, csak félig mese.</p>
         <p>Az earl megint a volán mellett ült. Ült, kezére hajtott fejjel és nem mertem
            zavarni.</p>
         <p>Beültem, elindította a kocsit Llanvygan irányában.</p>
         
         <p>Másnap a reggelinél elmondtam Cynthiának röviden a történteket. Természetesen nem
            beszéltem Eileen St. Claire-ről. Nem mondtam el Lenglet de Fresnoy látomását, vagy minek
            nevezzem. És nem mondtam el találkozásomat az éjféli lovassal.</p>
         <p>Vannak dolgok, amik csak éjszaka igazak. Képtelen voltam beszélni róla. Szégyeltem. Az
            ember szégyeli az érthetetlent, az irracionálist, mint valami lelki betegséget.
            Igyekeztem nem gondolni rá.</p>
         <p>És különben is, olyan szép nyári reggel volt. Csak Cynthia volt a világon és a kis
            malacok a majorságban, Cynthia kedvencei.</p>
         <p>Felsétáltunk egy dombtetőre, leültünk és sütkéreztünk.</p>
         <p>Ha Cynthia hallgatott, gyönyörű volt. A domboldalon, a majorság fölött, ami az övé volt,
            a walesi nap alatt, ami az övé volt, Llanvygan tornyaival a háttérben, teljesen az volt,
            akinek képzeletemben láttam és akit szerettem: a kastélybeli kisasszony, naiv, és távol
            az emberek bajától. Csak a malacok, csirkék és tölgyfák értik meg igazán azt a megható,
            enyhén humoros és mégis oly fenséges misztériumot, ami a lány fiatalsága, a gazdag lány
            fiatalsága. A szegény lány nem fiatal igazán és gondjai józanságában olyan, mint egy
            férfi.</p>
         <p>Oly szépen hallgatott Cynthia szőke hajával a napban, mint egy theokritosi sor. Nyár
            volt, az a pillanat, amikor az ember elképzelheti, hogy megáll az idő és minden rendben
            van.</p>
         <p>Látszott, hogy nem mozog a fejében semmi, átadja magát boldogan a bőre, a teste
            jóérzésének. Én is nagyon jól éreztem magam.</p>
         <p>De nem tartott soká.</p>
         <p>Cynthia idegesen felült és kijelentette:</p>
         <p>- Ne gondolja, hogy most nem gondolok semmire. Ki nem állhatom az olyan lányokat, akik
            csak úgy élnek a világba.</p>
         <p>- Mire gondol, Cynthia?</p>
         <p>- Ma a reggeli lapban olvastam, hogy Dél-Walesben a munkanélküliek száma megint öt
            százalékkal emelkedett. Mégis rettenetes, hogy az ember itt ül ezen a dombon és
            közben...</p>
         <p>- Elég! - kiáltottam udvariatlanul.</p>
         <p>Úgy éreztem magam, mint egy nyakon öntött. Minden érzelgést inkább elviselek, mint a
            gazdag ember jogosulatlan részvétét a szegények iránt. Éppolyan természetellenes és
            kellemetlen, mintha egy munkás azt mondaná, hogy nem irígyli a gyárostól a vagyonát. Az
            osztályok csak gyűlöljék egymást, így van ez rendjén, és engem hagyjanak békében a
            napfényben, amely úgyis olyan ritka a Brit szigeteken.</p>
         <p>Ó, Cynthia!... Olyan kettő volt belőle. A szavak, amiket mondott, egyáltalán nem álltak
            összhangban a lénnyel, akit én beléláttam.</p>
         <p>Az én Cynthiám olyan volt, aki elájul, ha szerelmesét rajtakapja, hogy virstlit eszik,
            alkalomadtán azonban dagadtra pofozza a szobalányt - várkisasszony, aki gőgösen trónol
            kis lírai életében és észre sem veszi, hogy közben nemzetek éhen halnak.</p>
         <p>Nem adtam fel a reményt, hogy Cynthia igazán olyan, amilyennek én látom, csak nem jól
            nevelték. Az édesanyja volt hibás valószínűleg, ő taníthatta meg, ki tudja, micsoda
            csalódások hatása alatt, arra a középosztálybeli babonára, hogy az intelligencia érték
            és hogy mindenki ember.</p>
         <p>- Cynthia, a szegény ember legyen részvétteljes a többi szegény iránt, de Magának
            gőgösnek kell lennie és könyörtelennek. Ha én a Maga helyében lehetnék... az egész
            életem enyhén szadisztikus színmű volna, példaadás a nemtörődésről, a távoliságról.
            Könyvet tévedésből sem vennék a kezembe, egész nap golfoznék vagy ha van valami még
            előkelőbb, még unalmasabb sport, azt űzném. Utaznék, képeket néznék és megállapítanám,
            hogy egész jól festett a Leonardo, ahhoz képest, hogy polgár volt. Nagyon keveset
            beszélnék, a gőgöt sokkal könnyebb szép mozdulattal kifejezni. Nem mondom, hogy
            mulatságos élet volna, de a kötelesség teljesítése sose mulatságos...</p>
         <p>- Maga cserélne velem?</p>
         <p>- Én? Rögtön.</p>
         <p>- Nem értem. Én sokkal inkább lennék a Maga helyében. A tudománynak élhetni... az
            igazság és az emberiség szolgálatában...</p>
         <p>- Legyen nyugodt, az én tudományom sosem állt az emberiség és az igazság szolgálatában.
            Mert nincs igazság és nincs emberiség. Csak igazságok vannak és emberek. És mindig
            különös örömmel töltött el, hogy tudományos működésem, mondjuk a régi angol
            vaskovácsmesterség körül, senkinek sem használt semmit.</p>
         <p>- Maga úgy beszél, mint akinek nincsenek eszményei.</p>
         <p>- Igaz. Én neo-frivol vagyok.</p>
         <p>- Miben különbözik ez a régi frivolitástól?</p>
         <p>- Főképp abban, hogy előtte van a «neo» szótag. Így izgalmasabb.</p>
         <p>Cynthia gyermeki koszorút font valami sárga virágból, angolul dandelionnak hívják, és
            elszontyolodva nézett maga elé. Jóbarátságunk kritikus pillanat elé érkezett. Most már
            nagyon sajnáltam, hogy ennyit beszéltem. Minek is beszél az ember szíve hölgyével? Abból
            csak kellemetlenség lehet.</p>
         <p>Bocsánatkérően csókolgattam a kezét. Cynthia egy pillanatig nagyon gyengéden nézett rám,
            aztán elkomolyodott és felállt.</p>
         <p>- Félek, hogy nem értjük meg egymást - mondta absztrakt hangon, mint ahogy a színpadon
            hallhatta. Hozzá kellett volna tennie, hogy «uram».</p>
         <p>És asszony-barátjáról kezdett mesélni nagy lelkesedéssel, az egyetlen lényről, aki mégis
            megérti.</p>
         <p>Visszaindultunk a kastélyba. Rajtam némasági roham vett erőt, mint mindig, ha úgy érzem,
            hogy valami nagyon butát csináltam. És nagyon szerencsétlenül éreztem magam.</p>
         <p>Csak most vettem észre, hogy milyen fontos nekem ez a kis rossz útra tért
            várkisasszony.</p>
         
         <p>Mikor beértünk a kastélyba, sürgöny várt ránk.</p>
         <p>«Osbornet elfogták stop ne szóljon senkinek fontos stop jöjjön azonnal kretzsch.»</p>
         <p>Bent voltam a háború kellős közepén.</p>
         <p>Morvinék bizonyára megismerték Osbornet, amint valami lehetetlen maszkban követte Eileen
            St. Claire-t. Most ártalmatlanná tették, ha nem történt valami még rosszabb. Hiszen
            Osborne élete ellen is törnek...</p>
         <p>Rögtön becsomagoltam. Bár nem tudtam elképzelni, mit tehetek, alig vártam, hogy már
            Londonban legyek.</p>
         <p>Az earlnek és Cynthiának nem jelöltem meg elutazásom okát, nehogy előre megrémítsem
            őket. Hátha még minden jóra fordul, vigasztaltam magam.</p>
         <p>Sikerült elutaznom a délutáni vonattal. London még sose volt olyan messze
            Észak-Walestől, mint akkor. És mennyi felesleges város van közben!</p>
         <p>Londonba érkezve, a hotelembe rohantam és érdeklődtem Lene után.</p>
         <p>- Miss Kretzsch?... Miss Kretzsch...</p>
         <p>Flegmatikus kutatás indult meg Miss Kretzsch után. Az ebédnél nem látták. A reggelinél
            sem látták. Végre a takarítónő jelentéséből kitűnt, hogy éjszaka sem volt otthon.</p>
         <p>Közben vacsoraidő lett. Lenenek nyoma sem volt. Kilenc órakor már nem győztem tovább
            várni. A portásnak meghagytam, hogy tizenegyre visszajövök. Mint a gyengéd és gyászos
            szerelmes, aki felkeresi a tájakat, ahol egykor halott szíve hölgyével járt, elmentem az
            összes kocsmába, ahol valaha Lenével söröztem.</p>
         <p>Tudtam, hogy Lene nem tud lefeküdni a söre nélkül. Ha valami racionálisan megközelíthető
            helyen van, akkor az egyik kocsmában kell megtalálnom.</p>
         <p>Bánatomban és mert egész lényem Lenere volt beállítva, mindenütt felhajtottam egy-két
            pohár sört. Lenet nem találtam, de mire hazaértem, tizenegy után, kellemes
            sör-bódultságom volt és kilátásom, hogy jól fogok aludni.</p>
         <p>- Nem kerestek? - kérdeztem bizonytalan kiejtéssel a portást.</p>
         <p>- De igen. Egy úr.</p>
         <p>- Nem ismerte meg? Az Miss Kretzsch volt, álöltözetben.</p>
         <p>- Lehet, uram - mondta udvariasan a portás. - Azt mondta, hogy Mr. Setontól jön fontos
            üzenettel.</p>
         <p>- Nagyszerű, ennek a Lenének milyen ötletei vannak! - mondtam magamban. Biztosan fent
            van már a szobájában. És boldogan rohantam felfelé.</p>
         <p>Bekopogtattam Lenehez, de senki sem felelt. Dörömbölni kezdtem és kiabáltam,
            németül.</p>
         <p>- Lene! Lene! Nyisson ki! Én vagyok, Bátky! No de nyissa hát ki!</p>
         <p>A barbár hangokra feljött a tulajdonosnő, éjszakai öltözetben.</p>
         <p>A tulajdonosnőnek igen szigorú erkölcsi felfogása volt. Hotelünk jó hírnévnek örvendett
            és azt Angliában nagyon nehéz megőrizni. Amint meglátta, hogy egy hölgy ajtaján
            dörömbölök, elsápadt és úgy nézett rám, hogy józan állapotban kétségkívül kővé váltam
            volna.</p>
         <p>- Mr. Bátky...!</p>
         <p>Ó, milyen zordonan tudta nyujtani az á-t nevem első szótagjában.</p>
         <p>De sörös voltam és látásom, hallásom elmosódott vonalakban vetítette vissza a világot.
            És optimista voltam.</p>
         <p>- Hullo, Mrs. Stewart! Hogy van? - mondtam örömmel. - Hízik, hízik.</p>
         <p>- Az én hotelemben a hölgyek nem szoktak férfilátogatókat fogadni a szobájukban,
            különösen nem ilyenkor. Mr. Bátky, nem ismerek Önre. Menjen le azonnal. És nagyon kérem,
            költözzék el minél előbb...</p>
         <p>Tekintélyének a súlya alatt meggörnyedve visszatértem a szobámba és hamarosan
            elaludtam.</p>
         <p>De másnap korán és józanul felébredve, gyorsan felöltöztem és a portáshoz rohantam. A
            fejem tele volt az intézkedésekkel, amelyeket tegnap este elmulasztottam megtenni.</p>
         <p>- Miss Kretzsch nem jött haza? - kérdeztem a portást.</p>
         <p>- Nem, Sir.</p>
         <p>Homályosan derengett, hogy valaki keresett előtte való nap.</p>
         <p>- Ki keresett engem?</p>
         <p>- Egy gentleman, bizonyos Mr. Setontól jött.</p>
         <p>- És mit mondott?</p>
         <p>- Azt mondta, hogy ma reggel újra el fog jönni, tessék okvetlenül megvárni.</p>
         <p>Bizonyos fokig megnyugtatott ez a hír. Hiszen tegnap este a legfőbb mulasztásom az volt,
            hogy megint nem értesítettem Setont az eseményekről. De úgy látszik, Seton már tud
            róluk. Lene bizonyára érintkezésbe lépett vele. Majd az úrtól mindent megtudok.</p>
         <p>Megreggeliztem és ideges ujságolvasással töltöttem az időt. Csak a címeket olvastam,
            azokat is csak szórakozottan. De egy cím hirtelen megütött:</p>
         <p>CHILD KIDNAPPED.</p>
         <p> MYSTERY RIDER IN ABERSYCH.</p>
         <p> (Gyermekrablás. Titokzatos lovas Abersychben.)</p>
         <p>«Tegnapról mára virradó éjjel megmagyarázhatatlan dolgok történtek Abersychben,
            Merionethshire. Sian Prichards, farmer, 36 éves, éjfél után arra ébredt, hogy valaki a
            nevén szólítja a kapu előtt. Prichards egy ideig habozott, hogy kimenjen-e, mert a
            hangot nem ismerte és valami rossz sejtelem gyötörte. De végre mégis rászánta magát és
            kilépett. Az ajtaja előtt egy feketeruhás aggastyán ült a lován. Hatalmas alakja,
            szokatlan ruhája és fehér arca félelemgerjesztő volt. Az aggastyán érthetetlen szavakat
            mormolt. Többre Prichards nem emlékszik. Mikor magához tért, még mindig ott állt az ajtó
            előtt, de az aggastyán eltűnt és vele együtt Prichards tízéves kisfia. Prichards
            előadását a rendőrség érthető kételkedéssel fogadta. Eleinte azt gondolták, hogy
            elmebajossal állnak szemben. De Prichardsot az egész falu jóravaló, józan embernek
            ismerte, akin soha semmi rendkívülit nem vettek észre. Gyermekének titokzatos nyomtalan
            eltűnése szavainak mindenesetre bizonyos fokig valószínűséget kölcsönöz. A rendőrség
            eddig a pillanatig teljesen tanácstalanul áll az esettel szemben. A lovasnak semmi
            nyomát nem találták, Prichardson kívül senki sem látta.»</p>
         <p>Abersych talán tíz kilométerre van Pendragontól...</p>
         <p>Semmi kétségem, hogy ki a gyermekrabló. De miért?</p>
         <p>Nem gondolkozom rajta. Hiszen az egész valaki kívül áll minden racionális elgondoláson.
            Maga az a tény, hogy van, arcul csap minden logikus gondolkodást. Ha csakugyan
            van...</p>
         <p>Azután történelmi asszociációkhoz szokott tudatomban felmerült egy ijesztő kép: a
            Kékszakállú Herceg. Úgy éreztem, mindent megértek.</p>
         <p>Nem a mesebeli Kékszakáll, aki a feleségeit ölte meg, hanem a történelmi.</p>
         <p>A történelmi Kékszakáll igazi neve Giles de Rais volt. Franciaország marsallja volt a
            XV. században, az orleansi szűz és a százéves háború idejében. Egész óriási vagyonát
            rááldozta alchimista kísérletekre, eredmény nélkül. Végül is elhatározta, hogy a sötét
            hatalmakat fogja szövetségül hívni.</p>
         <p>Hogy a sátán jóindulatát megnyerje, százával fogdosta össze és ölte meg a
            kisgyermekeket. Egész tartomány néptelenedett el, mint mikor a pestis átvonul.</p>
         <p>És amennyire a későbbi inkvizíciós jegyzőkönyvekből kitűnik, ezek a gyilkosságok egyre
            borzalmasabbak, egyre sátánosabbak lettek. Először csak megkínozta és feldarabolta a
            gyermekeket, azután később áttért arra, hogy lassú tüzön égette el őket. Azután előbb
            fajtalanságot űzött velük, majd miközben halálra kínozta őket, szeretkezett velük és ő
            maga bevallotta, hogy a legfőbb élvezete volt beülni áldozatainak felvágott testébe. Az
            utolsó fázisban azután áldozatainak a holttestét becstelenítette meg.</p>
         <p>Mindez nem használt. A sátán többször megjelent, de mindig ellenségesen viselkedett. Egy
            alkalommal a sátán csaknem agyonkorbácsolta Giles de Rais legjobb barátját, egy olasz
            alchimistát. A sátán nem jóságos ura híveinek.</p>
         <p>Végül is Giles de Rais az inkvizíció fogságába került és miután kiközösítették, mint
            sátán-imádót, átadták a világi törvényszéknek, mely halálra ítélte.</p>
         <p>Giles de Rais megbánta bűneit és térdenállva kérte a népet, hogy bocsássa meg neki
            vétkeit. És a csodálatos középkori nép megbocsátott gyermekei gyilkosának: zokogva
            kisérték el a marsallt a vesztőhelyre és könyörögtek, hogy Isten irgalmazzon a
            lelkének...</p>
         <p>- Itt van az úr, aki kereste - mondta a portás.</p>
         <p>Kisiettem a hallba.</p>
         <p>Egy szurósszemű, detektívnek igérkező gentleman várt rám.</p>
         <p>- Ön Bátky János? - kérdezte.</p>
         <p>- Igen.</p>
         <p>- Ne vegye rossz néven, ha arra kérem, igazolja személyazonosságát. Az ügy olyan fontos,
            hogy kénytelen vagyok ilyen óvatos lenni. Mr. Seton határozott óhaja...</p>
         <p>- Parancsoljon - mondtam és bemutattam a fényképes igazolványt, melyet Angliában minden
            idegennek hordania kell.</p>
         <p>- Thank you. Önnek tudomása van róla, hogy a Hon. Osborne Pendragont, James Morvin és
            társai elfogták. Miss Kretzsch értesítette Önt.</p>
         <p>- Igen.</p>
         <p>- Seton úr megbízásából tegnap dél óta keressük a Honourablet és a véletlen annyira a
            kezünkre játszott, hogy már tegnap estefelé sejtettük, hogy hová vitték. Morvinnak van
            egy vegyészeti gyára Southwarkban. Egyes munkások elejtett szavai alapján azt kell
            gondolnunk, ott rejlik a Honourable. Ma délelőtt feltűnés nélkül be fogunk hatolni a
            gyárba, felhasználva a vasárnapi munkaszünetet. Mr. Seton nagyon szeretné, ha Ön is
            velünk volna. Most már kétségkívül nagy perre fog sor kerülni és Mr. Setonnek minél több
            tanura van szüksége. Ő maga és Miss Kretzsch már Southwarkban vannak és várják Önt.
            Hajlandó velünk tartani?</p>
         <p>- Hogyne.</p>
         <p>- Akkor talán induljunk.</p>
         <p>Taxiba ültünk és áthajtottunk a Themze tulsó partjára. A Southwark-negyed teljes
            csúnyaságán keresztül rohantunk, végtelen gyártelepek között. Az utcák teljesen
            néptelenek voltak, vasárnap volt, Angliában.</p>
         <p>Megálltunk egy kis utcában. Kiszálltunk, négy úr lépett hozzánk. Egy magas őszbajuszú
            keménykalapos férfi kezet nyujtott.</p>
         <p>- Seton a nevem.</p>
         <p>- Bátky a nevem.</p>
         <p>- Akkor indulhatunk. Van revolvere?</p>
         <p>- Igen. Pardon... Hol van Miss Kretzsch?</p>
         <p>- Azonnal itt lesz. De talán menjünk.</p>
         <p>Egy kisebb gyártelep deszkakerítése elé értünk. Az ajtó nem volt bezárva. Behatolunk az
            udvarra.</p>
         <p>Az első épület az iroda volt. A detektívszerű úr, akivel jöttem, álkulccsal kinyitotta
            az ajtót. Az irodahelyiség három szobából állt, egyikben sem találtunk semmi
            nevezeteset.</p>
         <p>- Valószinűleg az egyik raktárban lesz - mondta Seton.</p>
         <p>Az egyik raktárépület, ablaktalanul, masszív és valahogy harapós külsejével, az első
            pillanattól kezdve gyanús volt nekem. Közöltem az érzésemet Setonnel.</p>
         <p>- Helyes. Nézzük meg először ezt az épületet. Sheridan, menjen és álljon őrt addig a
            kapunál.</p>
         <p>A raktár kapuján lakat volt. A detektívkülsejű úr egy fahasábot ragadott fel és impozáns
            lendülettel leütötte a lakatot. A zárat álkulccsal kinyitotta.</p>
         <p>- Parancsoljon - intettem udvariasan Setonnek.</p>
         <p>- Csak Ön után - mondta.</p>
         <p>És ezzel megragadtak és belöktek a helyiségbe, minden további udvariasság
            mellőzésével.</p>
         <p>Néhány lépcsőn gurultam le. A nagy ajtó becsapódott mögöttem.</p>
         <p>Nem törtem ki semmimet.</p>
         <p>De nem sok időm volt tapogatni magam. Az egyik sarokból két óriási néger rohant rám.
            Megragadtak és fojtogatni kezdtek.</p>
         <p>- Mr. Seton, Mr. Seton! - üvöltöttem.</p>
         <p>A négerek elengedtek és bámultak rám, fehér fogakkal.</p>
         <p>- Maga is? - kiáltották aztán és nevettek.</p>
         <p>Osborne és Lene volt a két néger.</p>
         <p>- Hogy-hogy én is?</p>
         <p>- Hát Magát is megfogták!</p>
         <p>Még mindig nem ment a fejembe.</p>
         <p>- De hiszen... hiszen én Setonnel jöttem ide.</p>
         <p>- Setonnel? Hogy nézett ki?</p>
         <p>- Hát olyan őszbajuszú szép idősebb gentleman.</p>
         <p>- Jó. Setonnek soha életében nem volt bajusza - mondta Osborne. - De hogy kerül ide?
            Miért jött el Llanvyganból?</p>
         <p>- Hogy miért jöttem el Llanvyganból? Mert Lene sürgönyzött, hogy Magát elfogták és
            jöjjek azonnal.</p>
         <p>- Én? - csodálkozott Lene. - Itt ülök ebben a lyukban tegnap dél óta és szociológiai
            eszmecserét folytatok Osborne-nal. De nem lehet meggyőzni. És közben már ájuldozom az
            éhségtől.</p>
         <p>- Gondolja, hogy... hogy éhhalállal akarnak elveszteni bennünket?</p>
         <p>- Úgy látszik. Egész idő alatt csak néhány sonkás és sajtos szendvicset dobtak be, mint
            a medvéknek és néhány almát. Mit képzelnek ezek rólam?</p>
         <p>- De hogy kerültek Maguk ide? - kérdeztem.</p>
         <p>- Nagyon egyszerűen. A programmhoz híven, az elválásunk utáni napon négernek öltözve
            követtük Mrs. Roscoet. Sorsunk mostohasága folytán nem jöttünk rá semmire. Mrs. Roscoe
            egész nap mondain életet élt. Ellenben tegnap mindjárt reggel idejött ebbe a gyárba,
            ahová már láttuk egyszer Morvint bemenni. Mi meg utána. Mikor Mrs. Roscoe ide bejött,
            Lenenek az az ötlete támadt, hogy mi is bejöhetnénk, mintha munkát keresnénk és ebből az
            alkalomból körülnézhetnénk itten.</p>
         <p>- Az ötlet kitűnőnek bizonyult - mondta Lene. - Abban a pillanatban, ahogy beléptünk az
            udvarra, tíz ember ránk rohant és bedobtak minket ebbe a pincébe, mielőtt annyit
            mondhattam volna, hogy Heil Hitler! És azóta itt ülünk.</p>
         <p>- És ez minden - tette hozzá Osborne. - A detektív hivatása nem jár minden kockázat
            nélkül.</p>
         <p>- És most Maga is itt van, - mondta Lene. - Morvinék úgy látszik teljességre
            törekszenek.</p>
         <p>- Vajjon mit akarnak?</p>
         <p>- Egy kis éhhalálról lesz szó - mondta Lene. - Istenem, a savanyúkáposzta a
            Schmidtnél...</p>
         <p>- Vagy pedig nagybátyámat akarják megzsarolni - mondta Osborne.</p>
         <p>Mélán elhallgattunk.</p>
         <p>- Olvasmányaim szerint, - mondtam - ilyenkor a foglyok azon gondolkoznak, hogy lehetne
            kiszabadulni.</p>
         <p>- Hát gondolkozzunk.</p>
         <p>- A klasszikus receptek sajnos nem segítenek - sóhajtott Osborne. - Nem vájhatjuk ki
            körmünkkel a falat, mert a föld alatt vagyunk.</p>
         <p>- Talán fel tudjuk feszíteni az ajtót? - mondta Lene.</p>
         <p>- Nem valószínű.</p>
         <p>Így tanakodtunk, tanakodtunk hosszú ideig. Társaim energiátlanok voltak, látszott, hogy
            a fogság megviselte őket, törhetetlen jókedvük ellenére. Ebédidő volt. Ó, még a
            hotelbeli ebéd is milyen öröm lenne már estefelé, gondoltam. És főkép mit fogok csinálni
            uzsonna nélkül...</p>
         <p>- A zárat kell megpróbálnunk - mondtam. Ugyan nem értek semmit a modern technika
            vívmányaihoz. De sokat foglalkoztam a régi angol vaskovácsművességgel. Talán eszembe
            jut valami.</p>
         <p>Felmentem és tétován megnyomtam a kilincset.</p>
         <p>Kinyilt. Az ajtó nyitva volt.</p>
         <p>Ez a megoldás teljesen váratlanul ért. Percekig álltam a nyitott ajtó előtt és
            hápogtam.</p>
         <p>Azután revolvert ragadtunk és kirohantunk az udvarra.</p>
         <p>Jobbra néztünk, majd balra néztünk. Sehol egy lélek sem. A kerítéshez rohantunk nagy
            lendülettel. Kinyitottuk a kaput és az utcán voltunk. Most láttuk, hogy a kerítésen egy
            nagy tábla lóg:</p>
         <p>TO LET. Kiadó.</p>
         <p>De most nem sokat gondolkoztunk ezeken a rejtélyeken. Az első telefonállomásnál taxit
            rendeltünk, elhajtattunk a Pendragonok Eaton Square-i palotácskájába, ahol Lene és
            Osborne lemosták magukról a négerséget, és elmentünk ebédelni.</p>
         <p>Lene nem volt hajlandó elfogadni Osborne meghívását a Ritzbe.</p>
         <p>- Nem lehet. Majd meglátják, miért.</p>
         <p>Egy kis vendéglőbe mentünk a Sohoba. Mikor a tésztánál tartottunk, Lene még egy levest
            rendelt. Azután egy húst. És végigevett két ebédet, gyorsan és szótlanul.</p>
         <p>Azután hátradűlt a székén.</p>
         <p>- És most gondolkozzunk.</p>
         <p>Elkezdtünk gondolkozni.</p>
         <p>- A rejtélyes nem az, hogy elfogtak bennünket - mondta Osborne szisztematikusan. - A
            rejtélyes az, hogy megint kiengedtek. Vajjon miért? Avagy miért engedtek ki ilyen hamar,
            ha már elfogtak?</p>
         <p>- Nyilván azért engedtek ki bennünket, mert megszűnt az ok, amiért elfogtak - mondtam. -
            Mi következik ebből? Hogy mialatt mi fogságban voltunk, valami történt.</p>
         <p>És hallatlan nyugtalanság fogott el. Ki tudja, mi történt közben az earllel vagy esetleg
            Cynthiával...</p>
         <p>- Azt indítványozom, hogy telefonáljunk azonnal Llanvyganba.</p>
         <p>Fizettünk és kifelé indultunk.</p>
         <p>Mialatt a postahivatalban az interurbán összeköttetésre vártunk, Lene a fejére
            ütött.</p>
         <p>- A dolog egyszerű. Azért fogtak el bennünket, mert nem akarták, hogy nyomon kövessük
            őket. Egy napig fogságban tartottak, hogy elveszítsük a nyomukat.</p>
         <p>Ez valószínűnek hangzott. Közben Llanvygan jelentkezett, Osborne beszélt. Izgatottan
            vártuk, amíg kijön a fülkéből.</p>
         <p>- Rogers-szel beszéltem. Nagybátyám jól van, a laboratóriumában van és nem volt hajlandó
            lejönni a telefonhoz. Ellenben...</p>
         <p>- Nos?</p>
         <p>- Cynthia tegnap délután elment, autón, bőrönddel és még nem jött vissza. Rogers nem
            tudja, hogy hová ment. Egy sürgönyt kapott.</p>
         <p>Elszorult a szívem. Egy sürgönyt... ő is? Bizonyára őt is tőrbecsalták egy fiktív
            hírrel. És itt állok én, felesküdt lovagja, pajzsomban a szallagával, tehetetlenül.</p>
         <p>Lene a fejemet simogatta.</p>
         <p>- Szegény kis doktor. De azért ne essék össze. Nézze... tegyük fel, hogy őt is Morvinék
            hívták el, bizonyára neki sem történt semmi baja, amint nekünk sem. Neki van a
            legkevesebb oka, hogy valami baja történjék.</p>
         <p>- Well, - mondta Osborne - a világmindenség számos útja közül a számunkra csak egy
            lehetséges: hogy elmegyünk a Grosvenor House-ba és megnézzük, mit csinál Mrs.
            Roscoe.</p>
         <p>Megfogadtuk a tanácsát és azonnal a Grosvenor House-ba hajtattunk. A Pendragonok címeres
            Delage-kocsijának megvolt a hatása. A személyzet megkülönböztetett tisztelettel fogadott
            bennünket.</p>
         <p>Osborne a portás pultjához lépett és megszólította az egyik ott található
            személyiséget.</p>
         <p>- Mrs. Roscoe?</p>
         <p>- Mrs. Roscoe tegnap elutazott.</p>
         <p>- O, sorry. Hová ment?</p>
         <p>- Azonnal megmondom.</p>
         <p>És keresgélni kezdett egy könyvben.</p>
         <p>De akkor egy másik, magasabbtermetű személyiség durván félretolta és ránkszólt:</p>
         <p>- Mrs. Roscoe nem hagyta meg, hogy hová utazik.</p>
         <p>Nyilván utasítása volt, hogy ne árulja el Eileen címét.</p>
         <p>Kimentünk és izgatott lépésekkel jártunk fel és alá a Park Lanen. Az előkelő autók sora
            siklott el mellettünk, mesebeli hölgyekkel. Ó, London... De ezt most mondom, hogy Ó,
            London, akkor nem értem rá.</p>
         <p>Egyszer csak Lene megállt és felkiáltott:</p>
         <p>- Hoi-hoi!</p>
         <p>- Mi az?</p>
         <p>- Megvan. Figyelem: azt kiszámítottuk, hogy miért fogtak el engem és Obsornet. Hogy ne
            tudjuk a nyomukat követni. De ez nem magyarázza meg, miért hívták el Llanvyganból a
            doktort és Cynthiát, feltéve, hogy ők hívták el Cynthiát. A két dolog így függ össze:
            minket elfogtak, hogy ne lássuk, amint elmennek és Magukat elhívták, hogy ne lássák,
            amint megérkeznek Llanvyganba. Kétségtelen, hogy Llanvyganba készültek és azt akarták,
            hogy az earlt Maguk nélkül találják.</p>
         <p>- Szörnyű! - kiáltottam.</p>
         <p>- Még egyelőre nem szörnyű. Egy félórával ezelőtt az earl még teljes épségben dolgozott
            a laboratóriumában. Szeretem az embereket, akik laboratóriumukban dolgoznak... De nem
            ezt akarom mondani. Ha most elindulunk, még éjfél előtt Llanvyganban lehetünk.</p>
         <p>Az ötlet nagyon helyesnek látszott. Azonnal beültünk a Delageba és elindultunk nyugat
            felé.</p>
         <p>Féltizenkettőkor Llanvyganban voltunk.</p>
         <p>A személyzet már mélyen aludt. Hosszú zörgetésre engedtek csak be minket. Megbíztuk
            Rogerset, hogy értesítse az earlt az érkezésünkről.</p>
         <p>- Nagyon sajnálom, nem lehet - mondta Rogers. - Az earl este chlorált vett be, lefeküdt
            és a legszigorúbban meghagyta, hogy semmi körülmények közt se zavarjuk. Végtelenül
            sajnálom, de méltóztassék megérteni, az állásommal játszanék...</p>
         <p>Ismertük Rogers hajthatatlanságát és beletörődtünk, hogy csak másnap fogunk beszélni az
            earllel.</p>
         <p>Osborne hirtelen ötlettel Rogershez fordult:</p>
         <p>- I say... nem kereste senki az earlt, mialatt nem voltam itt?</p>
         <p>- Csak a Rev. Dafyd Jones.</p>
         <p>- Senki más?</p>
         <p>- Nem, Sir.</p>
         <p>És visszatértem történelmi ágyamba, Queen Anne korából, gondolom. Ez a szoba lassankint
            otthonom lett. Nyugtalan otthon. Fejem fölött valahol úszkálnak az óriási axolotlok.
            Ablakom előtt pár lépésre az erkély, ahonnan Maloney lezuhant. És a kastély körül járkál
            fáklyával az éjféli lovas emlékezete. Otthonom, mint a lövészárok a katonáknak. Bebújtam
            a takaró-fedezékbe.</p>
         <p>Kopogtattak, Osborne lépett be.</p>
         <p>- Bocsásson meg. Rogers hazudott. Mindjárt láttam a pofaszakállán.</p>
         <p>- Hogy-hogy?</p>
         <p>- Felvertem Griffithet és kivallattam. Nem igaz, hogy senki sem kereste nagybátyámat.
            Kétszer is itt járt már egy hölgy autón. A leírásból ráismertem Mrs. Roscoe-ra. Egyszer
            korán reggel, de az earl nem volt itthon. Éjszaka sem aludt itthon. Egész nap kint járt
            valahol. A hölgy meghagyta, hogy este vissza fog jönni. És képzelje, visszajött és az
            earl nem fogadta.</p>
         <p>- Nem fogadta? Hisz ez nagyszerű! Hisz akkor elvonult fejünk felől a veszedelem.
            Illetve...</p>
         <p>- Illetve, mit lehet tudni. Oly leleményesek és nehezen hagyják magukat lebeszélni
            terveikről. Valósággal makacsnak mondhatók. De most itt vagyunk mi. Majd vigyázunk. Lene
            nagyon tehetséges a vigyázásban.</p>
         <p>Nyugodalmas jóéjszakát kívántunk egymásnak. Az én éjszakám nem volt a
            legnyugodalmasabb. Ezer veszélyben láttam Cynthiát, hol Morvin, hol az axolotlok karmai
            közt.</p>
         
         <p>Másnap az earl is lejött a reggelihez. Lene elkésett. Mialatt rá vártunk, tájékoztattuk
            az earlt az eseményekről. Egykedvűen hallgatta. Olyan volt, mintha valami egészen más
            gond bántaná. Hirtelen eszembe jutott az eltűnt gyermek, és valami nyomasztó, megbénító
            félelemmel vegyes szomorúság hullt rám.</p>
         <p>- Uncle, - kérdezte Osborne - hová ment Cynthia?</p>
         <p>- Cynthia? - felelt az earl szórakozottan. - Cynthia Londonba ment. Nénétek, a Duchess
            of Warwick sürgönyzött, hogy nagyon beteg és szeretné, ha Cynthia ápolná. A köszvénye,
            gondolom...</p>
         <p>Osborne felugrott.</p>
         <p>- Telefonálok Doris néninek. Félek, hogy egy szó sem igaz az egészből...</p>
         <p>Elsietett.</p>
         <p>Ekkor lépett be Lene, egy érdekesen ízléstelen ruhában, olyan elvi jelentőségű
            ruhadarabban, amilyent a berliniek igen kedvelnek.</p>
         <p>Az earl csodálatos távolságtartó és mégis lekötelező kedvességgel fogadta Lene-t, akinek
            tárgyilagosságát ez a modor, úgy látszik, rendkívül sértette.</p>
         <p>- Maga roppant emlékeztet szegény Otto bácsimra - jelentette ki.</p>
         <p>- Igen?</p>
         <p>- Abszolute. Ő is mindig úgy beszélt az emberrel, hogy közben a legyeket nézte, amelyek
            az ember feje fölött mászkáltak a falon. Ki nem állhatom, ha valaki nem néz az ember
            szemébe, amikor beszél hozzá.</p>
         <p>Az earl megdöbbenve nézett rá.</p>
         <p>- Így, most jobb. Mit akar, hiszen egészen értelmes tekintete van. Általában, úgy
            látszik, intelligens család a Maguké. Én mindig azt hittem, hogy az ilyen régi családok
            teljesen idióták.</p>
         <p>- Osborne majd megmutatja a parkot, eléggé csinos - mondta az earl és teájába
            temetkezett.</p>
         <p>Osborne visszajött, sápadtan.</p>
         <p>- Baj van. Doris néni teljesen egészséges.</p>
         <p>- Isten éltesse - mondta Lene.</p>
         <p>- Várjon csak. A sürgöny, amit Cynthia kapott, azt mondja, valami tévedés lehetett.
            Cynthia tegnapelőtt este érkezett hozzá. Ott aludt és másnap reggel korán elindult a
            Warwick House-ból, azzal, hogy hazajön. Tegnap reggel. És még ma sincs itthon.</p>
         <p>Az earlre néztem. Az earl a homlokát simogatta.</p>
         <p>- Hol lehet? - kérdezte színtelen hangon. Valami olyan súlyos gond terhelhette, hogy
            most már semmi újabb csapás nem érintette különösebben.</p>
         <p>Tanácstalanok voltunk és kétségbeesettek. Még Lene-nek sem volt megnyugtató
            gorombasága, mint máskor mindig.</p>
         <p>Osborne elvitte Lene-t, hogy megmutassa a parkot. Én a terrasszon járkáltam fel és alá,
            mikor a Rev. Dafyd Jones feltűnt.</p>
         <p>- Ó, doktor, milyen boldog vagyok, hogy itt találom. Magának olyan gazdag lelki élete
            van. Okvetlenül beszélnem kell Magával.</p>
         <p>A park egy távolabbi részére hurcolt, szótlanul és szokott rémült arcával.</p>
         <p>- Mit szól hozzá? - kérdezte suttogva, mikor már nem látszott a kastély. - Ugy-e milyen
            kimondhatatlanul rettenetes?</p>
         <p>- Rettenetes - mondtam. - Fogalmunk sincs, hogy hol lehet.</p>
         <p>- De így van ez, uram, így kellett történnie. Ugy-e megmondtam Magának, hogy ez nem
            vezet semmi jóra. Ezek a kísérletek...</p>
         <p>- De mi köze Miss Cynthiának a kísérletekhez?</p>
         <p>A lelkész nem is figyelt rám.</p>
         <p>- Mert az így van. Először állatokkal. Axolotlok - mondta, összerázkódva. - Azután jön
            az ember.</p>
         <p>- De miről beszél tulajdonképpen?</p>
         <p>- Hát arról a gyermekről, akit elrabolt Abersychben.</p>
         <p>- Ja, a gyermekről... Mit mond, ki rabolta el?</p>
         <p>- Az earl, - súgta a reverend.</p>
         <p>- Ugyan. Miért rabolta volna el az earl?</p>
         <p>- Kísérletezni, uram, kísérletezni. Megölni, feltámasztani. Már megúnta a néma
            állatokat.</p>
         <p>- De hiszen a kisfiút egy fekete ruhás aggastyán rabolta el! Az éjféli lovas.</p>
         <p>- Az éjféli lovas az Earl of Gwynedd. Már mondtam. Én tudom. Vagy ha nem az Earl of
            Gwynedd, a hasonmása.</p>
         <p>- Vagy egy másik Earl of Gwynedd - mondtam én.</p>
         <p>- Azóta sosincs itthon az earl. Bolyong. És beteg. A lelkiismeret. Nem itt rejtegeti a
            kisfiút. Valahol a hegyek közt.</p>
         <p>- Szó sincs róla. Én láttam, hogy az earl és az éjféli lovas két különböző személy.</p>
         <p>- Ne higyjen annak, amit lát, doktor. Próbálja beleképzelni magát az én helyzetembe...
            Azt hiszem, el kellene mondanom fölötte az ördögűzési imát. De valahogy úgy, hogy ne
            vegye észre. Mert még megsértődnék. Végeredményben mégis ő Llanvygan kegyura és én
            teljesen tőle függök.</p>
         <p>Ebben a pillanatban túlizgatott fülemmel távoli autótülkölést hallottam. Ott hagytam az
            őrült papot és a kastély felé szaladtam.</p>
         <p>Csakugyan ott állt a feljárat előtt a kis Rover.</p>
         <p>Berohantam a kastélyba. Ott találtam Cynthiát, amint reggelizett, ragyogó jókedvben,
            harsányan hullozva rám.</p>
         <p>- Cynthia, hol volt Maga?</p>
         <p>Cynthia megütődve nézett rám.</p>
         <p>- Kérem, mióta ilyen kérdezősködős természetű Maga?</p>
         <p>- Bocsásson meg, édes, bocsásson meg, egyetlen... De mi majd meghaltunk a rémülettől.
            Osborne telefonált a Duchess of Warwicknak és ő azt mondta, hogy nem is sürgönyzött
            Magáért és hogy Maga már tegnap reggel elment. Azt hittük... azt hittük, hogy Morvin
            csapdájába került.</p>
         <p>Cynthia nevetett.</p>
         <p>- Dehogy. Mit akarna tőlem Morvin? Kitünően vagyok, ragyogóan mulattam. Ha már olyan
            kíváncsi, megmondom, Doris nénitől egyenesen az asszony-barátomhoz mentem. Kiderült,
            hogy a sürgönyt ő küldte, mert már nagyon hiányoztam neki és mindenáron Londonba akart
            csalni. Otthon találtam és olyan gyönyörű volt, mint még soha. És éppen Llandudnóba
            készült, a vasárnapra. Úgy, hogy együtt elmentünk Llandudnóba és ott maradtam vele egy
            napig. És most itt vagyok... Most már boldog?</p>
         <p>Valami egészen minősíthetetlen történt. Én, aki olyan óvatos vagyok, mint egy rövidlátó
            mérnökember, most nem törődtem a nyitott lehetőségekkel, odaszaladtam hozzá és
            összecsókoltam. Olyan jó, hogy legalább ő rendben van.</p>
         <p>Cynthia rémülten bontakozott ki. Még mielőtt a szája beszélő helyzetbe kerülhetett
            volna, már kijelentette, hogy olvasott egy tanulmányt Rettenetes Ivánról.</p>
         <p>Nemsokára ebédidő lett.</p>
         <p>Nem tehetek róla, szeretem a nőket, akik sokat esznek és élvezettel. Cynthia egyik
            legfőbb hibája volt a szememben, hogy mint szellemi lény, nem tartotta magához méltónak,
            hogy elmerüljön az evés gyönyöreibe. Mindig olyan szórakozott arccal evett, mintha
            kézimunkáznék. A villa szinte véletlenül ment bele a szájába, éppúgy el is repülhetett
            volna, kis pillangó.</p>
         <p>Lene az ellenkező pólus volt. Ő nem evett, hanem táplálkozott. Lázas izgalommal fűtötte
            azt a hatalmas, állandóan fejlődésben lévő és vitalitástól ízzó masinát, ami a teste
            volt. Láttam, hogy az earl, minden igyekezete dacára, nem tud ránézni. És mennyit ivott
            a kastély veszedelmesen nehéz délfrancia boraiból! Egyre hangosabb lett, amint egyetemi
            élményeit adta elő és reszketve vártam, hogy mikor fog rátérni szerelmeire és mikor jön
            a «Moralische», ami «magától értetődik».</p>
         <p>Osborne és én behúzott nyakkal ültünk, árvák a viharban. De az earlnek úgy látszik
            önkínzó élvezetet okozott Lene harsánysága, mert egyre kérdezte, beszéltette.</p>
         <p>- Még nem is mondta, hogy hogy tetszik a kastély? - kérdezte.</p>
         <p>- Röviden csak annyit mondhatok, sehogy. Mindjárt az az oszlopos kapufeljárat... Minek
            az oszlopok, hisz úgy sem dől össze a ház. És minden emeletnek más díszítése van. És ez
            a rengeteg bútor. És milyen egységtelenek. Az egyik szoba Queen Anne, a másik
            Chippendale, összevissza. Az egész épületnek nincs egy vezető motívuma, egy metafizikai
            magva. És mondja, minek Maguknak egy ekkora épület? Hatvan szoba... Hallatlan
            észszerűtlenség.</p>
         <p>- Azt hiszem, ez úgy volt régente, - mondta az earl - mint a keleti királyok a
            feleségeikkel. Nem azért volt háromszázhatvanöt feleségük, mert tényleg szükségük volt
            rájuk, hanem azért, mert királyok voltak.</p>
         
         <p>Délután mi fiatalok lesétáltunk a faluba. A kastélyból a faluba hosszú fasor vezet, ezen
            mentünk végig.</p>
         <p>Velünk szemben egy furcsa alak közeledett, lassan, botjára támaszkodva és utána több
            apró figura. Rövidlátó szemeimmel nem tudtam kivenni, mifélék. Csak akkor lettem
            figyelmes, mikor jószemű társaim megálltak és tanakodni kezdtek.</p>
         <p>- Miféle processzió ez? - kérdezte Osborne. - Cynthia, te talán tudod? Nincs ma valami
            walesi nemzeti ünnep?</p>
         <p>- Ez itt a hamelni patkányfogó és utána a gyerekek - mondta Lene.</p>
         <p>- Nem, - kiáltott fel Osborne - hiszen ez Pierce Gwyn Mawr, az öreg Habakuk próféta.
            Ejha, de rosszul mehet neki a sora.</p>
         <p>Eléje siettünk a különös közeledőknek. Most már én is láttam a prófétát. Sokkal
            prófétább volt szegény, mint valaha, Keresztelő Szent János lehetett ilyen. Ruhája a
            pusztában kiáltók klasszikus öltözete volt. Csak a dereka körül volt valami rongy,
            egyébként olyan meztelen volt, mint senki a Brit szigeteken, fényes nappal. A kezében
            egy vastag faág vándorbot gyanánt, szakálla és ősz haja szálai szétálltak a szélrózsa
            minden irányában, ijesztően, fantasztikusan, fenyegetően. Hajában pedig ott voltak a
            szalmaszálak, a kötelező szalmaszálak, amiket Lear király példája óta minden jóravaló
            angol őrült hord.</p>
         <p>Utána processzióban a falu gyermekei. De nem csúfolódva, hanem ijedten, minden
            pillanatban készen, hogy a próféta egy mozdulatára megforduljanak és elszaladjanak.</p>
         <p>- Hej, Pierce Gwyn Mawr, - kiáltott rá Osborne - mi újság a nagy világban?</p>
         <p>A próféta nem felelt, ránk nézett, de, azt hiszem, nem látott minket. A szeme réveteg,
            eksztátikus volt, és valami nem emberi félelmet is véltem olvasni benne. A gyermekek és
            bolondok általános félelmét a démon-lakta világgal szemben. Egyébként nem garantálom,
            nem sokat értek a szemek olvasásához.</p>
         <p>De amikor Cynthia szólt hozzá valamit walesi nyelven, a próféta megállt és megismerve
            Cynthiát, kimondott rémület vett rajta erőt. Még mindig nem felelt semmit.</p>
         <p>Cynthia megint kérdezett valamit, mire a próféta csodálatos fürgeséggel megfordult és
            visszaszaladt a falu felé. A gyermekek utána.</p>
         <p>- Az Istenért, mit mondott neki, Cynthia, hogy így megrémült? - kérdeztem.</p>
         <p>- Semmit, - mondta Cynthia ijedten. - Csak hogy nem éhes-e?</p>
         <p>- Érdekes, - mondta Lene - úgy hangzott, mintha a pokol beosztásáról érdeklődött
            volna.</p>
         <p>- A walesi nyelv nagyon csodálatos - mondta Osborne. - Minden egész másképpen, egészen
            túlvilágian hangzik. Például el lehet még egy nyelvet képzelni, ahol a sört úgy hívják,
            hogy: «cwrw»?</p>
         <p>Közben a gondolatok bennem gyorsan kapcsolódtak és megint nagyon nyugtalan lettem.
            Hiszen Pierce Gwyn Mawr volt tudtommal az egyetlen, és rajta kívül talán az earl, aki
            beszélt az éjféli lovassal. A kastély-tó...</p>
         <p>Mi is a falu felé igyekeztünk. Fele úton utólért bennünket az earl a túra-kocsin.</p>
         <p>- Látták Pierce Gwyn Mawrt? - kérdezte.</p>
         <p>- Igen, bement a faluba.</p>
         <p>Beszálltunk az autóba.</p>
         <p>A falu főutcáján nagy csődületet találtunk. Mindenki beszélt, mindenki izgatott volt. Az
            earl közeledésére tiszteletteljesen elhallgattak és utat nyitottak.</p>
         <p>Kiszálltunk.</p>
         <p>- Ki látta az öreg Pierce Gwyn Mawrt?</p>
         <p>- Mind láttuk - mondta az egyik farmer. - Láttuk, amint átugrott a temető falán, de ott
            eltűnt.</p>
         <p>A temető felé siettünk. Szembejött velünk a Rev. Dafyd Jones.</p>
         <p>- Eltűnt, - mondta - eltűnt, mintha a sírok elnyelték volna.</p>
         <p>Az earl elindult a temető irányába. Amint a templom előtt elhaladtunk, megláttuk John
            Griffithet, aki háttal támaszkodott a templom becsukott kapujának és diadalmasan
            integetett.</p>
         <p>- Megvan - kiáltotta. - Megfogtam. Nem engedem ki.</p>
         <p>- Persze, - kiáltott fel a lelkész - hiszen a templomnak van egy bejárata a temető
            felől. De nem gondoltam rá, hogy nyitva lehet.</p>
         <p>Az öreg ott ült az egyik templomszékben, kimerülve, lehajtott fejjel, mozdulatlanul.
            Mikor a lelkész szólt hozzá walesiül, lassan felemelte a fejét és révetegen körülnézett.
            Eleinte mintha nem látott volna semmit. Azután a tekintete az earlre esett és arca
            eltorzult.</p>
         <p>Megdöbbentő, majomszerű gyorsasággal felugrott, keresztülvetette magát néhány széken és
            kifelé igyekezett. De a bejáratnál Lene nyakoncsípte és nem engedte el, amíg a többiek
            is odaértek és körülvették.</p>
         <p>- Fogjátok meg! - mondta az earl Griffithnek és egy másik kastélyőrnek, akiről csak most
            vettem észre, hogy ott van.</p>
         <p>A két legény megfogta a prófétát, kivitte a templomból, beemelte az autóba. Az earl is
            beszállt és búcsút intve nekünk, visszahajtatott a kastélyba.</p>
         <p>Mi a templom előtt álltunk és néztünk utána. Oly furcsa volt a próféta elfogatása, mint
            egy hűbéri maradvány. A többiek nem értettek az egészből semmit.</p>
         <p>De nekem megvolt a teóriám a dologról. Egy kis magyarázatért nem szoktam a szomszédba
            menni, és az utóbbi idők állandó tréningje következtében spekulatív hajlamom alaposan
            kifejlődött.</p>
         <p>A próféta volt az utolsó ember, aki látta az éjféli lovast. Hiszen ő volt a szolgája,
            mikor Pendragonban lakott. És valami szörnyű történhetett, hogy Pierce Gwyn Mawr
            elhagyta őt, megbomlott lélekkel. Az elrabolt kisfiú, Giles de Rais... És Pierce
            iszonyata, úgy látszik, most kiterjed az összes Pendragonra, még Cynthiára is.</p>
         <p>Mikor visszatértünk a kastélyba, hallottuk, hogy az earl útra készül.</p>
         <p>- Miss Lene, végtelenül sajnálom, hogy el kell mennem, amíg Maga a mi vendégünk.
            Caerbrynbe kell mennem. A póstát oda küldjétek utánam - mondta Osborne-nak. - Az öreg
            Mansfieldnél fogok lakni, az Oaklea Farmon.</p>
         <p>- Kedves earl, - mondta Lene - fel vagyok háborodva, hogy csak ennyire hatnak Magára női
            bájaim. De ettől eltekintve, a saját érdekében a legnyomatékosabban felszólítom, hogy ne
            menjen el Llanvyganból. Nézze, itt mégis hatvan szoba van. És harminc alabárdos naplopó.
            És itt vagyok én. Itt vigyázunk Magára. De egy farmon... Kit visz Magával?</p>
         <p>- Senkit. Az öreg Mansfield nagyszerűen kiszolgál. Sokszor laktam már nála.</p>
         <p>- Puritán hajlamok. Dehát nem fél, hogy az ellenségei fel fogják használni az alkalmat?
            Nem tudom, intelligenciahiány ez Magában, vagy közönyösség. Maga bámulatosan
            közönyös.</p>
         <p>Az earl elmosolyodott.</p>
         <p>- Az ellenségeim elől ott vagyok a legjobban elrejtve. Ha csak Maguk nem írják meg
            Morvinnak, sohasem fogja megtudni, hogy hol vagyok. Sőt olyan óvatos vagyok, hogy még
            Rogersnek sem mondom meg, hogy hová megyek. Ezek után elenged?</p>
         <p>- Jó, menjen Isten hírével. De figyelmeztetem, hogy el fogok jönni ellenőrizni.</p>
         <p>- Legyen szerencsém.</p>
         <p>Én gondoltam, mi az oka az earl gyors elutazásának. A prófétától megtudhatta, hol
            tartózkodik az éjféli lovas, melyik környéken, amióta elhagyta Pendragont. Elment, hogy
            megkeresse. Bizonyára a kisfiút akarja megmenteni. És ezért szembeszáll minden
            irracionális, kiismerhetetlen, kísérteties veszedelemmel.</p>
         
         <p>A fiatalság magára maradt a kastélyban. Jól éreztük magunkat, Morvin, úgy látszik,
            elmúlt, és az a másik, titokzatos veszedelem oly irreális volt, hogy nem tudtam átélni,
            nem tudtam egészen komolyan venni.</p>
         <p>Másnap reggel Osborne csatlakozott hozzám.</p>
         <p>- Doktor, nem volna kedve egy kis autó-kirándulásra? Körül kellene néznünk a környéken.
            Bízzunk a buták szerencséjében, hátha rábukkanunk valahol Morvin nyomára. Abszolut
            valószinű, hogy rájuk bukkanunk, ha a környező falvak valamelyikében lappanganak. Ha
            ugyan még Walesben vannak. Igaz, hogy napok óta nem hallani róluk.</p>
         <p>- Szívesen jövök - mondtam. - De nem kellene Lene-t magunkkal vinni?</p>
         <p>- Öö... Miss Kretzsch azt mondta, hogy ma későn fog kelni. Talán menjünk kettesben.</p>
         <p>Bejártuk a környező helységeket. Voltunk Corwenben, a vasutállomáson, megfordultunk
            Abersychben is, ahol a gyermekrablás történt. Itt sok rendőrt láttunk és azt a hírt
            kaptuk, hogy nyomában vannak a rablónak.</p>
         <p>Mi fog történni, ha csakugyan elfogják? Az abszurdumoknak olyan tömege zúdul a
            civilizációban ringatózó világra, hogy mindenki erről fog beszélni... Az Earl of
            Gwyneddnek nyilatkoznia kell majd az eseményekről, Osborne-nak is, talán nekem is.
            Előkerül Maloney halála... Az earl nem fogja túlélni, hogy ezek a dolgok autóbuszon
            hazasiető családapák örömét szolgálják a londoni lapokban.</p>
         <p>Hazamentünk ebédre, a nélkül, hogy kirándulásunk valami eredménnyel járt volna.</p>
         <p>Mikor ebédutáni álmomból felébredve, lesétáltam a parkba, találkoztam Lenevel. Nagyon
            jókedvű volt és evett, nagy őszibarackokat, melyek egy kosárban álltak egy kerti
            asztalon. Mikor táplálkozását egy időre felfüggesztette, karonfogott és elvitt a park
            egy távolabbi részére.</p>
         <p>Leültünk egy kis patak partján, igen hangulatosan.</p>
         <p>- Nagyon szép itt, - mondta Lene. - Illik a mai kedélyállapotomhoz. Olyan boldog
            vagyok.</p>
         <p>- Ezt ritkán hallani. Miért, tetszik Magának itt Llanvyganban?</p>
         <p>- Nagyon. Olyan kedves, komplikálatlan emberek. Az earl ugyan egy kicsit olyan fejére
            esett, de nagyon szép feje van. A lány nagyon aranyos, bár szörnyű konvenciózus.
            Csodálom, hogy Maga nem unja. De nem erről van szó... Tudja, hogy sohasem avatkoztam
            bele a Maga ügyeibe. Boldog vagyok. Megtörtént.</p>
         <p>- Micsoda?</p>
         <p>- Hát mit gondol, miért jöttem én Llanvyganba?</p>
         <p>- Hogy megmentse az Earl of Gwynedd életét.</p>
         <p>- Azért is. De csak mellesleg. Végre is mi közöm nekem az Earl of Gwyneddhez és egyéb
            agg arisztokratákhoz? Nem esetem.</p>
         <p>- Szóval azt akarja mondani, hogy Osborne kedvéért jött?</p>
         <p>- Na látja. Mégsem egészen hülye. És közlöm Magával, mint régi barátommal és
            pártfogómmal, hogy utazásom nem volt eredménytelen. Tegnap éjjel...</p>
         <p>- Ó, Lene, gratulálok. Osbornehoz képest a negyvenöt éves ártatlan theológus megvadult
            délolasznak minősíthető.</p>
         <p>- Ez vagyok én.</p>
         <p>- Csodálatos! De vallja be: Osborne csak terrornak engedett. Bizonyára revolverrel
            kényszerítette.</p>
         <p>- Hát annyira nem. De nehéz dolog volt. Ha érdeklik a részletek, idehallgasson. Tudnia
            kell, hogy egészen tegnapig Osborne nagyon tartózkodóan viselkedett velem szemben.
            Illetve nem is tartózkodóan, hanem olyan udvariasan, mint ahogy férfipajtásaival szemben
            szokott. Ha sértődékeny volnék, mint anyáink voltak, szíven lettem volna rúgva. De
            hál’Isten nem vagyok érzékeny természetű. Sőt örültem, hogy úgy kezel, mint egy férfit.
            Tudtam, hogy már az is nagy eredmény, hogy nem iszonyodik tőlem.</p>
         <p>- Így is, ha megfogtam a kezét, elpirult és sürgősen a Shakespeare-kortársak drámai
            műveiről kezdett értekezni. No várj csak, gondoltam, jössz te még az én utcámba.</p>
         <p>- Lassankint tisztába jöttem azzal, hogy a női fogások vele szemben nem használnak
            semmit. Egyszerűen nem veszi tudomásul őket, szíve ártatlanságában. Annakidején
            Londonban, mikor különböző álruhákat öltöttünk, hiába próbáltam meg lenge toalettekben
            mutatkozni előtte. Mindenáron vissza akart vonulni, amikor öltözködtem, és amikor azt
            mondtam, hogy nem zavar, cigarettára gyujtott és ott maradt. Attól kezdve természetesnek
            találta, hogy meztelenül lásson. Láttam az arcán, hogy semmiféle férfias gondolat nem
            merül fel benne. Pedig énbennem az ő ártatlansága annál több nőies gondolatot
            ébresztett. Mondhatom, vinnyogtam és üvöltöttem, de csak magamban.</p>
         <p>- Minden jobb meggyőződésem ellenére megpróbálkoztam a szentimentalizmussal is.
            Előadtam neki, amint ilyenkor szokás, hogy milyen magányos vagyok, hogy milyen
            szomorúak az estéim, hogy engem még nem szeretett senki, és hogy, ó, a szívem milyen
            nehéz. Nagy részvéttel hallgatott és megigérte, hogy Oxfordban a legjobb társaságba fog
            bevezetni (azt hiszi ugyanis, hogy mindenki olyan sznob, mint ő) és hogy addig is
            tanulmányozzam a modern angol regényeket, mert a könyv a legjobb barát.</p>
         <p>- És így jutottunk Llanvyganba. Már igazán szégyeltem magam. Ennyi idő alatt már egy
            francia király mindenható maitresse-e lehettem volna, annak idején. Ennyi idő alatt
            három mozitörzsfőnököt megfőzhettem volna és két nagykövetet. És amikor tegnap este
            sikerült kihoznom a parkba, mindjárt gondoltam, hogy most kilátásaim vannak. Az angolok
            szeretik a szabad természetet.</p>
         <p>- Indítványoztam, hogy üljünk le a fűbe. De Osbornenak aggodalmai voltak, hogy nedves.
            Hát csak egy padra ültünk. A vállára hajtottam a fejem és elkezdtem a fülét csókolni.
            Osborne udvariasan hallgatott. Amikor meguntam, mosolyogva azt mondta, hogy érdekes
            német szokás, valószínűleg igen régi eredetű. Nem tudom, mondtam, de nagyon jó.
            Érdekes, azt mondta elmélázva. Nem volna kedve megcsókolni, kérdeztem. De igen, mondta
            udvariasan és homlokon csókolt. Ha én férfi volnék, mondtam, inkább a szájamat
            csókoltam volna meg. Azt mondja, egészségtelen. Szeretne férfi lenni, azt kérdi. Hát
            Maga? kérdeztem.</p>
         <p>- Nagyon megütődött, de láttam, hogy ezen a vonalon nem jutunk tovább. És akkor
            zseniális ötletem támadt. Kijelentettem, hogy szeretnék fára mászni és megkértem, hogy
            segítsen. Fel is kapaszkodtam egy ágra, Osborne tartott. Azután nagy svungot vettem,
            sikítottam egyet és ráestem Osbornere. Sejtheti, ha én ráesem valakire az
            alkatommal...</p>
         <p>- Mind a ketten a földre estünk. És így nagynehezen, némi kék foltokkal, eljutottam a
            csókolódzásig. Az oldalam szörnyen fájt, de most már végre benne voltam az
            egyenesben.</p>
         <p>- Mondanom sem kell, hogy Osborne ebben a helyzetben sem volt egyáltalán szemtelen.
            Semmiféle kezdeményezést nem lehetett elvárni tőle. Egy félóra mulva, mikor kissé
            szétgurultunk, megkérdeztem tőle, hogy jó volt-e, mire ő azt mondta, hogy határozottan,
            és ezt eléggé őszintén mondta. És azt mondta, hogy nagyon örül, hogy egy
            élettapasztalattal gazdagabb lett. És hogy ime már megvan az első szeretője.</p>
         <p>- Erre nagyon dühös lettem és mondtam, hogy az angolok neveletlen hülyék, hogy ilyen kis
            semmiségek után már azt mondják az emberre, hogy «lover» és tudja meg, hogy nem is lesz
            a szeretőm soha. Osborne erre megint elmélázott és azt mondta, hogy sorry. És készült
            felkelni. De megfogtam a kabátját a bibliai recept szerint és mondtam, hogy azért nem
            kell búsulni, ha szépen megkér, akkor a szeretőm lehet, és akkor még több
            élettapasztalata lesz. Ezt belátta. De ülve maradt és tovább gondolkozott.</p>
         <p>- Végre is ráförmedtem, hogy mire vár. Azt mondja, nem jut eszébe, hogy mit szoktak
            ilyenkor mondani. Megnyugtattam, hogy a tettek beszélnek. Akkor jó, mondta, mert nem jut
            eszébe semmi, és tovább ült. Hát lássuk a tetteket, mondtam. Legyen már egy kicsit
            szenvedélyes, ember! Erre Osborne megragadott és nagyon megrázott.</p>
         <p>- Nem akarom most már tovább részletezni, mert látom az arcán, hogy Maga Osborne
            helyében okosabban viselkedett volna. És nekem most Magával semmi kedvem. Direkt
            monogám napom van ma, először életemben. Hű maradok Osbornehoz.</p>
         <p>- Well, - mondtam - szabad a többit elképzelnem?</p>
         <p>- Tessék. A későbbiek színhelye már nem a park, hanem a szobám, egész éjszaka. Azért...
            Osborne nem volt csalódás. És ő is meg volt elégedve. Mert kijelentette, hogy rég nem
            mulatott ilyen jól. És hogy reméli, hogy nemsokára megtartjuk az esküvőnket.</p>
         <p>Megrémültem. Ilyen mésalliance! Sznob szívem kimondhatatlanul vérzett. Szegény earl...
            Csak ez hiányzott még a Pendragonok végzetéhez. Most már mindennek vége van.</p>
         <p>- Ó, gratulálok - mondtam, könnyekkel a hangomban.</p>
         <p>- Ugyan, Maga idióta. Csak nem gondolja, hogy hozzámegyek?</p>
         <p>- Miért? Nem rossz parti.</p>
         <p>- Nem, édes fiam, olyan hülye nem vagyok. Egy ilyen degenerált arisztokrata-családba
            beleházasodni? Mit szólnának a barátaim Berlinben? És különben is, még olyan fiatal
            vagyok. Még alig tapasztaltam valamit az életből... Még annyi minden vár rám. Még sose
            volt viszonyom tenoristával. Se Hohenzollernnel. Négerrel is csak egyszer. Még igazán
            nem mehetek férjhez.</p>
         <p>- Nagyon igaza van - sóhajtottam megkönnyebbülten. - Még Maga előtt áll az élet.</p>
         <p>- Csak azt szeretném tudni, - mondta Lene - hogy vajjon Osborne meg fog-e egy kicsit
            változni ennek az «élettapasztalatnak» a hatása alatt? Vajjon ezentúl olyan lesz, mint
            egy férfi?</p>
         <p>- Magával szemben igen, - mondtam - addig, amíg Maga akarja és nem tovább. De ha Maga
            elmegy, minden a régiben marad, ahogy az angol fiúkat ismerem. Majd nagynéha,
            legintimebb barátaival együtt éjszakázva, ha nőkről fognak beszélni, ő is el fogja
            mondani névemlítés nélkül, hogy volt egyszer egy barátnője és hogy ez csodálatos élmény
            volt. És ennek az emléknek fog élni a legközelebbi tíz évben, amíg nem jön egy másik
            Lene, aki elcsábítja.</p>
         <p>- Ó, Istenem, - mondta Lene - milyen buta, milyen erkölcstelen, milyen gátolt! És mégis,
            nem találja, hogy van valami szép ebben a tisztalelkűségben?</p>
         <p>Nem feleltem. Eszembe jutott valami, a délelőtti autókirándulásunknak egy mozzanata,
            aminek akkor nem tulajdonítottam semmi jelentőséget. Az útunk egy tiszta kis hegyi
            patak mellett vezetett el, egy erdőn át. Osborne megállította az autót, levetkőzött és
            megfürdött, pedig inkább szeles idő volt. És miközben dideregve felöltözött, azt
            mondta:</p>
         <p>- Ó, doktor, ha az ember elmehetne egy lakatlan szigetre... egy korálszigetre
            Polinéziában... ahol csak madarakkal és halakkal társalogna, mint a franciskánus
            szentek... és nem látna embert, főképp nőt nem... akkor az ember meg tudná őrizni emberi
            méltóságát.</p>
         <p>És visszaemlékeztem, hogy arca oly mélyen szomorú volt, mint egy kutyáé, aki szégyeli
            magát.</p>
         
         <p>Az éjszaka megint szorongással volt teljes. Eileen St. Claire-ről álmodtam, aki utcalány
            volt a kikötő-városban, a világ végén valahol. Mindenféle obszcén és egyben borzalmas
            dolgok történtek. Másnap reggel idegesen ébredtem és azzal a furcsa érzéssel, hogy az
            éjszaka megértettem, miért szereti az earl Eileen St. Claire-t, de már
            elfelejtettem.</p>
         <p>Cynthia jókedvű volt és maximálisan aranyszőke, a reggeliző-asztal mellett, ujjatlan
            ruhában, barna szűzlányos karjának teljes virágdíszében. Teája fölött grimaszokat vágott
            rám, hogy miért vagyok olyan lógós fejű, és mikor magunkra maradtunk - Lene és Osborne
            elmentek fürödni - hozzámjött, macskásan símulva és megkérdezte, miért búsulok.</p>
         <p>- Furcsát álmodtam - mondtam.</p>
         <p>- Mesélje el.</p>
         <p>- Ne kérjen tőlem ilyen illetlenségeket.</p>
         <p>- Ó, - riadt vissza Cynthia - szóval nő van a dologban?</p>
         <p>- Bizony.</p>
         <p>Cynthia jó ideig szomorú volt, azután mégis elszánta magát.</p>
         <p>- Én? - kérdezte.</p>
         <p>- Sajnos, nem.</p>
         <p>- Hűtlen, áruló! Hát ki?</p>
         <p>- Nem ismeri.</p>
         <p>- Milyen, mondja el.</p>
         <p>- Magasabb, mint Maga, vöröses-szőke, kitűnő alakja van és az arca időnkint olyan, mint
            egy etruszk szobor.</p>
         <p>- Mondja meg, hogy hívják.</p>
         <p>- Nem ismeri. De biztos hallott róla... - jutott eszembe hirtelen. - Eileen St.
            Claire-ről álmodtam.</p>
         <p>- Eileen St. Claire? Hiszen ő a legjobb barátnőm! Vele voltam a napokban Llandudnóban! -
            kiáltotta Cynthia kipirosodva. - Maga ismeri? Úgy-e, milyen csodálatos angyal?</p>
         <p>Letettem a pipát és dadogtam.</p>
         <p>- Mit mond? A legjobb barátnője?</p>
         <p>- Úgy van. Ő az az asszony, akiről annyit beszéltem Magának és nem akartam a nevét
            megmondani. Az én egyetlen igazi szerelmem, az én nagy barátom.</p>
         <p>Ó, a liba, a tragikus libácska! Ki tudja, miket okozott már szíve ártatlanságában!</p>
         <p>- Honnan ismeri?</p>
         <p>- Két évvel ezelőtt a Bretagneban nyaraltam és ő a mellettem levő villában. Akkor még
            egészen összetört voltam az édesanyám halála miatt. Ő adta vissza az életkedvemet. Hogy
            olyan szép. És nagyon jó volt hozzám. De nemcsak hozzám. Eileen St. Claire jól ismeri a
            nagybátyámat. Valamikor nagyon jó barátok voltak. Csak ő tudja igazán, milyen kiváló
            ember a nagybátyám. De miért néz rám úgy, mint egy rendőrfőnök?</p>
         <p>- Semmi, semmi. Kérem, meséljen még.</p>
         <p>- Mit meséljek? Hiszen már mondtam, hogy mennyire szeretem. Hogy milyen fordulatot
            jelentett az életemben...</p>
         <p>Lassankint kezdtem mégis megérteni a dolgot. Cynthiának fogalma sincs róla, hogy kicsoda
            Eileen St. Claire. Az earl előtt senki sem merte kimondani ezt a nevet és a tabu
            kiterjedt a többi Pendragonra is. Cynthiának senki sem mondta, hogy Eileen St. Claire
            azonos Mrs. Roscoeval.</p>
         <p>Én meg csak mint Mrs. Roscoeról meséltem róla. Nem mondtam el, hogy milyen, hogy
            ismerem, semmit. Nem akartam az éjszakáról beszélni, amit Eileennel töltöttem, hát nem
            is mondtam többet, mint amennyi elkerülhetetlenül szükséges volt.</p>
         <p>És Cynthia ábrándos és csodaváró, mint a többi Pendragon. Eileen szépsége mögé ő is
            odavetítette legkedvesebb fantomjait.</p>
         <p>- Ó, Cynthia... és azóta, érintkezik vele? Levelezik vele? - Az ijedtségem egyre erősebb
            lett. - Ír neki az earlről?</p>
         <p>- Ja, azt még nem is mondtam Magának, megigértem, hogy mindenről pontosan értesítem, ami
            nagybátyámmal történik, és meg is teszem azóta. És most mesélje el Maga, hogy honnan
            ismeri.</p>
         <p>Szóval ő volt a kém, aki mindenről értesítette Morvinékat.</p>
         <p>Felugrottam és kétszer körülszaladtam a termet.</p>
         <p>- Mindent megírtam neki - folytatta Cynthia ábrándosan és zavartalanul. - Magáról is
            sokat írtam. Még mielőtt jött, már megírtam, hogy jönni fog. Éreztem, hogy Maga egy
            esemény lesz. És mikor elment Londonba, azt is megírtam, hogy miért megy. Sok rosszat
            írtam Magáról. Majd meghallja, ha legközelebb találkozik vele. De mi van Magával? Mi
            az? Ne tréfáljon.</p>
         <p>Mert akkor már a karját rángattam, azt hiszem.</p>
         <p>- Cynthia... azt is megírta, hogy az earl hol van most?</p>
         <p>- Hogyne, azt is megírtam, egész pontosan, mert Eileen lelkemre kötötte, hogy akármit
            csinálok, legyek mindig pontos.</p>
         <p>- Mikor írta meg, hogy az earl elutazott?</p>
         <p>- De miért, mi van Magával, hallja? Tegnap délelőtt írtam neki.</p>
         <p>- Hová?</p>
         <p>- Llandudnóba, a Palace Hotelba.</p>
         <p>Számolni kezdtem. A levél már tegnap este ott lehetett Llandudnóban. Tehát lehet, hogy
            ma már megkeresik az earlt. Nincs veszíteni való időnk. Ha ugyan van még mit
            veszítenünk...</p>
         <p>- Cynthia, my dear, azonnal telefonáljon a barátnőjének. Okvetlenül meg kell tudnunk,
            hogy Llandudnóban van-e még.</p>
         <p>- De miért?</p>
         <p>- Majd mindent megmagyarázok. Most telefonáljon. Mondjon akármit. Jőjjön.</p>
         <p>És a telefonhoz vonszoltam.</p>
         <p>Pár perc mulva kapcsolták a llandudnoi Palace Hotelt. Mrs. St. Claire (így volt
            bejelentve) nincs ott. Tegnap este elment. Nem hagyta meg, hogy mikor jön vissza.</p>
         <p>Bizonyára, miután megkapta Cynthia levelét...</p>
         <p>- Csomagoljon be, - mondtam - és intézkedjék a túrakocsi irányában. Most, rögtön,
            azonnal.</p>
         <p>Cynthia riadt arccal kisietett. Én becsöngettem az egyik paget és leszalasztottam a
            patakhoz, ahol Osborne és Lene fürödtek, hogy azonnal jöjjenek fel. Azután a szobámba
            mentem csomagolni.</p>
         <p>Csupa tetterő és acélosság voltam. Alig ismertem magamra. Tudtam, hogy eljutottunk a
            döntő küzdelemhez. Ha ugyan még nincs késő. Ha még nincs késő... Az earl két örvény
            között és ki tudja, melyik veszedelmesebb: a kísérteties, sátáni ördögidéző vagy a
            számító, szisztematikus, modern gyilkos. A lovag, a halál és az ördög...</p>
         <p>Egy félóra mulva mind együtt voltunk a recepciós teremben. Elmondtam, hogy miről van
            szó. Cynthia elsápadt és sírva fakadt. Világok omlottak benne össze.</p>
         <p>De minden egyezett. Cynthia emlékezett, hogy aznap, amikor Llandudnoban együtt voltak,
            Eileen reggel és azután estefelé elment autón, egyedül, Cynthiát az ismerőseivel hagyva.
            Azokban az időpontokban, amikor megkísérelte, hogy behatoljon Llanvyganba.</p>
         <p>Azután beültünk a kocsiba, izgatottan és tanácstalanul, négy gyermek, akit magukra
            hagytak felnőtteik, hogy megküzdjenek a halállal és az ördöggel.</p>
         <p>- Csak tudnám, hol van az a Caerbryn - mondta Osborne a volán mellett. - Valami eldugott
            kis hely, bent a hegyek között.</p>
         <p>Nagy térképtanulmányozás következett. Végre megtaláltuk a helyet és hogy hogy a
            legrövidebb odamenni. Százhuszas sebességgel rohantunk az országúton. Szótlanul,
            megosztva félelmeink és a sebesség mágiája közt.</p>
         <p>Félóra mulva már bent voltunk a hegyekben. Itt lassítani kellett. Az országútnak vége
            volt és lassankint olyan utakra értünk, amelyek már nem autóknak voltak szánva. A
            térképet is egyre nézni kellett.</p>
         <p>Közben a reggel olyan barátságos ég kellemetlenül beborult.</p>
         <p>Nem is hittem volna, hogy Walesben, hogy Nagybrittaniában, ily elhagyatott, vad ó-északi
            helyek vannak. Embernek, háznak semmi nyoma sem volt. Fantasztikus alakú kopasz sziklák
            szegélyezték az utat, mohszakállú nagy fák között haladtunk, erdőben.</p>
         <p>Türelmetlenek voltunk és közben a vidék egyre kilátástalanabb lett. Végre is kiértünk
            valahová.</p>
         <p>Valahová a világ végére, az útnak a legvégére. Egy tó mellett állt az autó, a tónak a
            tükre tintafekete volt, a hegyek alatt, a borulatban. Kimondhatatlan bánatú fák
            nyujtották belé ágaikat és a kis nádas zúgott.</p>
         <p>A tó partján egy öreg asszony ült. Biztosan ott ült már az első Earl of Gwynedd idejében
            is. Az öreg asszony nem is nézett fel ránk, egy mérhetetlenül ócska hálót foltozott. És
            időnkint egy-egy kavicsot bedobott a vízbe.</p>
         <p>- Néni, merre kell menni Caerbrynbe? - kérdezte Osborne.</p>
         <p>Az öreg asszony felnézett és nem felelt semmit. Cynthia walesiül kérdezett tőle valamit,
            arra sem felelt. Látszott rajta, hogy nem vesz rólunk tudomást.</p>
         <p>Mi nem vallottuk be egymásnak, milyen rossz előérzeteket keltett bennünk ez az időtlen
            asszony a parton.</p>
         <p>- Ez a tó nincs a térképen - mondta Osborne.</p>
         <p>- Talán még nem volt 1928-ban, amikor a térképet készítették.</p>
         <p>- Vagy nem jó helyen keresi - mondta Lene.</p>
         <p>- Nem ott vagyunk, ahol Maga gondolja. Elvétette az utat.</p>
         <p>- Akkor ez a Llyn-Coled. Vissza kell fordulnunk.</p>
         <p>- Ó, a Llyn-Coled - kiáltott Cynthia.</p>
         <p>Tudtam, hogy valami monda jutott az eszébe, valami sötét, babonás ijedtség és nem akarja
            elmondani. Bennem minden babonás lehetőség átrohant és kínos sejtelmeimet növelte.</p>
         <p>Visszafordultunk nagy üggyel-bajjal.</p>
         <p>- Jó háromnegyed órát vesztettünk - mormogta Osborne. - Most itt jobbra lekanyarodunk,
            így megrövidítjük az utat.</p>
         <p>Két meredek sziklafal között haladtunk, csaknem sötétben és rettenetes zökkenések
            közt.</p>
         <p>Egyszercsak mind felrepültünk és alig hogy ki nem estünk az autóból, előre. Osborne
            nagyon hirtelen fékezett, és még így is az utolsó percben. Egy nagy lezuhant szikla
            elzárta előttünk az utat.</p>
         <p>Ki kellett szállnunk és lassan sétálnunk az autó mellett, mely hátrafelé vánszorgott ki
            a canonból, ahol lehetetlen volt megfordulnia.</p>
         <p>Közben az eső is megeredt. Nagyon rosszul sikerült kirándulás lett volna, ha kirándulás
            lett volna.</p>
         <p>Azután jött Cynthia idegösszeomlása. Megállt a zuhogó eső közepén és a sírás rázta,
            rázta.</p>
         <p>- Menjenek csak, menjenek - zokogta. - Hagyjanak itt engem. Én visszamegyek a
            Llyn-Coledhez. Hagyjanak, hagyjanak - és toporzékolt.</p>
         <p>Osborne meg én tehetetlenül néztük. De Lene olyan volt, mint Isten angyala. Egy pár jól
            sikerült szeretetteljes gorombasággal Cynthiát lelki lábára állította és
            továbbmentünk.</p>
         <p>Végre kiértünk a canonból a rendes útra és nemsokára egy aránylag barátságosabb
            fennsíkon voltunk, ahol talán tájékozódni is lehetett volna, ha az eső el nem veszi a
            kilátást.</p>
         <p>Egy idő mulva a látóhatár szélén feltűnt egy dombon épült falu.</p>
         <p>- Az Caerbryn kell legyen - mondta Osborne.</p>
         <p>Megint teljes sebességgel haladtunk, amennyire a megpuhult úton lehetett. Akkor Cynthia
            után az autó kapott idegösszeomlást. Egyet nyekkent és megállt.</p>
         <p>Osborne az autó alá bújt és egy idő mulva Lene is követte. Töredékes veszekedés
            hallatszott ki a gép alól.</p>
         <p>Egy negyedóra múlva mind a ketten kimásztak, a ráismerhetetlenségig mocskosan.</p>
         <p>- Nem tudom elképzelni, mi a baja - mondta az, aki valamikor Osborne volt.</p>
         <p>- Nem baj, - mondta a másik - ott van Caerbryn, nincs már három kilométerre. Odamegyünk
            gyalog. Az autót itt hagyhatjuk, művész, aki el tudja lopni.</p>
         <p>Nekiindultunk gyalog az útnak. Lassankint kibontakoztak Caerbryn vonalai. Furcsa
            romantikus hegyi falu volt. Minden ház a meredek hegyoldalnak lapult és a legtetején
            egy várrom ázott az örökösnek érződő esőben.</p>
         <p>Délután három volt és eszünkbe sem jutott, hogy ebédeljünk. Négyre vizesen és halálos
            fáradtan beértünk a faluba.</p>
         <p>De végre mégis emberlakta földön voltunk. Még angolul is tudtak az emberek és
            megmutatták azt a különálló szép kis öreg cottage-ot, ami John Mansfield háza volt.</p>
         <p>Hosszas zörgetésünkre egy nagyon öreg, de széparcú ember nyitott ajtót.</p>
         <p>- Mr. Mansfield? - kérdezte Osborne.</p>
         <p>- Igen, uram - felelte és látható megdöbbenéssel szemlélte Osborne-t és Lene-t.</p>
         <p>- Mr. Mansfield, ne adjon az ijesztő látszatra. Én mégis Osborne Pendragon vagyok és ez
            a hölgy Cynthia, a nővérem és ezek itt a barátaim.</p>
         <p>- Ó, jőjjenek beljebb, jőjjenek beljebb, - mondta az öreg felragyogva. - Sajnos, nincs
            tüzem, ahol megszáradhatnának, de majd készítek. Addig is egyenek valamit. Egy kis
            sajtot?</p>
         <p>- Gyönyörrel, - mondta Osborne - de először is hol van az earl?</p>
         <p>- Az earl most nincs itt. Talán egy órája, hogy elment. Nem mondta, hogy mikor jön
            vissza.</p>
         <p>- Ó, nem mondta, hová megy?</p>
         <p>- Nem, nem mondta, kérem. Egy hölgy jött érte autón, azzal ment el.</p>
         <p>- Egy hölgy?! Milyen volt a hölgy?</p>
         <p>- Magas, vöröses-szőke, nagyon szép hölgy. Olyan londoni hölgy, tetszik tudni.</p>
         <p>- Eileen St. Claire! - kiáltotta Cynthia.</p>
         <p>- Nem mondta, kérem, hogy hívják.</p>
         <p>- Mr. Mansfield, - kérdeztem - nem tudja, várta az earl ezt a hölgyet?</p>
         <p>- Nem várta, Sir. Nagyon meg volt lepve, mikor meglátta. Sőt mondhatnám, fel volt
            indulva. De hát én nem tudhatom...</p>
         <p>- Merre mentek? - kérdezte Lene.</p>
         <p>- Nem tudom. Fogalmam sincs róla.</p>
         <p>Visszahúzódtunk tanácskozásra.</p>
         <p>- Elkéstünk - mondta Osborne. - Megelőztek. Kelepcébe csalták. Most már mindennek
            vége.</p>
         <p>Cynthia felsikított, Lene támogatta.</p>
         <p>- Még nem tudunk semmit, - dörmögte Lene. - Nem kell mindjárt a legrosszabbra gondolni.
            Hátha csak egy barátságos megbeszélésre hívta Mrs. Roscoe az earlt. Hátha most
            békességesen megegyeznek az örökségre vonatkozólag. Azért választotta ki ezt a
            pillanatot, amikor az earlt egyedül találta, mert így közelíthetett hozzá leginkább
            zavartalanul. Itt az earl nem mondhatta, hogy nem fogadja.</p>
         <p>Nem akartam mondani, de Lene theóriája nem hangzott valószínűnek. Ha barátságos
            megbeszélésről volna szó, miért nem maradtak itt? Nem, tőrbe csalták, ahhoz nem fér
            semmi kétség.</p>
         <p>Bementünk a házba és leroskadtunk az öreg tölgyfaasztal köré. Az öreg Mansfield sajtot
            és almabort hozott és Lene tüntetően evett, ivott, hogy életkedvünket növelje. Mi is
            ittunk egy kis almabort.</p>
         <p>- Most mit csináljunk? - kérdezte Osborne. - Haza nem mehetünk, ki tudja kijavítani a
            kocsit?</p>
         <p>- Várni kell, - mondta Lene - szépen, nyugodtan várni. Az earl nemsokára vissza fog
            jönni. Akkor mindent meghallunk majd.</p>
         <p>És vártunk. Nem mintha sok reményünk lett volna, hanem mert nem jutott eszünkbe semmi
            okosabb. Osborne elsüllyedt egy öreg székbe és hallgatott. Cynthia sírt és Lene
            vigasztalta. Én úgy éreztem magam, mint aki belülről megbénult. Nem jutott eszembe
            semmi, egy szót sem tudtam kihozni. Csak azt gondoltam mindig, hogy most már késő. Most
            már mindenre késő.</p>
         <p>Az eső esik, óriási gombák nőnek az erdőben, az enyészet flórája lassan beborít mindent.
            A gonoszság elszabadult, lezuhant az utolsó bástya. A hegyek közt tovább fog kisérteni a
            gyermekrabló, az ördögidéző, meghalt az egyetlen, aki szembeszállhatott volna
            vele...</p>
         <p>- A Llyn-Coledba dobták - mondta egyszercsak Cynthia. - Oda vetették be ötszáz walesi
            holttestét az angolok, a Lord Marsherek, Llewelyn ap Griffith felkelése idején... A tó
            azóta is walesiül siránkozik...</p>
         <p>Végül mégis Lene volt az, aki már nem tudott tovább várni.</p>
         <p>- Nem, valamit mégis kellene csinálnunk. Végre is mégis civilizált országban vagyunk, és
            nem egy Maeterlinck-kastélyban. A rendőrség... Hol van a legközelebbi rendőrség?</p>
         <p>- Balában - mondta Osborne. - Kocsin egy óra alatt ott lehetünk.</p>
         <p>- Igen, oda kell mennünk. Fel kell lármázni a rendőrséget és a katonaságot. Csak nem így
            ülni. Már előbb is oda kellett volna menni.</p>
         <p>- De hogy megyünk oda? - kérdeztem. - Mr. Mansfield, van valakinek automobilja a
            faluban?</p>
         <p>- Nincsen, uram, nagyon régimódi falu ez - felelte.</p>
         <p>- Hát kocsi?</p>
         <p>- Az még akad. Almásszekér, amilyen a parasztoknak van.</p>
         <p>- Milyen messze van a legközelebbi hely, ahol automobilt találhatunk, vagy mechanikust,
            aki a kocsinkat kijavítja?</p>
         <p>- Hát az attól függ, uram. Sokféle hely van a világon, és Merionethshire nagyon
            nagy.</p>
         <p>- Igaz. De a legközelebbi hely?</p>
         <p>- Mondom, az attól függ, uram. Kocsin a legközelebbi Abersych, de gyalog
            Betws-y-teg.</p>
         <p>- Hogy lehet az?</p>
         <p>- Úgy, hogy a kocsiút Betws-y-teg felé megkerüli az egész hegyet, de a gyalogösvény
            egyenesen átvág rajta. Gyalog másfél óra alatt ott van az ember.</p>
         <p>- És a két hely közül melyikben van automobil?</p>
         <p>- Mind a kettőben. Merionethshire nagyon gazdag ország.</p>
         <p>- Hát akkor biztonság okából legjobb volna, ha mind a két helyre elmennénk, és
            találkoznánk Balában a rendőrségen. Mr. Mansfield szerez nekünk egy szekeret, ami elvisz
            bennünket Abersychbe. Valamelyikünk pedig gyalog átvág a hegyen Betws-y-tegbe.</p>
         <p>Indítványomat elfogadták, és Mr. Mansfield mindjárt elsietett szekeret hozni. Most már
            csak arról kellett dönteni, hogy ki menjen kocsin, és ki menjen gyalog. De akkor
            eszméltünk rá, hogy szegény Cynthia olyan állapotban van, hogy feltétlenül itt kell
            maradnia. A megbeszélésben nem is vett részt, a sarokban ült és reszketett. Nem is
            lehetett egyedül hagyni így. Lene-nek vele kellett maradnia, mert ő volt egyedül
            megnyugtató hatással rá. Egyúttal Lene azt is vállalta, hogy, ha nem jönnénk vissza, ő
            majd intézkedik a megrekedt automobil hazaszállításáról.</p>
         <p>Maradtunk tehát Osborne és én. Az okosabb az lett volna, ha Osborne megy gyalog, mint
            sportember és mint walesi, aki inkább tud tájékozódni. De Osborne szégyenkezve
            bevallotta, hogy idefelé jövet megrándította a lábát és nem úgy érzi, mintha képes volna
            másfél órát gyalogolni.</p>
         <p>Ettünk egy kis sajtot, hogy erőt merítsünk.</p>
         <p>Időközben Mr. Mansfield visszaérkezett a szekérrel és Osborne elindult vele Abersych
            felé. Én is búcsút vettem Cynthiától, aki apatikusan meredt maga elé, és Lenetől, és
            elindultam Mr. Mansfielddel.</p>
         <p>Az öreg elkísért a falu végéig, ott azután megmutatta az utat és megmagyarázta, hogy
            merre kell mennem. Már akkor nem tetszett nekem a dolog. Mr. Mansfield magyarázatának a
            lényege az volt, hogy időnkint egy bükkfaerdőn kellett keresztülmennem, amit egy
            nyírfaerdő váltott fel, és egy tölgyfaerdő is nagy szerepet játszott. De én, sajnos,
            kora ifjúságomtól kezdve városlakó voltam és a szellemtudományok kizárólagos híve. Sose
            tudtam két fát megkülönböztetni egymástól.</p>
         <p>Ezt viszont nem mertem M. Mansfieldnek megvallani. Búcsút vettem és nekivágtam az útnak.
            Végtére csak arról van szó, hogy át kell mennem ezen a hegyen, gondoltam.</p>
         <p>Eleinte minden egészen jól ment. Misszióm fontossága és kalandossága gyermekes
            önérzettel töltött el. Nagy lépésekkel és fütyörészve haladtam fel a hegyre. Azt
            gondoltam, hogy a tetejéről majd lesz valami kilátás és tájékozódhatom. Mire felértem,
            alaposan elfáradtam. És akkor láttam, hogy tulajdonképpen nem egy hegyről van szó, hanem
            több hegy van egymás mellett és csak alulról látszik úgy, mintha egy hegy volna. És
            lassankint már sötétedett.</p>
         <p>Odamentem egy fához és megpróbáltam megállapítani, milyen fa. Nem sikerült. Fa volt, egy
            absztrakt fa.</p>
         <p>Nem baj, csak egyenesen, gondoltam. Rágyujtottam és elindultam lefelé, abban az
            irányban, ami érzésem szerint az eddigi irány folytatása volt. Kicsit gyanakodva ugyan,
            mert tudtam, hogy az ilyen természetű érzéseim megbízhatatlanok szoktak lenni.</p>
         <p>De még mindig nyugodtan mentem. Csak mikor leértem a hegygerincről a völgybe és láttam,
            hogy a szemben levő hegy sokkal meredekebb és sziklásabb, semhogy a megmászására
            gondolnom is lehetne, és hogy felfelé vezető ösvénynek nyoma sincs, kezdtem nagyon
            nyugtalan lenni. Az öreg azt mondta, hogy egészen Betws-y-tegig rendes, jól látható
            ösvény vezet. Ilyesmiről itt szó sem volt. Nyilván elvesztettem az utat.</p>
         <p>A legjobb volna visszamenni és ott fent megkeresni az ösvényt... De egy római sosem
            fordul hátra. És azonkívül felmászni egy meredek hegyre, amiről már szerencsésen lejött
            az ember, lélektani nehézségekbe ütközik.</p>
         <p>A kis völgyben, ahol álltam, egy ösvény húzódott balfelé. Talán, ha ezt az ösvényt
            követem, meg tudom kerülni a hegyet és mégis kiérek valahova. Elindultam.</p>
         <p>Közben besötétedett. Nem volt koromsötét, mert a felhők eltisztultak, a hold
            kiflialakban az égen volt, és vele néhány csillag. Mentem, «bizonytalan fényén a
            holdnak», ahogy Vergilius mondja, és átéltem a «bizonytalan» jelző nagyszerűségét.</p>
         <p>Hallatlanul bizonytalan volt minden. Tudatom hátterében ott vibrált a dolgok általános
            bizonytalansága, hogy mi van az earllel, mi lesz kalandunknak a kimenetele. De
            tulajdonképpen nem tudtam másra gondolni, mint az utam bizonytalanságára: hogy merre
            kellene mennem.</p>
         <p>És nem volt ezen mit gondolkozni, csak menni az ösztön után, nyugtalanul,
            bizonytalanul.</p>
         <p>Ezt sem nekem találták ki. Londonba jövetelemkor két héten át minden nap eltévedtem,
            mikor a British Museumból haza igyekeztem a hotelembe, ami tíz percnyire volt. Hogy
            ismerjem ki magam a nagy kelta erdőben, ahol sose jártam?</p>
         <p>Helyzetem olyan kínosan mulatságos volt, mint mikor gimnazista koromban a
            matematika-tanár megvadulva vezette le egymásból a képleteket, táblákat írva tele, és mi
            egymásra vigyorogtunk elkeseredten, mert már a második lépést sem értettük.</p>
         <p>De azután lassankint elmult a jókedvem. Az erdő egyre barátságtalanabb lett, amint
            fáradtságom és az éjszaka nőtt. Le kellett ülnöm egy kicsit egy fatörzsre. Gyufát
            gyujtottam és megnéztem az órámat. Nyolc óra volt. Már egy órája mentem.</p>
         <p>És aztán megnéztem az órát és fél kilenc volt és megnéztem az órát és kilenc volt.
            Leültem, felkeltem, mentem konokul és kétségbeesetten és az erdő még mindig az erdő
            volt.</p>
         <p>Végre valami megcsillanó világosságot láttam, arra siettem. Egy világító tisztás feküdt
            előttem. Mikor közelebb értem, láttam, hogy egy tó, melyben a holdfény tükröződik. A
            fák mondhatatlan bánattal fürdették benne ágaikat és a kis nádas zúgott.</p>
         <p>A Llyn-Coled volt, vagy annak az ikertestvére.</p>
         <p>Eszembe jutott, amit Cynthia mondott: az ötszáz walesi harcos, akit fekete vizébe
            vetettek Llewelyn ap Griffith idején és hogy a tó éjszakánkint walesiül siránkozik.
            Csakugyan, a nádas olyan emberformán nyögött, nyöszörgött, sóhajtozott a szélben...</p>
         <p>A tó partján ott ült az öregasszony, fonta, fonta a hálót, mintha a sors lett volna,
            közben kavicsokat dobált a tóba. Eszembe sem jutott, hogy megkérdezzem tőle, merre kell
            mennem. Sőt megborzongtam attól a gondolattól, hogy meglát. Megfordultam és sietve
            behatoltam az erdőbe.</p>
         <p>Ettől kezdve utam minden kirándulásos kedve végleg elmúlt. Ami ezután jött, olyan volt,
            mint a lidércnyomás.</p>
         <p>A fáradtság és az éhség nem kellemes eksztázisa elborította gondolkozásomat. Most már
            nem mentem, hanem menekültem.</p>
         <p>A kelta erdőben voltam, ahol minden valószínűtlenség valószínűvé válik. Tíz percenkint
            újabb ijedelem. Volt bokor, ami tökéletesen öregasszonynak látszott, szikla, ami guggoló
            óriás embernek, fekete patakok, odvas fák, és a felröppenő baglyok voltak a
            legijesztőbbek.</p>
         <p>Tizenegy óra volt és egy fennsíkon bolyongtam. Itt legalább nem volt erdő. Nem voltak
            fák és baglyok, csak holdvilág. Itt nem indulhat el a birnami erdő Dunshinan felé, de
            mindenfelé kis kőrakások voltak, mintha a föld csontja átütött volna a bőrén. Odább, a
            szélén, egy nagyobb kőrakás, egy kelta temetkezési hely talán, azok ilyenek a
            képeken.</p>
         <p>Amikor közelebb értem a kőrakáshoz, láttam, félig-meddig örömmel, hogy egy épület. Csak
            félig-meddig örömmel, mert ezen a fennsíkon nem barátságos öreg parasztpárt képzeltem az
            épületbe, hanem inkább azon igyekeztem, hogy ne képzeljek semmit a sok fantom-lehetőség
            közül és bátor legyek.</p>
         <p>Előttem állt az épület, háznak nem lehetett nevezni, egy óriási kocka. Nem láttam rajta
            ablakot, és nem láttam ajtót. Mikor a másik oldalon sem láttam semmit, akkor a harmadik
            oldalában bizakodtam, de amikor egészen megkerültem és sehol sem volt sem ablak, sem
            ajtó, mondhatatlan ijedtség fogott el. Nincs félelmesebb, mint az érthetetlen.</p>
         <p>El akartam szaladni. Inkább a fák, mint ez az emberi rejtély... De nem tudom, a
            fáradtság tette, vagy a felizgatott fantázia, csak álltam, mint álmomban, mikor az ember
            nem tud megmozdulni. Hipnotizáltan bámultam a meszelt falra.</p>
         <p>A fal megmozdult, lassan-lassan félrehúzódott, mögötte teljes volt a feketeség. A
            feketeségből kilépett valaki, magas, talpig fekete, csak a haja és a malomkő-gallérja
            világító fehér.</p>
         <p>Retteneteset kiáltottam.</p>
         <p>Apró körök villámgyorsan forogtak a szemem előtt, és növekedtek, lilán és kárminvörösen
            és egy kis pont egyre világosabb lett, szörnyű világos.</p>
         <p>Négy fal közt voltam. Sötét volt, csak tapogatózásból tudtam, hogy be vagyok zárva.
            Olyan csend volt, hogy szinte hallani lehetett.</p>
         <p>Honnan tudom, hogy még nem haltam meg? jutott eszembe. Lefeküdtem a kőpadlóra és
            kimerült, álomtalan alvásba hulltam.</p>
         
         <p>A további emlékeim rendkívül zavarosak. Normális körülmények közt is nagyon élénken
            szoktam álmodni és összetévesztem időnkint az álmaimat azzal, ami csakugyan megtörtént.
            És ebben a különös kalandban végleg elvesztettem a valóságérzékemet. Nem akarok hazudni
            és óvatosnak kell lennem azoknak az eseményeknek az elmondásában, amelyek most
            következnek.</p>
         <p>Kimerültségemhez és iszonyatos lelki feszültségemhez még az is hozzájárult, hogy az
            esőben szokásom szerint meghültem és lázam volt. A cenzurám nagy kihagyásokkal működött
            és minden láz-képzet valóság-ízt kapott.</p>
         <p>Például az kétségtelennek látszik, hogy időnkint ettem és ittam valamit, mert nem
            emlékszem, hogy éhségtől vagy szomjúságtól szenvedtem volna. De hogy mit és hogyan
            ettem, egyáltalán nem maradt meg a fejemben.</p>
         <p>Érthető módon fogalmam se volt róla, hogy mennyi ideje tart kisérteties fogságom. Az
            órám lejárt. A helyiségnek, melyben bezárva tartottak, nem volt ablaka és nem vettem
            tudomásul a napszakok váltakozását. Az álmosság periodikus visszatéréséből sem
            következtethettem arra, hogy éjszaka van, mert össze-vissza aludtam, fél-álomban
            merengtem, és emberfölöttien éber voltam. Bizonyára voltak órák, amelyek percekig
            tartottak és percek, amelyek órákig. Mindenki tudja, hogy megváltozik az ember
            idő-érzéke, ha láza van.</p>
         <p>A legállandóbb emlék, és az első, ami eszembe jut, ha fogságomra gondolok, egy szag.
            Bizonyos fajta füstnek a szaga, ami az egész épületet bejárta. A tömjénre emlékeztetett
            valamelyest, de keserűbb volt és szédítőbb. Tudom, hogy a mágikus szertartásokhoz
            mindenféle füveket füstölnek, ez a szag is valami ilyen liturgikus füstöléstől
            eredhetett. Bizonyára valami olyasminek a szaga volt, amiről sokat olvastam az okkult
            könyvekben: verbéna, mirrha, karib-fű, aloé, ambra talán. Nem tudom. Minthogy csak
            olvastam róluk, nem tudtam azonosítani a szagot a nevével. Ezt a szagot éreztem akkor
            is, mikor az éjféli lovas elvágtatott előttem az országúton.</p>
         <p>... A szobában különös zöldes fény derengett és egy apró alak imbolygott előttem. Nehéz
            megmondani, milyen volt ez a kis figura: olyan volt, mint ahogy a gnómokat elképzeltem
            magamnak. Olyan bányászruha-féle gunyában volt, pilótasapka-szerű valamivel a fején,
            úgy, hogy csak az okos, rosszindulatú, kellemetlen arca látszott. Rikácsoló hangja volt
            még a legvalóságosabb.</p>
         <p>Annyit akkor is tudtam, hogy látogatóm nem test szerinti valóság, mert térfogata
            állandóan, groteszken változott, mint egy láng, ami lobog. Időnkint csapkodott a
            szárnyával és kukorékolt, és máskor nem volt szárnya egyáltalán.</p>
         <p>- Üdvözlöm, Benjamin Avravanel. Mindjárt elhozom a ruháját - ezzel kezdte.</p>
         <p>- Itt tévedés lesz a dologban - mondtam. - Sosem hívtak Avravanelnek. És nem emlékszem,
            hogy ruhát rendeltem volna.</p>
         <p>- Mindegy - mondta a gnóm és kukorékolt. Akkor ezt valahogy természetesnek találtam.</p>
         <p>A gnóm leült valami bárszékre, ami azelőtt nem volt ott és lobogott, határozottan
            lobogott.</p>
         <p>- A Nagy Adeptusnak tisztelet és dicsőség - mondta.</p>
         <p>- Kérem, - feleltem beleegyezőleg - tisztelet és dicsőség.</p>
         <p>- A Nagy Adeptus most készül a Nagy Mű végrehajtásához. Így rendelik a csillagok, a
            csillagok, a csillagok...</p>
         <p>Különösképpen mindent láttam, amit mondott. A csillagok az égen egyre keringtek, és
            aztán egyszercsak megálltak jelentőségteljesen.</p>
         <p>- A Nagy Adeptusnak egy famulusra van szüksége - folytatta a gnóm. - Önt szemelte ki
            erre a célra, tudós Benjamin Avravanel.</p>
         <p>- De kérem, nem értek én ezekhez a dolgokhoz - szabadkoztam.</p>
         <p>- Aránylag mégis többet, mint a többi ember, aki itt tartózkodik Merionethshire-ben.</p>
         <p>Megtisztelve éreztem magam.</p>
         <p>- De ó, jaj, - mondta a gnóm - ó, jaj!</p>
         <p>És sisteregve lobogott, mint a nedves fa, ha meggyujtják.</p>
         <p>- A Nagy Mű egy ponton megakadt. Nincs tovább, nincs tovább!</p>
         <p>Megint láttam, amit mondott: egy hatalmas szerkezetet saját fényében derengeni. A
            szerkezet üvegcsövekből, lombikokból, mozgó karokból, légszeszlámpákból és medencékből
            volt különösen, rozogán összetéve, de az egész olyannak tetsző látvány volt, mint egy
            szép állat teste. A csövekben, a medencékben, a lombikokban aranysárga folyadék
            úszott.</p>
         <p>- Itt akadt meg a Nagy Mű - mondta a gnóm, a szerkezet egy pontjára mutatva. - Itt. Nem
            megy tovább. Látja, már milyen aranyszínű? De még nem arany. Nem arany.</p>
         <p>Azután eltűnt a gnóm és a szerkezet és a fejem rettenetesen fájt.</p>
         <p>Egy idő mulva megint megjelent a gnóm. Nagyon ünnepélyes volt, fekete ruhában.</p>
         <p>- Hajoljon közelebb, Benjamin Avravanel. Egy szörnyű titkot kell Önnek megsúgnom. A Nagy
            Adeptus kénytelen a fekete mágiához fordulni, hogy a Nagy Mű tovább haladjon. Mert a
            Legmagasabb nem segített, segítségül hívja most a Legmélyebbet. Ön a famulus, ó bölcs
            mester. Önnek is részt kell vennie a ceremóniában. Keljen fel és készítse elő a
            szentélyt. Itt az idő, itt az idő.</p>
         <p>És egy homokórát láttam derengeni, amin aláfutottak az utolsó szemek. Felkeltem és
            követtem a gnómot.</p>
         <p>Egy ötszögletű teremben voltunk, melyet fentről egy világító test sugárzott be,
            ugyanolyan, mint amilyent Pendragonban láttam a föld alatt.</p>
         <p>Rajtam fekete ruha volt, minden szabás nélkül, ujjak nélkül. A lábamon nagyon nehéz
            cipő, azt hiszem, ólom lehetett, és rajta asztrológiai jelképek.</p>
         <p>És azonnal hozzákezdtem a terem előkészítéséhez. Egy pálca volt ott, annak a végét
            bemártottam valami vérszínű folyadékba, amely egy medencében állott, és két nagy
            koncentrikus kört rajzoltam vele a padlóra, a körbe pedig egy háromszöget. A háromszög
            belsejébe megint három kört, de nem koncentrikusakat.</p>
         <p>Az egyikbe beleállítottam egy füstölő edényt, a másik kettőbe pedig egy-egy fekete,
            félholdalakú gyertyatartót. Azután a külső koncentrikus kör vonalának egyik pontjára
            odaszögeztem egy halott denevért, arra volt észak, egy másik helyre egy koponyát, arra
            volt nyugat. Délre egy kecskebak feje került és keletre egy döglött fekete macska.</p>
         <p>Közben a füstölőből kiáradó szag egyre nehezebb lett és visszatántorogtam a szobámba. Az
            egész ház zúgott, mint az orgona.</p>
         <p>Addigra már a szobámban egy kényelmes kerevet állott, feketével leterítve.
            Lefeküdtem.</p>
         <p>Hogy magyarázzam ezt a kalandot? Akkor sehogyse magyaráztam, benne éltem és olyan
            magától értetődő volt minden, mintha egy új lakás berendezéséről volna szó. Azóta sokat
            gondolkoztam rajta és két magyarázatot találtam.</p>
         <p>Az egyik, az egyszerűbb, hogy álmodtam. Az előkészület részleteit, a rajzot, a
            kellékeket, később mind pontosan leírva találtam Eliphas Lévy, vagyis igazi nevén
            Alphonse-Louis Constant abbé könyvében, azzal a fantasztikus kiegészítéssel, hogy a
            gyertyáknak emberi verejtékből kell lenniök, a fekete macskát előzőleg öt napig emberi
            vérrel táplálták, a denevér vérbefulladt és a bak olyan volt, akivel egy leányzó... cum
            quo puella concubuerit, amint Eliphas Lévy finoman mondja, és a koponya egy kivégzett
            apagyilkos koponyája kell legyen. Már most Eliphas Lévynek ezt a könyvét egy-két évvel a
            walesi események előtt olvastam és a részleteket természetesen elfelejtettem. Lehet,
            hogy a különös környezet, a fantasztikus előzmények álmomban felidézték emlékezetembe a
            könyvet, pontos részletekkel. Az ember álmában néha kívülről tud egész verseket, amiket
            rég olvasott egyszer és rég elfelejtett.</p>
         <p>A másik magyarázat az, hogy szuggesztió alatt állottam. Az a valami, amit gnómnak
            néztem, tudatalattim volt, amely a tranceban elszabadul az énemtől és külön életet kezd
            élni, - ezt a médium-állapottal járó én-hasadást a pszichológusok sokszor leírták.</p>
         <p>... Az egész ház ébren volt a falakon túl, rettenetes, nyüzsgő élettel, mint egy boly.
            Lépések hallatszottak, nehéz tárgyakat huzogattak, valami sistergett és valami sípolt és
            időnkint egy gong hangja rezegte be a helyet fekete lemondásával.</p>
         <p>Szobám fala megnyílt és fekete köpenybe burkolózva egy nő lépett be. Amint meglátott
            engem, arcához kapta a kezét, sikoltozni kezdett és kiáltozott:</p>
         <p>- Ki Maga? Ki Maga? Mit akar?</p>
         <p>A hangjáról megismertem Eileen St. Clairet. Hozzá rohantam és megragadtam.</p>
         <p>- Eileen! - kiáltottam - hogy kerül ide?</p>
         <p>Eileen sikoltozott és kiszakítva magát, a szoba másik sarkába menekült.</p>
         <p>- Ne féljen, - mondtam - hiszen ismer engem! Nézzen jól meg. Én vagyok Bátky János, az a
            magyar, aki elvitte a Maga gyűrűjét az Earl of Gwyneddnek.</p>
         <p>Eileen elhallgatott és sokáig figyelmesen bámult rám. Minden mozdulatán látszott, hogy
            nem beszámítható.</p>
         <p>- Ó, hiszen Maga az a kis tudós a kézirattal - mondta és hisztérikusan nevetett.</p>
         <p>- Hogy kerül ide, - kérdeztem megint - és mit csinál itt?</p>
         <p>Eileen hozzámsietett, belémkapaszkodott és rémülten súgta:</p>
         <p>- Mondja, ki ez az ember? Ki ez az ember? akié ez a ház? ez az aggastyán?</p>
         <p>- Az az éj... Nem tudom. Nem tudom.</p>
         <p>- Ó, biztos benne, hogy... hogy nem az Earl of Gwynedd, ötven év mulva?</p>
         <p>- Eileen, - kiáltottam fel - mi van az Earl of Gwyneddel? Maga látta utoljára... a Maga
            autóján ment el... mi történt vele?</p>
         <p>- Nem tudom. Nem tudom, mi történt az Earl of Gwyneddel. Elhoztam ide, ahol már minden
            elő volt készítve. De nem tudom, hogy azután mi történt vele. Biztos, hogy ez az ember
            nem az Earl of Gwynedd?... Úgy fázom... Mutassa a kezét. Magának meleg vére van? Igen.
            Kérem, üljön ide mellém, egészen közel mellém és melegítsen. Úgy fázom, úgy fázom...</p>
         <p>Csakugyan, didergett, pedig nem volt hideg.</p>
         <p>- Mikor gyermek voltam, odahaza Connaughtban, - hadarta Eileen - akkor volt egyszer
            ilyen hideg... vastagon befagytak a folyók... üljön közelebb, kérem... Nekünk akkor
            nagyon kevés pénzünk volt. Tízen voltunk testvérek... szegény kislány mit csináljon... -
            hadarta egyre mechanisztikusabban.</p>
         <p>- ... És akkor meggyóntam Father Considinenek, hogy mire kellett a pénz... kérem, kérem,
            ne húzódjon el... úgy fázom... Nem azért loptam el azt az öt fontot az öreg embertől,
            mert a pénzt akartam, hanem mert olyan hideg volt... Nem bírom a hideget... Miért néz
            rám? Nem hiszi? Ne is higyje. A pénz kellett. Már akkor gyüjtöttem a pénzt. Akkor még
            nem tudtam, hogy mennyi lesz egyszer. Rengeteg pénzem van. Percenkint ötven fontot
            keresek és mégis így fázom... Kérem, üljön közelebb... Mennyit akar? Hol a csekkönyvem?
            Szent Isten, hol a csekkönyvem... - és zokogni kezdett.</p>
         <p>Azután kissé megnyugodott.</p>
         <p>Úgy gondolom, megint faggatni kezdtem, hogy mi van az earllel. És Eileen elmondta, amit
            tudott. Határozottan emlékszem arra, amit mondott, a szavaira, a hanghordozására. Ez nem
            lehetett álom. De... arra is határozottan emlékszem, amit a gnóm mondott, pedig...</p>
         <p>Ezeket mondta:</p>
         <p>- Mihelyt megtudtuk Cynthiától, hogy hol van az earl, rögtön elmentem hozzá. Most nem
            üzenhette, hogy nem fogad. Most ő nyitott ajtót. Tudtam, hogyha meglát, nem lesz ereje
            kidobni. Nem volt nehéz rávennem, hogy eljöjjön velem. Mindent elhitt. Hogy szakítottam
            Morvinnal és hogy félek tőle, hogy szükségem van a védelmére. Beült a Hispanóba és jött,
            mint borjú a vágóhídra. Kérem, ne húzódjon el... Úgy fázom... ez az éjszaka... amíg
            élek, soha... Mondja, igazán van ördög?</p>
         <p>Kértem, hogy meséljen tovább.</p>
         <p>- Eljöttünk ebbe a házba és képzelje... mindjárt az első szobában ott feküdt Morvin,
            pedig nem lett volna szabad mutatkoznia. De nem tehetett róla, halott volt.</p>
         <p>És nevetni kezdett.</p>
         <p>- Miért nevet?</p>
         <p>- Nevetnem kell, ha eszembe jut. Olyan furcsa volt. A nyaka ki volt tekerve, a hasán
            feküdt és az arca felfelé nézett. Akkor is nevettem. Az earl csak nézett rám, hogy hogy
            nevethetek. Azt mondja, vigyázzak, Maloney is éppen így halt meg... De én örültem.
            Gondoltam, most hát mind a kettőjüktől megszabadulok. Ezentúl nyugodtan fogok élni.
            Pedig ez az ember... sokkal rosszabb... ó, ó... Maga doktor. Mitől van az, ha az ember
            teste olyan, mint a jég?</p>
         <p>- Meséljen tovább, mi lett az earllel? - mondtam, a monomániás refrént.</p>
         <p>- Igen, az earllel. Gondoltam, most mégsem lesz jó, most látja, hogy Morvin itt van és
            gyanút fog. Leült egy székre és a kezébe vette az arcát, így... Elővettem a
            revolveremet, azt a kicsit, amit Párisban vettem, nagyon szép, fehér emailból... úgy
            gondoltam, hogy mögéje állok és belélövök a fejébe alul, ahol olyan puha az ember
            feje... Tudja, egyszer láttam egy embert, akinek szétlőtték a fejét, Marokkóban...
            milyen jó meleg volt ott... és azok a nők a fátyolokkal... elmegyünk együtt Marokkóba,
            jó? Hogy fogunk innen kimenekülni?</p>
         <p>Ó, az érzelmek összezavarodása! A karjaimban tartani és ölelgetni valakit, akihez a
            karom, a testem mágnesesen vonzódik és akitől a tudatom reszketve iszonyodik...</p>
         <p>- Mi történt az earllel? - kiáltottam rá.</p>
         <p>- Ne kiabáljon, kérem, kérem, ne kiabáljon. Nem tudom, hogy mi történt vele... Ott állt
            ez az ember, elvette a revolveremet. Én mozdulni se tudtam. Felkapott, mint egy zsákot
            és bedobott egy szobába... ó, egy olyan szobába... nem is tudtam, hogy annyi szoba van
            ebben a kis házban, és olyan hideg... Biztos benne, hogy nem ő az Earl of Gwynedd?</p>
         <p>- Nem vagyok benne biztos. Miben lehet az ember biztos mainapság. Lehet, hogy ő az Earl
            of Gwynedd. Lehet, hogy ő is Earl of Gwynedd. Sok Earl of Gwynedd volt. Tizennyolc.
            Lehet, hogy ez az egyik. De Maga... Miért gondolja?</p>
         <p>- Az arca. Ugyanaz az arc és mégis egészen más. Mintha kívülről befordították volna.</p>
         <p>Eileent újra reszketés fogta el, minden eddiginél erősebben, és sírógörcs. Nagyon
            rosszul volt. Úgy kellett dörzsölni, mint valakit, akit vízből húznak ki, amíg végre
            magához tért.</p>
         <p>Akkor elaludt.</p>
         <p>Kint a sürgés-forgás még egyre tartott és a füstölő illata beszállt a szobába, ködbe
            borítva minket. Az ajtó előtt, az ajtó előtt, amit nem láttam, és amin át Eileen
            bejött... bizonyára ott állt valaki és lesett minket. Félelmem egyre nőtt. Megint nagy
            lázam volt. Eileen nyöszörgött és odabújt hozzám. Mint két állat a veszedelemben,
            összekuporodtunk. Ó, még ez a bűnös, gonosz nő is sokkal inkább, hiszen ő is ember, mint
            az, a falon túl...</p>
         <p>Megint elaludtam.</p>
         <p>Mikor felébredtem, Eileen is ébren volt. Köpenye megnyílt, fehéren feküdt a fekete
            takarón, hátborzongató halálos szépségben.</p>
         <p>- Eileen...</p>
         <p>Szépsége rámborult, mint egy felhő. A Kikötőváros, a világ végén...</p>
         <p>Átkarolta a nyakamat és megcsókolt.</p>
         <p>Utólag nehéz megmagyarázni. Eileen ott feküdt előttem. Rávetettem magam és csókolni
            kezdtem a testét, véges-végig, növekvő mámorral, olyan szenvedéllyel, amihez közelítőt
            sosem éreztem hideg és szabályozott előéletemben.</p>
         <p>- Ó, milyen jó meleg, milyen jó meleg a szája - mondta Eileen, dorombolva, boldogan.
            Szorosan összefonódtunk.</p>
         <p>Hogy nem volt más gondom? A félelem, az átélt rémségek, az ajtó előtt leselkedő
            veszedelem nem fagyasztottak meg? Nem. Nem volt más gondom. A világ végén voltam, az
            életemen túl, a minden dolgok összeroppanása előtt egy fél perccel, csillagmérföldekre
            mindentől, ami értelmes. Nem maradt semmi más, csak a test vonzódása a testhez. A
            legmélyebb, a legigazabb rétegek felszínre vetődtek ebben a misztikus földrengésben.
            Talán kárpótolni akartam magam minden percért, amit nem a testemnek szenteltem. Tudom,
            hogy kiáltoztam és hörögtem, én, aki olyan csendesen szoktam szeretni, mint a lepkék.
            Nem is én voltam már, csak az életnek egy kiszakadt árama, megszűnte előtt,
            személytelenül.</p>
         <p>Egyszercsak, mint egy parancsra, elengedtük egymást. Végigsimítottuk mart arcunkat és
            felkeltünk.</p>
         <p>A láthatatlan ajtó kinyílt és mi elindultunk, lassan, hieratikus mozdulatokkal.</p>
         <p>Mindent, amit azután tettem, úgy tettem, mintha valaki parancsolta volna. Egy pillanatig
            sem haboztam. És mindent tudtam, a dolgok összefüggését, mintha valaki elmondta volna
            nekem, a közlés valami ismeretlen, belső módján.</p>
         <p>Tudtam, hogy ő lesz az áldozat, a szentélyben, amit magam készítettem.</p>
         <p>Azt is tudtam, hogy most és így kell meghalnia, harapó csókokkal mocskolt testtel,
            halálos bűnben, hogy az áldozat kedves legyen a Sátánnak.</p>
         <p>A furcsa az volt, hogy nem féltem. Teljesen kívül álltam minden emberin. Az érzelmeim
            megbénultak, megszűntek. Csak mentem. Utólag örülök, hogy így volt: ki tudja, micsoda
            traumát, idegmegrendülést hagyott volna hátra ezeknek a pillanatoknak a feszültsége.</p>
         <p>Üres termeken mentünk keresztül, melyek valami meghatározhatatlan élettől dübörögtek,
            mintha egy nagy kazán lett volna a közelben. Pedig üresek voltak és semmi sem mozdult. A
            füst nagy volt, ködben mentünk, mint egy esti tó fölött.</p>
         <p>Azután megbotlottam valamiben és kissé lehajoltam. Egy ember feküdt a lábamnál,
            halottan, hátracsavart arccal. Tudtam, hogy James Morvin. Átléptem rajta és
            továbbmentem.</p>
         <p>Beértünk az ötszögletű terembe. Minden úgy volt, ahogy elrendeztem, vagy elrendezni
            véltem álmomban: a koncentrikus körök, a háromszög, benne a kisebb körök a füstölővel és
            a gyertyatartókkal és a négy szimbólikus tárgy, a denevér, a macska, a bak feje és a
            koponya.</p>
         <p>Megálltunk.</p>
         <p>A szemben levő fal megnyílt és kilépett a kísértet. Fekete köntös volt rajta és fekete
            süveg, kezében egy különös alakú kard. Az arca olyan kifejezéstelen volt, amilyen ember
            arca nem is lehet talán.</p>
         <p>Eileen lehajtott fejjel, leeresztett karokkal feléje tartott. Én egy oszlopnak
            támaszkodtam és éreztem, hogy nem tudok megmozdulni.</p>
         <p>Előttem ugrált, lobogott, süstörgött a gnóm. Néha feje a plafonig ért, néha akkora volt,
            mint egy kutya. Az arca mindinkább az én arcomhoz hasonlított.</p>
         <p>Valaki megállt a két fekete kandeláber között és széttárta karját. Eileen... Két keze a
            gyertya lángjába ért, de meg se mozdult. Vajjon érezte?</p>
         <p>A mágus különös kardja a levegőbe emelkedett. A gnóm a füstölő fölött egyensúlyozott,
            kimondhatatlan fájdalmas groteszkséggel. Az asszony hang nélkül összeesett. A gnóm
            tenyerébe kiomló vért fogott fel és öntötte, öntötte a márványlapra.</p>
         <p>A kísértet a márványlap fölött... széttárt karral, egyik kezében a kard.</p>
         <p>A sátános invokáció szavai... barbár és értelmetlen szavak, a kard ábrákat ír a
            levegőbe.</p>
         <p>A füst egyre erősebb lett, most már alig láttam, mi történik a terem másik oldalán. A
            sátán-idézés szavai a fülembe vájtak, mint közeledő farkasüvöltés.</p>
         <p>Azután egy irtózatos kiáltás, egy megsebzett, hörgő állat felkiáltása a kegyetlen
            csillagokhoz...</p>
         <p>A kísértet eldobta a kardot és elrohant a megnyílt falon át.</p>
         <p>Abban a pillanatban a lázálom, a vízió, nem tudom, hogy nevezzem... végetért. Hirtelen
            olyan józan lettem, mint az ember a végső veszély pillanataiban szokott lenni
            állítólag.</p>
         <p>Azt is rögtön tudtam, hogy az ördög-idézőnek valami szörnyű látomás jelenhetett meg,
            olyan, hogy elvesztette bátorságát, eldobta kardját és hatalmát, és menekült. Menekült a
            rém elől, amit felidézett magában.</p>
         <p>És hogy most nekem is menekülnöm kell.</p>
         <p>Kirohantam a résen át, ahol ő eltűnt. Egy-kettőre kiértem a szabadba, mögöttem az
            épület.</p>
         <p>Éjszaka volt. A fennsíkon álltam, ami az utolsó emlékem volt a külvilágról. A fennsík
            kihalt volt, a sziklák fehérlettek, mintha a föld csontja átütött volna a bőrön.</p>
         <p>De szabad voltam, szabad voltam, megmenekültem!</p>
         
         <p>Nekivágtam az éjszakának, mindegy, hogy merre, rosszabb már nem történhetik.
            Megmenekültem és előbb-utóbb emberi emberek közt leszek.</p>
         <p>Mikor a fennsík szélére értem, visszanéztem és láttam, hogy az épület lángban áll.
            Behatoltam az erdőbe és mentem boldogan lefelé.</p>
         <p>Azután lefeküdtem aludni egy barátságos tisztás füvén.</p>
         <p>Mikor felébredtem, a nap már magasan állt az égen, mint ahogy a könyvekben szokott.
            Felkeltem és tovább mentem. Nagyon éhes voltam, de jókedvű.</p>
         <p>Nemsokára egy farmra értem. A farmer felesége nagyon csodálkozva nézett rám, a ruhám
            szakadt, gyűrött és piszkos volt, és az arcomat soknapos szakáll éktelenítette. De azért
            jóindulatú asszony volt és bőven táplált sajttal és tejjel, a pénzemért. Kimondhatatlan
            öröm fogott el, hogy shillingek és pennyk voltak a zsebemben, hogy újra a pénz volt a
            dolgok közepe - az ember.</p>
         <p>Megmutatta, hogy merre vezet az út Abersych felé.</p>
         <p>Vagy egy órát mehettem a szép, kényelmes, napsütötte úton, mikor egy hatalmas alak jött
            szembe velem és nagyon integetett. Közelebb érve, megismertem John Griffithet, aki
            középkori kosztümjében annyira megrémített az első éjszakámon Llanvyganban.</p>
         <p>- Hál’ Isten, doktor úr, hogy megkerült! - kiáltotta. - Az egész személyzet és az egész
            környék doktor urat keresi. Tíz fontot kap az, aki megtalálja. Vagyis most én kapom, ha
            nem tetszett még mással találkozni.</p>
         <p>- Nem, Griffith. Gratulálok a tíz fonthoz. Mi történt az earllel?</p>
         <p>- Az earllel, Sir? Tudtommal semmi. Otthon van Llanvyganban. De menjünk Abersychbe. Ott
            fogjuk találni Osborne urat és a német kisasszonyt. Ők is a doktor urat keresik.</p>
         <p>Úgy is lett. Abersychben megborotválkoztam és leültem a fogadóban ebédelni. De még csak
            a levesnél tartottam, mikor belépett Lene és meleg ünneplésben részesített.</p>
         <p>Tőle megtudtam az eseményeket.</p>
         <p>Amikor én nekiindultam különös kimenetelű utamnak, Osborne egy parasztszekéren idejött
            Abersychbe, és innen tovább Balába, a rendőrségre. A rendőrség nem tudott semmit
            Morvinról és Eileen St. Claireről. Osbornenak akkor kétségbeesésében az az ötlete
            támadt, hogy hazatelefonál Llanvyganba. És így értesült, hogy az earl éppen akkor
            érkezett haza teljes épségben, de nagyon rossz idegállapotban és szokása szerint
            bezárkózott a lakosztályába. Erre Osborne megnyugodva, visszament Caerbrynbe és
            hazavitte Lenet, Cynthiát és a kocsit.</p>
         <p>- Az earlt azóta nem láttuk, azt mondják, fekszik, idegláza van. Természetesen senki sem
            tudja, hogyan játszódott le Mrs. Roscoeval való találkozása. Intézkedtünk, hogy keressék
            Magát. Az egész környék talpon van, két napja járják a hegyeket Caerbryn mögött. Igaz, a
            legfurcsábbat még nem is mondtam. Az earl magával hozta azt a kis fiút, aki olyan
            titokzatos módon eltűnt, akit egy lovas elrabolt. Az ügy egyáltalán nem lett világosabb,
            mert a kisfiút az earl rögtön elküldte az apjához, mielőtt valaki beszélhetett vele.</p>
         <p>- De ha tudná, hogy milyen éhes vagyok már megint - kiáltott fel. - Pedig már ebédeltem.
            Talán örömömben, hogy Maga megkerült. Mit egyem? Tudja mit, megeszem egy welsh
            rarebitet. Ez a legjobb találmány ebben az egész kísérteties tartományban.</p>
         <p>És nagy étvággyal nekilátott a kenyérre olvasztott sajtnak, mely a walesiek nagyszerű
            nemzeti eledele.</p>
         <p>Ó, hogy örültem Lene étvágyának, teste sugárzó, kölykös egészségének! Amint négy
            harapásra bekapta az egész óriási eledelt, nem tréfálok, megeredtek a könnyeim, és
            Lene alig győzött vigasztalni, hátamat ütögetve.</p>
         <p>Ekkor lépett be Osborne. Sápadt volt, gyűrött, nyakkendője minden eddigit felülmult
            viharos félrecsúszottságában.</p>
         <p>- Hallo, doktor! Hát megkerült? Hál’ Istennek, meglehetősen aggódtam. Tudják már, hogy
            mi történt?</p>
         <p>És leroskadt egy székre.</p>
         <p>- Beszéljen már, idióta! - förmedt rá Lene.</p>
         <p>- Az önfegyelem tette naggyá az angol birodalmat, Lene. De nem ezt akartam mondani.
            Idehallgassanak.</p>
         <p>- Beszéljen már, mert lelövöm - kiáltotta Lene.</p>
         <p>- A rendőrség ma reggel megtalálta Morvin és Mrs. Roscoe tartózkodási helyét. Valahol
            Betws-y-teg közelében, egy Isten háta mögötti fennsíkon felépítettek néhány nap alatt
            egy különös kis kalyibát. Olyan kockaszerű épületet, aminek nem volt se ajtaja, se
            ablaka. A munkások már akkor nagyon kényelmetlenül érezték magukat, mikor a házat
            építették azon a fennsíkon: állítólag a régi walesi királyok temetkeztek oda, és ott
            szokott kísérteni a Cwn Annwn, a vörösfülű kutya.</p>
         <p>- Ma reggel két rendőr felment a fennsíkra, hogy Bátkyt keresse. És képzeljék... a ház
            leégett. A maradványok alapján a legutóbbi időben történhetett... mára virradó éjszaka.
            A romok közt megtalálták egy férfi és egy nő megégett holttestét. De nem voltak annyira
            elégve, hogy a munkások, akiket azután felvittek, rá ne ismertek volna Mrs. Roscoe-ra és
            Morvinra.</p>
         <p>- Hogy történhetett? - kérdezte Lene.</p>
         <p>- Még a legracionálisabb, ha öngyilkosságra gondolunk - mondta Osborne. - Ki tudja,
            mikor csap át a bűn a lélekben le nem küzdhető bűntudattá?...</p>
         <p>- Akkor hát, - mondta Lene - Llanvygan megszabadult. Az én misszióm is végetért. De oly
            különös. Mit szól hozzá, doktor? És egyáltalán, még egy szót sem szólt arról, hogy hol
            csavargott ez alatt a két nap alatt? Valami kis walesi nő?</p>
         <p>- Nem is szólok semmit sem, Lene. Nem szólhatok. Vannak dolgok, amik igazak valahol itt
            bent és őrültséggé válnak, kimondva. Nem szabad magyarázni... Egyszerre két világban
            élünk és mindennek két értelme van: az egyiket mindenki megérti, de a másik túl van a
            szavakon és rettenetes.</p>
         <p>- Maga ma filozofikus hangulatban van - mondta Lene. - És ahhoz képest, hogy filozófiai
            doktor, eléggé dilettáns és banális bölcseségeket mond. De ne bántsuk a titkait és a kis
            walesi nőt, aki metafizikai halandzsázása mögött meghúzódik.</p>
         <p>Osborne felütötte a fejét.</p>
         <p>- Ha Mrs. Roscoe meghalt, a Roscoe-vagyon tudtommal automatikusan a Pendragon-házra
            száll. Csekélység. Ha Asaph Pendragon, a hatodik Earl of Gwynedd, csakugyan rájött volna
            az aranycsinálás titkára, akkor sem lettünk volna ilyen gazdagok. Hm, Lene?</p>
         <p>- Nem örülök - mondta Lene. - Nem vagyok a nagytőke híve. Kár Magáért, Osborne. Ha
            Magának semmi pénze se volna, olyan kedves fiú volna. Kívánni sem tudnék jobb férjet.
            Olyan élvezet volna Magát eltartani.</p>
         <p>Osborne telefonon intézkedett, hogy a kutatást szüntessék be és értesítette Llanvygant,
            hogy megkerültem. Azután autóba ültünk és nemsokára feltűntek a kastély barátságos
            vonalai.</p>
         <p>Megfürödtem, átöltöztem és lementem teázni. Osborne-t és Lene-t a Chippendale-szalonban
            találtam. Osborne egy szendviccsel a kezében nagy lépésekkel járkált fel és alá és
            izgatottan magyarázott:</p>
         <p>- Mihelyt törvényes bizonyosságunk van Mrs. Roscoe haláláról, nagybátyám megbízásából
            Londonba utazom Setonhoz. Sajnos, nem vagyok birtokában a szakkifejezésnek, amellyel
            megjelölhetném, mi az az akció, amelybe kezdeni fogunk, de végül is az eredmény az lesz,
            hogy a Roscoe-vagyon, a bányák, a földek, az erdők, Hátsó-Indiában a gyártelepek és az
            egész mit tudom én a Pendragon-ház birtokába fog átmenni. Nagybátyám nem óhajt majd
            ilyen prózai dolgokkal foglalkozni és az egész beláthatatlan vagyon-komplexum
            adminisztrációja gyenge vállaimra fog nehezedni.</p>
         <p>Az arca átszellemülten ragyogott. Most vettem észre, hogy a stilizált, nőies lárva
            mögött ott leselkedik már az aktív, gyakorlati, csupa-erő angol férfi-úr arca.</p>
         <p>Lene bánatos képpel hallgatta és egyszercsak két nagy, kövér könnycsepp futott végig az
            arcán. Arra gondolt, hogy tudta volna Osborne-t szeretni, ha szegény, gyámoltalan kisfiú
            lett volna.</p>
         <p>Osborne hirtelen megállt, gondterhesen, aztán Lene-re nézett és arca felragyogott.</p>
         <p>- Lene... Hiszen Maga közgazdász, és lángész! Nem volna kedve, hogy a titkárnőm
            legyen?</p>
         <p>Lene is elgondolkozott.</p>
         <p>- Lehet róla beszélni.</p>
         <p>- De hol van Cynthia?</p>
         <p>Tulajdonképpen az első pillanattól kezdve ezt akartam kérdezni, amióta beléptem
            Llanvyganba. De valami szerelmes szégyenkezés visszatartott.</p>
         <p>- Cynthia már Svájcban lehet - mondta Osborne. - Mindjárt másnap útnak indítottuk a
            caerbryni kirándulás után. Teljesen össze volt törve, úgyszólván nem is volt magánál.
            Nagynénink, a Duchess of Warwick, érte jött és magával vitte.</p>
         
         <p>Ekkor az ajtó kinyílt és ott tornyosodott az Earl of Gwynedd. De milyen arccal, micsoda
            viharok átszántotta fekete sávokkal a szeme körül, szemének eltűnt a nyugodt biztonsága,
            minden vonása kiéleződött, mint a fájdalmas halottaké. Oly megdöbbentő látvány volt,
            hogy még Lene sem mert megszólalni.</p>
         <p>- Ó, Bátky - mondta csendesen, üdvözletül. És fel és alá kezdett járkálni, kopogó,
            sivár, némaságot parancsoló nagy lépésekkel.</p>
         <p>Azután megállt és ránk nézett:</p>
         <p>- Maguk is tudnak róla, hogy meghalt... hogy meghaltak mind a ketten?</p>
         <p>- Igenis, Mylord. Én... én magam...</p>
         <p>De elhallgattam. Lene és Osborne előtt nem akartam beszélni a látomásos történetről,
            amelynek része voltam. Az earl rámnézett.</p>
         <p>- Bátky János... hol volt Maga? nagyon aggódtunk Magáért.</p>
         <p>- Mindent elmondok, Mylord. De csak Önnek.</p>
         <p>- Jöjjön a könyvtárba.</p>
         <p>Nagy karosszéke mélyén szó nélkül hallgatta végig dadogva, és meg-megbotolva előadott
            történetemet. Nem csodálkozott a legkevésbbé sem. Időnkint bólintott, mint aki úgyis
            tudja, hogy így kellett lennie. Csak a kezének görcsös kapaszkodása a karfába árulta el.
            És amikor Eileen St. Claire borzalmas halálához értem, mereven rámfüggesztette a szemét,
            és azután lehullott a tekintete, tengerfenékek mélyeibe, meteor.</p>
         <p>Mikor befejeztem, sokáig hallgatott.</p>
         <p>- Azután nem látta többet a... a kísértetet? - kérdezte végre.</p>
         <p>- Nem.</p>
         <p>- Senki se látta. Senki. Itt nem lehet más... Bátky, jöjjön most fel velem Pendragonba.
            Még világosban felérünk, ha sietünk.</p>
         <p>Pár perc mulva kocsiban ültünk, és a jól ismert úton nemsokára ott álltunk a romok
            előtt. Lefelé siettünk, kinyitva a rózsakereszttel jelzett titkos ajtót, az earl a
            legegyenesebben vezetett a cél felé. Le a vár méhébe, ahol a régi Pendragonok sírjai
            tátonganak. Lefelé az úton, ahol egykor St. Germain és Lenglet de Fresnoy követték
            Bonaventura Pendragont, mondhatatlan félelemben. Én már nem féltem. Én már
            szembetalálkoztam a Lehetetlennel és a mértékeim megváltoztak. Az egyiptomi papok
            járhattak így templomuk titkos, isten- és rémlakta termeiben.</p>
         <p>Ott álltunk a rejtelmes világító test alatt, melynek fénye az oltárra hullott. Az earl
            félretolta az oltárt és felemelte a sír lapját. Benéztünk az üregbe.</p>
         <p>A ravatalon ott feküdt a feketeruhás alak. Keze összekulcsolva a mellén, mint az
            áhitatos halottaké, rajta a gyűrűk. Az arca merev, vértelen, halott... de ez a merevség
            már nem az északi isten tökéletes nyugalma volt, hanem keserű, kínos, mérhetetlenül
            sötét. És most láttam... a mellében egy régi tőr arany markolata.</p>
         <p>A haláltalan lovas megölte magát.</p>
         <p>Az earl szeméből egy könny szivárgott ki. Azután becsukta a sírt.</p>
         <p>Felmentünk a napvilágra. Alkonyodott, a szinek élénkek lettek, hegyekkel, völgyekkel,
            falvakkal a naplemente zengő glóriájában ott feküdt alattunk a gwyneddi earlök
            szépséges birodalma. És az egész tájék oly melankólikus volt, mintha tájjá lett volna a
            mulandóság és közelednék az éjszaka.</p>
         <p>- Fáradt vagyok - mondta az earl és leültünk egy mohos kőpadra.</p>
         <p>Sokáig ültünk. Feljöttek a csillagok és a barátságos hold. Az earl egyszerre mesélni
            kezdett. Máig sem tudom, miért lépett ki zárkózottságából. Talán a fáradtsága tette, az
            utolsó napok roncsoló izgalmai és mert már úgyis minden véget ért.</p>
         <p>- Egy bizonyos időpontra vártak, - mondta - a csillagok bizonyos nagyon ritka
            konstellációjára talán, vagy valami más jelre, amiről mi nem tudhatunk. A műves Illés
            próféta eljövetelének nevezték ezt az időpontot. Erre az időre várt Asaph Pendragon, a
            sírban, melyet élve maga készített magának. Az időpont eljött... éppen most, amikor már
            rég nincsenek rózsakeresztesek és titkos tudományukat mosolyogva felejtette el a világ.
            Az időpont egybeesett az én megpróbáltatásommal. Az éjféli lovas, a haláltalan
            igazság-osztó ismét megmentette utódainak az életét. De a Nagy Mű nem haladt. Csak a
            fekete mágia segíthetett, az ördög-idézés. Az ördög-idézéshez áldozat kell. Elragadta a
            farmer kisfiát. Napokon át kutattam a hegyekben, kétségbeesve és nem találtam. Meg
            kellett mentenem a kisfiút. Végre, abban a házban, melyet Morvin épített, találkoztam
            vele. Választanom kellett, vagy az asszonyt áldozza fel, mondta, vagy a kisfiút.
            Rettenetes harc volt. És azután... a kisfiút választottam, az ártatlant. Az asszonyt a
            sorsára bíztam, és el is érte. A Nagy Mű pedig nem sikerült... Ha úgy van, amint Maga
            mondja, megjelent előtte a Sátán... de mindezt nem tudhatjuk. Csak azt, hogy
            kétségbeesve halt meg. Jöjjön, doktor Bátky.</p>
         <p>Mikor beértünk a kastélyba, az earl megváltozott, nyugodt és tárgyilagos hangon így
            szólt:</p>
         <p>- Kedves barátom, egy utolsó szívességre kérem. Menjen el újra Londonba és keresse fel
            Julian Huxley professzort a King’s College zoológiai intézetében. Mondja meg, hogy az
            intézetnek ajándékozom az óriás axolotlokat. És a műszereimet. A statisztikai
            táblázataimat. Dolgozzák fel, ha akarják és hozzák nyilvánosságra az eredményeket.</p>
         <p>- Ó, Mylord... hát abbahagyja a tanulmányait?</p>
         <p>- Mit tanulmányozzak tovább? az én kísérleteim úgyis oly nevetségesek ahhoz képest, amit
            a rózsakeresztesek tudtak, ahhoz képest, ami a szemünk előtt történt. Én... hiszek a
            testnek feltámadásában. És hogy mások elhiszik-e, nem érdekel. Bátky János... az én
            történetem végetért. Ami hátra van, egy nagyon öreg ember hónapjai és évei, akit már nem
            a feltámadás vigasztal, hanem az örök halál.</p>
         
         <p>És ezzel véget is ért a walesi história.</p>
         <p>Másnap az earl elutazott Skóciába.</p>
         <p>Lene elutazott Oxfordba, Osborne és én pedig Londonba. Érintkezésbe léptem Julian
            Huxleyvel, akit annyira tiszteltem, mint nagy biológust és mint Aldous Huxleynek, a
            legszellemesebb regényírónak, a rokonát.</p>
         <p>Mint Llanvygan követe, nagyon népszerű lettem biológusi körökben, úgy ünnepeltek, mintha
            én találtam volna fel az axolotlokat. Én is nagyon jól éreztem magam, a
            természettudományok olyan üdítően hatottak rám, az átélt históriai szörnyűségek után,
            mint egy alpesi táj.</p>
         <p>Gyakran összejöttem Osborne-nal, aki pár nap mulva közölte velem, hogy levelet kapott
            Cynthiától. Már túl van minden veszedelmen és melegen érdeklődik utánam.</p>
         <p>Rögtön írtam Cynthiának, de nem árultam el neki azt a tervemet, hogy utána utazom
            Svájcba. Egyébként ez az utazás egyre húzódott. Új ismerőseim közül egy úr meghívott,
            hogy kísérjem el Amerikába egy kongresszusra, amely a természettudományok történetével
            foglalkozik és tartsak előadást Lenglet de Fresnoyról és a XVIII. századi
            szabadkőművesekről.</p>
         <p>Az amerikai utazás rendkívül csábított. Eddigi utazásaim mindig csak egy kontinensre
            szorítkoztak.</p>
         <p>És a józan ész is azt mondta, hogy felejtsem el Cynthiát. Olyan kilátástalan volt ez az
            egész szerelem, vagy minek nevezzem. Cynthiát nem vehetem feleségül. A saját
            sznobizmusom tiltakozott az ellen a gondolat ellen, hogy egy leány, aki Shakespeare és
            Milton korával rokonságban van, egy ilyen polgári senkinek az «élettársa» legyen,
            amilyen én vagyok.</p>
         <p>És ha valami csoda folytán mégis a feleségem lenne, - gondoltam: - nem lenne boldog
            házasság. Mert Cynthia, mint az én polgári feleségem, elvesztené azt, amit szeretek
            benne, és ami talán nincs is meg benne: a várkisasszony magas, gőgös, históriás
            megközelíthetetlenségét.</p>
         <p>Amíg így haboztam, egy levelet kaptam Cynthiától.</p>
         <p>«My Dear Friend,</p>
         <p>nagyon kedves Magától, hogy gondolt rám. Annál is inkább, mert nagyon sokat olvasok és
            úgy szeretném a véleményét hallani ezekről a könyvekről. Főkép francia könyveket
            olvasok. Nagyon szeretném, ha itt volna, mert sok mindent nem értek.</p>
         <p>Most már egészen egészséges vagyok és kijárok kisebb sétákra a hegyek közé. Úgy
            szeretnék valami szép hasonlatot írni ezekről a svájci hegyekről, de nem jut eszembe
            semmi.</p>
         <p>Ajánljon valami jó könyvet az engadini nép és általában a ladinok néprajzáról.</p>
         <p>Nagyon kellemes társaságom van. Itt van volt iskolatársnőm, Daphne Fitz William és a
            bátyja, aki kapitány a haditengerészetnél. Nagyon kedves fiú és intelligens is.
            Bizonyára nagyon jó barátok lennének. Fitz William kapitány megkérte a kezemet.</p>
         <p>Szeretném, ha részletesen megírná, mik a tervei a közeljövőre és min dolgozik.
            Általában ne felejtse el, hogy nagyon jó barátja vagyok és az is fogok maradni mindig.
            Irjon.</p>
         <p>Yours</p>
         <p>Cynthia Pendragon.</p>
         </div>
      </body>
  </text>
</TEI>
