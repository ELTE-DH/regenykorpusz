<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU09814" xml:lang="hu">
    <teiHeader>
        <fileDesc>
            <titleStmt>
                <title>A gyógyult seb</title>
                <author ref="viaf:2191181">Bérczy Károly (1821-1867)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">19733</measure>
                <measure unit="pages">40</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>A gyógyult seb</title>
                    <date>2011-08-31</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/09800/09814"/>
                    
                    <respStmt>
                        <resp>Original Electronic Edition</resp>     
                        <name>Varga Mónika</name>
                    </respStmt>
                </bibl>
                <bibl type="printSource">
                    <title>A gyógyult seb</title>
                    <author>Bérczy Károly</author>
                    <pubPlace>Budapest</pubPlace>
                    <publisher>Franklin</publisher>
                    <date>1880</date>
                    
                    <ref target="https://mek.oszk.hu/09800/08614"/>
                </bibl>
                <bibl type="firstEdition">
                    <title>A gyógyult seb</title>
                    <author>Bérczy Károly</author>
                    <date>1880</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="short"/>
                <canonicity xmlns="http://distantreading.net/eltec/ns" key="low"/>
                <timeSlot xmlns="http://distantreading.net/eltec/ns" key="T3"/>
            </textDesc>
        </profileDesc>
        <revisionDesc>
            <change when="2021-08-06"/>
        </revisionDesc>
    </teiHeader>
    <text>
        <body>
            <div type="chapter">
                <head>I.</head>
                <p>Kevéssel a déli harangszó után könnyű szekér gördült a kertudvarra, s midőn az
                    oszlopzatos tornácz előtt megállott, nem várt, de úgy látszik szivesen látott
                    vendég ugrott le róla, mert a tornáczon álló házi úr -</p>
                <p>- Isten hozta doctor! még épen jókor! - szavakkal nyújtá neki jobbját.</p>
                <p>- Jele, hogy jól tudom, mikor tálalnak a beregi kast... azaz a beregi pusztán -
                    felelte jókedvűen az érkezett, - kocsisom pedig kettős borravalót kap a jó
                    hajtásért, melylyel egy óra alatt hozott ide Szentgyörgyről.</p>
                <p>- Ah! doctor úr Szentgyörgyről jön? - szólalt meg mögötte egy kedvesen csengő
                    hang, egy ifjú nőé, ki ép az utolsó szavaknál lépett ki a tornáczra.</p>
                <p>- Jó reggelt - azaz, minthogy nem Szentgyörgyön vagyok már, tehát jó napot
                    bárónő! - szólt megfordúlva s kezet nyújtva a doctor - úgy van, onnan jövök, s
                    miután ott még «jó reggel» van és Jaques csak egy órakor adja fel a lunch-ot,
                    jobbnak tartottam be nem várni a káposztás fáczánt s ide térni be egy kis meleg
                    levesre, és - kedélyes kedves társaságba.</p>
                <p>- És ezt igen jól tette; de szóljon - baj van Szentgyörgyön?</p>
                <p>- Temérdek, - no de ne ijedjen meg nagysád, csak a grófné komornájának van
                    migrainje, a búbos kakadú pár nap óta nem eszik, szegény kis Presto-t pedig a
                    hideg leli; egyéb aggasztó baj nincs.</p>
                <p>- S ki az a Presto? - kérdé kétkedő mosolylyal a háziasszony.</p>
                <p>- Oh az egy igen - azaz csak néhány fontos egyéniség, elválhatatlan kisérője a
                    grófnénak, ki Nápolyból hozta magával, s a kényes olasz úrfi most, a mi zord
                    éghajlatunk alatt folyvást úgy didereg, mint «szegény Tamás» Lear királyban;
                    melegebb köpenyt praescribáltam neki.</p>
                <p>- Ah, a kis olasz agár, a legújabb kedvencz! - nevetett a szép nő - ismerem már,
                    magával hozta volt Melanie midőn meglátogatott. Doctor úr, szíves lesz az
                    ebédhez vezetni?</p>
                <p>- Még mindig a nyári ebédlőben? - kérdé a kis ember, mialatt karját készséggel
                    nyújtva, a bárónő magas sugár alakja mellett még inkább eltörpűlt.</p>
                <p>- Miért ne? Ezekben a szép meleg októberi napokban miért kezdenők meg az úgyis
                    hosszú téli életet?</p>
                <p>- Feleségem nem örömest búcsúzik el virágaitól, s úgy látszik ezek is búsak a
                    megválás előérzetében; - jegyzé meg a férj, a hervatag dahlia, aster és fuchsia
                    bokrokra mutatva, melyek közt a kertudvar finom kövecses útjain haladtak a nyári
                    ebédlő felé. Ez, az igen csinos lak balszárnyának végső terme volt, honnan
                    néhány lépcső nyaranta illatos virágkertbe vezetett, melyen tul most utolsó
                    gyümölcseiket kináló őszi baraczk-, füge-, és szőlő-rácsozatok lapultak a magas
                    kertfalhoz, míg távolabb ismét terjedelmes park ritkult lombjai tarkálltak az
                    őszi színvegyületben.</p>
                <p>Az ebédlőasztal három terítéke el lőn foglalva, s a beszélgetés tovább folyt, a
                    doctort elfoglaló egyszerü négy tál étel közt eleinte csendesen, a sok pompás
                    gyümölcs feladásakor egyre élénkebben, kivált midőn arra a tárgyra fordúlt, mely
                    iránti érdekeltségét nem tanusítani - a ház úrnőjének eddig is látszólag némi
                    önlegyőzésébe került.</p>
                <p>A doctor könnyű, vídám előadású társalgó volt, minőt falusi orvosok közt nem
                    ritkán találunk, legalább gyakrabban, mint a fővárosiak közt, kiket az üzlet
                    sűrűsége sokkal inkább elfoglal, mintsem a perczre kiszámított látogatás komoly
                    feladatán túl, egyébre is érkeznének; ez okból inkább feszesek, kimértek és
                    illemszerűen hidegek, nem úgy mint a falusi doctor, ki jő, ha nem hívják is, s
                    mint bizalmas házi barátot is legtöbbnyire szívesen látják.</p>
                <p>Ez utóbbiak közt kiváló példány, s a vidék legnépszerűbb embere volt doctorunk;
                    tudománya és ügyessége ép oly nagy hírben állott, mint szilárd férfibecsülete és
                    gyakorlati gyors esze, melyhez tanácsért szintazon meghitt bizalommal járultak,
                    mint mikor Hypocrates volt benne igénybe veendő. Komoly a komoly perczben;
                    közlékeny és mulattató a társas életben: érkezte jótékony napsugárként deríté
                    fel a borúlepte házat, a csendeset pedig, ha nem mint orvos jött, élénk zajos
                    csevegéssel tölté be. S volt a hatvan évi túli kis emberkében a kanári-madárra
                    emlékeztető vonás: szakáll- s bajusztalan piros arczán két élénk apró fekete
                    szem villogott, míg tömör sárga haja a keskeny homlok fölött valódi búbot
                    képezett; ehhez járult, hogy mindig sárga piquet mellényt viselt, melyből úgy
                    nevezett «sapódli» fehér fodrai hullámzottak elő, míg a fehér nyakkendőn s
                    keményen felálló gallérok közül élénken pirult ki a mozgékony arcz. Lehet, hogy
                    a jelentéktelennek látszó vonásokban egy Lavater is csalódott volna; a gyakorlat
                    azonban tanúsítá, hogy ezek az apró szemek a falon is átlátnak, a nélkül, hogy
                    kémelnének, ő a kis doctor tud ott, hol mások még nem is sejtenek. És épen az
                    tette őt szerencsés orvossá, hogy az embert kívül-belül ismeré s a testi s lelki
                    diagnosist egyaránt pontosan eltalálta.</p>
                <p>- Nos doctor, képzelem, mily zajos az élet a szentgyörgyi kastélyban? - kérdé
                    mosolyogva a háziúr, s a kérdezett azonnal észrevette, hogy a szép nőnek e
                    szavaknál reá emelt szemei meghazudtolják az arcz színlelt közönyét.</p>
                <p>- Minden éllel áll ott, tisztelt barátom; a ház vendéggel tele, s a «Hotel des
                    Princes»-ben sincs nagyobb sürgés, forgás, tarkább pezsgőbb élet, sőt hiányzik
                    még belőle a kürtriadás, a paripák nyerítése, a kopók csaholása, a vadászzaj, mi
                    Szentgyörgyöt most valóságos «Meltonná» teszi. Lenn a melléképületekben komornák
                    vasalnak napestig, léha inasok, lovászok, cselédek élczelnek uraikról s
                    dévajkodnak a szobalányokkal, - Jaques, a franczia szakács alig birja köztük
                    fenntartani tekintélyét. Mindez csak távoli zsongáskép hallszik fel a magasabb
                    regiók illatos fényes termeibe s kényelmes lakosztályaiba, hol a társas élet
                    örömeinek élvezése a jelszó. Hiszen ismerik nagyságtok a szentgyörgyi kastélyt,
                    mi volt ódon állapotában s mivé tette a reá fordított fél millió?</p>
                <p>- Pár hó előtt egy nyári estén oda kocsiztam Leonával, megtekinteni a készülő
                    édent - felelte a háziúr - a nagyszerű építkezés már be volt végezve, de a ház
                    nyüzsgött még a sok iparostól, kik nyakra-főre szőnyegezték, aranyozták,
                    bútorozták a termeket, hogy mire a család külföldről megérkezik, minden készen s
                    teljes pompában álljon. Én az új ebólakhoz mentem le, megnézni az Angliából
                    érkezett rókakopókot és vadászlovakat - -</p>
                <p>- S míg Lajos a sportérdekűt vizsgálta, én a hetrúriai már egészen kész termet, a
                    byzanti ízlésű salont, Melanie lakosztályát, s a felszerelés alatti
                    szinháztermet tekintem meg, honnan a mindenre ügyelő major domo a gyönyörű
                    virágcsarnokba vezetett le, mely a palota homlok­zatának földszini részét
                    foglalja el. Ezt is ép akkor rendezték s ottlétemkor hoztak be két felséges
                    arancariát.</p>
                <p>- E virágcsarnok most - vette át a szót a doctor - valóságos gangesparti berek,
                    az ember szinte egy pár zöld fényű tigrisszemet kivillanni, vagy sziszegő
                    kigyófőt emelkedni vár a dús tenyé­sze­tű exoticus bokrozatokból. E helyett
                    azonban reggelenként nyugati Yoridalák és Vajkoonta­lák vídám csevegése s bölcs
                    brahminok tanácskozása tölti be a lanyha légkört, kik reggelizés után ide
                    gyülekeznek társalogni és értekezni a nap programmjáról. Tegnap Vasváron a
                    herczegnél volt az egész társaság s a késő ebédutáni borúlt éjen fáklyafénynél
                    tért vissza a hintók és lovasok festői csoportozata; ma délelőtt többen a
                    fáczánosba mentek ki, hol Irma grófné gyönyörű lövéssel szép fáczánkakast ejtett
                    el, bár a sárkány felhuzásakor mind a két szemét behúnyta; délutánra a tó hat
                    csolnakával regatta van kitűzve, ha az idő csendes marad; holnap a vasvári
                    herczeg jön át vendégeivel; s nemsokára megkezdődnek a próbák a franczia
                    vig­játékra, melyet XIV. Lajos korabeli jelmezekben a Hubertusnapi ünnepélyre
                    fognak néhányan előadni.</p>
                <p>- S Melanie csakugyan az udvarhölgyet adja? kérdé élénken a bárónő.</p>
                <p>- Nem, Julia grófné annyira epedett e szerep után, hogy a túlszives háziasszony
                    átengedte néki, maga pedig beérte a herczegné kevésbbé háladatos szerepével;
                    egyébiránt több változás is történt: Szentgyörgyi gróf - ahelyett, hogy a
                    spanyol követet adná, súgni fog s a fínom elmés diplomata szerepében báró
                    Kisteleki Béla fog fellépni.</p>
                <p>- Kisteleki Béla? s mióta van itt? - kérdé a meglepetés hangján és tekintetével a
                    háziúr.</p>
                <p>- Párisból, hova a forradalom után ment volt, két hónapja tért vissza, s egy hét
                    óta mulat Szent­györgyön; - felelte a doctor, kinek figyelmét nem kerülte el,
                    hogy e név kiejtése a társaság harmadik személyénél még nagyobb érdeket
                    kelthetett, mert a szép arczot elfutó incarnat megszégyeníté az alma pirosságát,
                    melyet a zavar palástolása végett a kis kezek forgatni kezdtek. - Béla báró -
                    folytatá a beszédes doctor, az egész társaság lelke, ő tervez, rendez,
                    intézkedik, programmokat, meglepetéseket készít; a jó gondolatokból, bohó
                    ötletekből, elmésségekből kifogyhatatlan; reggeltől estig jókedvű, cseveg,
                    énekel, tánczol, egyszerre három helyen is van; alig nyert vagy vesztett az
                    écartén nehány aranyat, következő perczben már a dámáknak udvarol, majd ismét
                    eltűnik s rögtön reá ott látják állani a szobor talapzatán, melyre az ércz
                    Apollo nem érkezett még meg Münchenből; - a lyra helyett valamelyik komorna
                    guitarrját csalta el, s kis dalt énekel hozzá. Neki minden illik és szabad; ő
                    gondolta ki a mai regattát, a minapi éji zenét, a nyilazást, mely a dámákat
                    annyira mulattatja; minden napra valami újat talál ki leleményes esze; a
                    napoleoni udvarról, hova bejáratos volt, ezer pikáns adomát beszél, - szóval a
                    legszeretetreméltóbb világfi, kinek szép tulajdonaihoz csak vagy húszezer forint
                    évi jövedelem hiányzik.</p>
                <p>- S ki van még mind Szentgyörgyön? - kérdé, talán csak hogy a beszédnek adjon más
                    fordulatot, a bárónő, kinek arczairól ezalatt letűnt a szokatlan pír.</p>
                <p>- Az említetteken kivűl ott van még Adél grófné két leányával, a bájos özvegy
                    Róza ő nagysága, ki vígasztalhatlan volt, míg a vasúton valamikép eltévedt hat
                    coffre málhája meg nem érkezett; gróf Zágonyi, élczeivel, vasúti terveivel, és
                    szép nejével; gróf Litkey, az új divatok főszabómestere; báró Koncz, a
                    szenvedélyes politizáló és tarokkozó; Kartay, ki meg van győződve, hogy - ha
                    lovakról és németűl beszél, a bontont követi; gróf Lobor, ki a scribblereket
                    szídja s megveti a közvéleményt, holott az utóbbira sokat tart, s az irodalomra
                    többet költ mint sok más; és még néhány Béla, Gyula és Géza, kik az ő
                    kastélyéban ütöttek garçontanyát.</p>
                <p>- A vadászatok megkezdődtek már? - volt a háziúr egykedvű kérdése.</p>
                <p>- Pár kisérlet e száraz meleg októberi napokban roszúl ütött ki, s így a
                    sportsmanek esőre vagy legalább harmatra, ködre és az öreg báró megérkeztére
                    várnak. Hubert napjától kezdve heten­kint hatszor lesz vadászat, kétszer
                    rókakopókkal, kétszer nyúlkopókkal, egyszer agarakkal - leginkább Lenke grófné
                    kedvéért, ki sokat tart pár kedvencz agarára; s egyszer lőfegyverrel a
                    fáczánosban vagy a szarvaskertben. Mondják, hogy a dúlházi erdőben vaddisznók
                    mutat­koznak, s most ezekre is készülnek, lóháton, kopókkal és revolverekkel. Az
                    új kastély és a kápolna felszentelése Hubertus reggelére van kitűzve, s ezentúl
                    még két hétig marad együtt a társaság, melynek élete Heine szavaival: «Lauter
                    Plaisir und Freuden».</p>
                <p>- Na’ s édes Leónám, mi mikor menjünk át Szentgyörgyre, kivenni e sok élvből
                    részecskén­ket? - kérdé csendes nyugodt hangján a férj.</p>
                <p>- Majd ha szétoszlott a vendégsereg, s én kedves Melaniemmel - kit pár év óta oly
                    keveset láttam - meghitten egyedül lehetek; - felelte Leóna, mialatt ábrándos
                    sötétkék szemeit a kandalló tüzéről, mely előtt e beszélgetés utóbbi része
                    folyt, férjére emelte.</p>
                <p> </p>
            </div>
            <div type="chapter">
                <head>II.</head>
                <p>A doctor távoztával a férj a park távoli részében folyó munka megtekintésére
                    lovagolt ki, a nő egy ablakmélyedésbe himző keret elé ült, mindhármuk eszmeköre
                    pedig egy és ugyanazon tárgy körül forgott.</p>
                <p>- Közönyös név hallására nem leszünk vérpirosokká; - mormolá a kis doctor, a
                    gyepúton tova gördülő szekérben ülve - s így mégis volt mélyebb értelmök Irma
                    grófné tréfásan hangzó szavainak, melyekkel Kistelekit a beregi látogatástól
                    eltiltá. Lássuk csak: Kisteleki úgy tudom a külügyi osztálynál volt alkalmazva
                    1848 előtt; ugyanakkor Leóna atyja is Bécsben lakott, mint egy főherczegnő
                    udvarmestere - ott ismerhették egymást. A főudvarmester báró Szék­helyi ő
                    excellentiája 1848-ban a martiusi napokban halt meg épen a tempo, mert
                    adósságait az udvar harmadszor már alig fizette volna ki, s egyetlen örököse
                    Szentgyörgyi Melanie grófné volt, ki az elhunytnak fillér nélkül maradt leányát
                    - a Bécsben akkor első szépségnek tartott Leónát magához vette s ide
                    Szentgyörgyre hozta. Kisteleki később a magyar hadseregben szolgált, aztán
                    Párisba ment ki, hol - mint hallom, vagyonának végromjain is túladott, s honnan
                    csak imént tért haza. Az ismeretség tehát még bécsi és így régi; ifjú lánykori
                    ábránd, semmi egyéb. Nem féltem Leónát; sokkal okosabb és sokkal boldogabb,
                    mintsem nyugalmát egy ily csélcsap fiú zavarhatná. De hát mért pirult el szeme
                    fehéréig? Ah! bizonyosan csak a hirtelen feltoluló emlék és meglepetés hajtotta
                    arczába az ártatlan vért. S ezt férje nem vette észre, úgy rám bámúlt ő is a
                    Kisteleki név említésekor. Miért? sejti-e, tudja-e a történteket? Nem, nem
                    tudja, nem is sejti; Berg Lajos, a világ leglovagiasabb és legnyugodtabb embere,
                    arczizmainak legkisebb mozdulatával sem adott volna okot nejének a feltevésre,
                    hogy titkát - ha általában van titok - ismeri. Őt a Kisteleki névhez más érdek
                    csatolhatja.</p>
                <p>A doctornak igaza volt; Berg Lajosnak ép ezen - a doctor előtt ismeretlen ok járt
                    eszében, a mint poroszka lován az új ültetvények felé koczogott. Régi képek
                    vonúltak fel emlékében, minőket a feledség homályából gyakran egy véletlen elénk
                    ötlő tárgy, bizonyos szó, hang vagy név hallása idéz vissza. Most ezen emlék
                    előtt egy kisvárosi fogadó tágas füstös ebédlője tárúl fel. A homályosan lobogó
                    faggyúgyertyáknál s a színes abroszszal fedett asztaloknál nehányan étkeznek,
                    mások egy-egy hat napos elrongyolt Közlönyt vagy Márczius 15-ét forgatnak,
                    többen, egy asztal körül borozva, vesztett és nyert csatákról s a jövő
                    kilátásairól élénken vítat­koznak; egy-kettő megy, helyökbe mások érkeznek - s a
                    jövő, menő, érkező, borozó, olvasó, vitatkozó had mind egytől-egyig honvéd- és
                    huszártiszt. A legkésőbben érkezett egy deli huszárfőhadnagy; nagy robajjal nyit
                    be, nehányan ismerik, s a többi bajtársnak és ezek közt Berg Lajos őrnagynak
                    mint báró Kisteleki Bélát mutatják be. Egyenesen Debreczenből jő, úgymond, s az
                    itt közel fekvő dandár számára pénzt visz - hej korcsmáros! van-e még abból a
                    pezsgőnek csúfolt czukros eczetből? Akad még nehány palaczkkal; pattog a dugó, a
                    deli huszár­főhadnagy vendégli az új pajtásokat, maga pedig félig sűlt
                    rostélyost zúgolódás nélkűl temet el. Mi újság Debreczenben? Kisteleki száz
                    élczet mond a lateinerekre, s jóizű nevetésre birja közönségét. Ki ad egy kis
                    huszárbankot? hallatszik a hosszú asztal végéről. Akár én is! felelik öten
                    egyszerre. Az abrosz percz alatt lenn van, s megindúl a lansquenet. Berg Lajos
                    jó éjtszakát mond, de lefogják s a pajtásság kedvéért maradnia és játszania
                    kell. Kisteleki Bélának a nők körüli szerencséjét irigyleni kezdik néhányan,
                    mert a kártyában átkozott pechje van. Fél óra alatt pár ezer forintja ment el -
                    de hiszen forgandó a szerencse, majd megkerül, aztán meg olcsó most a pénz. Uj
                    félóra két új ezerest repit el. A vesztő arczán semmi izgalom, jó kedvvel
                    folytatja a játékot, mintha csak babra menne. Veszt és veszt és folyvást veszt,
                    de már csak névleg, mindjárt megfizet úgymond. Már hatezer forinttal tartozik
                    többfelé - ily módon tovább folytatni nem lehet. Fokonként izzadság ül ki
                    homlokára, felkel, a tágas ebédlő egy sötét zugába megy, hova csak Berg Lajos
                    vizsga szeme kiséri, mely a füstködös homályon át is látja, mint vesz ki
                    táskájából az ifjú tiszt egy viaszosvászon csomagot s mint tépi le erről a
                    pecsétes zsinórt. Szerencsétlen! gondolja magában az őrnagy s szivből kivánja,
                    hogy vissza­nyerje pénzét Kisteleki. E percztől kezdve Berg Lajos őrnagy
                    részére, ki eddig szintén vesztett pár száz forintot, áll a szerencse, egyik
                    pliét a másik után veti s halommal hever előtte a bankó. Most már alkalmat óhajt
                    nyújtani a főhadnagynak a visszanyerésre - de a bűvölet makacs. Kisteleki
                    őrülten tesz és veszt, Berg Lajos ép azon arányban nyer. Éjfél után négy órakor
                    vége a játéknak; az őrnagy hatvanezer forintot nyert, melyből Kisteleki maga
                    ötven­négy ezerét vesztett; nevetni igyekszik reá, de élcze savanyúan üt ki,
                    izgatott vonásait nem birja rendbe szedni, s szemei határozatlan pontra
                    merednek. A korcsma ebédlője kiürül; Berg Lajos, ki szintén csak átutazóban van,
                    szállására megy, felkölti lovászát s nyergelni parancsol, maga ezalatt ezreseket
                    és százasokat rendez és rak csomagokba. A lovász készen áll a lovak­kal,
                    felülnek, az út a fogadó mellett visz el, melynek egy világított ablakára a
                    gondatlanság nem vont függönyöket. Benn, az elébb oly deli most dúlt arczú
                    főhadnagyot tisztán láthatja az őrnagy, a mint magát egy széken elvetve az
                    asztalra könyököl, s öt ujjával rendetlen fürteit kúszálja. Előtte az asztalon
                    nagy pecsétű levél, ezen két pisztoly fekszik. Berg Lajos leszáll lováról,
                    benyit a világított ablakú szobába s minden bevezetés nélkűl e szavakat rögtönzi
                    a rábámuló ifjúhoz: «Neked bajtárs e perczben nagyobb szükséged lehet ötvenezer
                    forintra, mint nekem; fogadd el tőlem kölcsön s fizesd vissza alkalmasb időben.
                    Isten áldjon!» Ezzel egy csomagot tesz az asztalra, hirtelen kifordul, lovára
                    pattan, rövid vágtatva hagyja el a falut - a láthatár szélén fogyó holdat a
                    hajnali csillag kiséri. Nehány nap mulva levele érkezik; benn egy tiszta lap
                    Kisteleki Béla névvel alsó szélén, egy más lapon ugyanazon aláirással e pár sor:
                    «Tisztelt barátom! Te életemnél értékesebb, becsületemet mentetted meg - hálám
                    és köte­lezettségem korlátlan. A viszontlátásig!»</p>
                <p>Mindez oly régen történt már. E napot oly számtalan váltakozó esemény követte;
                    csaták tüze, remény és lemondás, szomorú idők, keserves búcsú a hazától, idegen
                    népek részvétlen arcza, viharos tenger és viharos érzelemvilág, magánélet Texas
                    rengetegében, csendes apathia évek egyhangú folyamán át, melyen csak a távoli
                    honról vett egyes hír vet néha hullámot; a hon­vágy fájó betegsége, visszatérés,
                    a magyar határnak könnyekkel üdvözlése, kis megnyugvás, elvonult élet, a
                    férfikebel erős fellángolása, reménytelen küzdés, nem várt üdv, verőfényes napok
                    a bálványozott nő s a kedves lányka bölcsője mellett; új sötét felleg, melynek
                    árnya egy kis sírhalomra esik, enyhűlés az időben s a fájdalmat megosztó gyöngéd
                    nemes Leóna szerelmében; aztán zavartalan csendélet, melynek egyik napja a
                    másikhoz hasonlóan boldog... e képek fővonásai merűltek fel Berg Lajos előtt, a
                    mint elmerengve lovagolt a hulló haraszton; e képek választják el a mai napot,
                    melyen Kisteleki nevét évek óta először hallá említeni, a régfeledett fogadói
                    éjtől. Mintha csak álom volna ez; a szellemi kimerültségnek az ablakon át látott
                    sötét percze, az ifjúnak új életre villanyozott arcza, az éjjeli út, a fogyó
                    hold alaktalanná tört tányérja, melyet a hajnali csillag kisér.... «Valóban,
                    mintha csak álmodtam volna az egészet - mondja fennhangon, talán, hogy önmagát
                    meggyőzze - pedig ím itt van az írott bizonyság. Én hasznát nem vehetem, őt
                    alkalmasint nyomja a tudat, hogy neve fehér lapon más birtokában van; első jó
                    alkalommal visszaadom neki» S ezzel visszatéve tárczája egy rejtekébe az onnan
                    félig öntudatlan elővett s időtől sárgult lapot, gyors ügetésbe fogta lovát.</p>
                <p>Ezalatt Leóna, a szép Berg Lajosné, a hímezéssel nem sokra ment. A selyemszál
                    elszakadt, keze lehanyatlott a keretről, s a sötétkék szemek méla tekintete,
                    melynek a nehéz hosszú pillák árnya különben is oly ábrándos kifejezést adott, a
                    kert hervatag virágaira tévedezett ki.</p>
                <p>- Hogy is voltam képes úgy elpirúlni - gondolá, szinte boszankodásnak nevezhető
                    tünödéssel - úgy elpirúlni, mint egy zárdai nevelésből ma kikerült leányka. És
                    ily haszontalanságért. Hiszen Béla nékem semmi többé - életútaink elváltak, ő
                    engem s én őt rég elfeledtem, emlékét eltemettem, s Lajos a legnagyobb
                    boldogságra érdemes, mit csak egy nő férjének adhat. Vajon észrevette-e bárgyú
                    pirulásomat? A doctor éles szemét éreztem arczomon - Istenem! mit fog majd
                    gondolni. Lajos azonban ép ekkor nem nézett felém, legalább hiszem, hogy nem,
                    annyira meglepte őt is Béla ittléte. Ismerniök kell egymást - vagy talán hallott
                    volna arról, hogy én egykor Bélának tetszettem, s érdekeltsége némi féltésen
                    alapúlna? Nem, férjem a legnyilt­szivübb, legkevésbbé féltékeny ember, ki
                    szerelmemben feltétlen bizalmát helyezi, s teljes hitével, lelkével, életével
                    függ rajta. De nincs is kétkedni oka, hiszen én őt szeretem, s a bécsi szép
                    napok rég mögöttem vannak, elmosódva, elenyészve, elfeledve. Kár is tűnődni e
                    miatt!</p>
                <p>Nyugtalanúl kelt fel, könyvet hozott magának, lapozni, aztán olvasni kezdett,
                    vagy legalább hitte, hogy olvas, de csak szemei jártak a sorokon, míg eszméi így
                    füződtek tovább: - Vajon ellátogat-e Béla Szentgyörgyről? Azt hiszem lesz benne
                    annyi ildom, hogy nem. S ha ő is mindent rég múltnak tartva, mégis eljőne,
                    hidegen, közönyösen, illemszerűn? Oh én is illem­szerűn fogadnám, s érzem,
                    tudom, hogy nem ismétlődnék a mai dőre pirulás, mit magam sem tudom mi - talán
                    csak az első meglepetés okozott, bizonynyal semmi egyéb. Férjemnek azonban
                    okvetlen meg kell elébb tudni, hogy Kistelekit rég ismerem. Miért is nem mondtam
                    el neki már régen mindent?... Oh, ez is jele, hogy semmi súlyt nem helyeztem
                    reá. Álmunkat is csak esetleg mondjuk el, s ez is csak álom - igaz, hogy szép
                    álom volt, minőt éltünkben csak egyszer álmodunk. S ki tudja, nem lett-e volna
                    valósággá, ha szegény atyám halála s a forradalom nem jő közbe. E gyászos napok
                    óta nem találkoztunk. Képzelem, ő alig változott, engem pedig - az akkor világba
                    lépő lányka helyett valóságos vén asszonynak fogna találni. - Eh bohóság! mondá
                    szinte felrezzenve - s mit érdekelne engem ez? Aztán remélem nem is találkozunk;
                    én nem megyek át Szentgyörgyre, nem járok a nagy világba, s a telet is e pusztai
                    lak egyhangú magányában töltöttem.</p>
                <p>Letette a könyvet, hirtelen egy dalt kezdett énekelni, mint midőn ezt szinte
                    akaratlanúl, s csak valamely feltolakodó eszme elűzésére tesszük; aztán
                    zongorájához ült, s a támlapon lévő könyvet feltárva, ez a «Sonnambulának »
                    Thalbergtől átirt dallamaira nyílt. A kezdet viharos zajos accordjai ép
                    alkalmasak valának minden más gondolatot magokba vonni, de amint a zene lágyulni
                    s az első méla dallam kiválni kezdett, ennek ábrándszerű menete a játszó lelkét
                    is rokonérzésre hangolá. Következett az Elvino és Amina közötti párdal, melyből
                    a megb­ántott szerelem szemrehányó mély fájdalma s az ártatlan szív
                    kétségbeesett esdeklése oly bámulatosan összefont, oly megragadó hangokban zokog
                    fel. E gyönyörű dallam annyi emléket keltett. Lind Jennytől a wiedeni szinházban
                    hallá először. Márczius 10-nek estéjén volt ez 1847-ben - jól emlékezik reá -
                    pár hét előtt lépett ki a növeldéből, hol gyermekkorát s első hajadon évét
                    tölté. Ép a megelőző napon, egy theaestélyen mutatták be neki báró Kisteleki
                    Bélát, ki most a dalmű alatt feljött páholyukba. Együtt hallgatták a felséges
                    zenét és éneket - mind a ketten el voltak ragadtatva. Később együtt tanulták be
                    a párdalt. Mily kelle­mes lágy tenorja volt Bélának, mily kifejezéssel, mennyi
                    tűzzel énekelte Elvino részét! Egész Bécs a műkedvelő művészpárról beszélt. A
                    franczia követ estélyen közostromra el kellett énekelniök a sonnambulai dalt -
                    Leóna remegve fogott hozzá, de Béla biztos hangja és modora őt is vitte, emelte
                    s a siker fényes lőn. Mennyi taps, suttogás, dicséret, irigykedés! Oh, azok
                    mégis csak szép napok voltak. A május elsei praterkocsizáskor Béla velök -
                    atyjával jött, kinek kedvencze volt. Tavaszszal kirándulások Reichenauba, a
                    Brühlbe, a lóversenyekre; - Béla egy hackversenyben győztes lett, s a tapsoló
                    dámák közt - mint maga mondá - csak két kezecskére figyelt. A nyár Vöslauban és
                    Badenben mily gyorsan mult el. A vonat minden este mulhatlanúl kihozta Bélát s
                    vele a derűltséget, jó kedvet, élénkséget az egész társaságba., mely majd
                    széttépte kedvenczét. Pedig ő csak egynek kivánt tetszeni s finom gyöngéden
                    tudta intézni, hogy ez szóbeszédre ne adjon alkalmat. Mily édes az, minden
                    reggel arra a szívet meg­dobbantó érzésre ébredni, hogy titkon ápolt óhaj
                    teljesülése, kedves nap, boldog óra vár reánk. Oh ez hevélyesebb, izgatóbb, de
                    boldogítóbb érzés, mint az az egyhangú nyugalom, melynek vágya sincs, s mely a
                    múlt és jövő feláldozásával....</p>
                <p>Önnönmagát mintegy bűnösnek látszó eszmén kapva ugrott fel a zongora mellől, mely
                    az alvajárói dallam végaccordjai után már rég elhallgatva pihent a szép merengő
                    előtt. Kis reczés kendőt kötött át fején, könnyű plaidet vetett vállára, s
                    gyorsan - mint ki a tőle távozni nem akaró gondolatok elől kiván megszökni -
                    sietett ki a terracera s tovább a kertbe, hol a virágait téli szállásukra az
                    üvegházba szállító öreg kertészt száz kérdéssel halmozá el. A rövid pályájú őszi
                    nap a láthatár szélén piroslott már s végsugaraitól megvilágítva egy lovast
                    látott köze­ledni Leóna - férjét. Elébe sietett; az érkező leszállt lováról, ezt
                    egy munkásnak adta át, maga pedig az alacsony sövényfalon átugorva, nejénél
                    termett.</p>
                <p>Berg Lajos, ha sejtelemre és kétkedésre képtelen hite nem oly feltétlen bizalmú,
                    tapasztalhatta volna, hogy a karjába akaszkodó Leóna ma a szokottnál simulóbb,
                    gyöngédebb, ömlengőbb; de ő ezt saját szerető és hivő egyenes lelke természetes
                    visszasugárzásának tartá - s valóban még a szívredők objectiv hideg vizsgálója
                    sem tudta volna elhatározni, vajon a szép ifjú nő forró ragaszkodása férjéhez -
                    az első regényes szerelem nyilatkozása-e, vagy talán csak mohó keresése a
                    meggyőződésnek: hogy a vágy nélkűli egyhangú nyugalom is lehet boldogság...</p>
                <p> </p>
            </div>
            <div type="chapter">
                <head>III.</head>
                <p>Házassági hír rég keltett - mondhatni országszerte - nagyobb érdekeltséget, mint
                    az, mely 185* év elején Székhelyi Leóna baronnenak Berg Lajossal történt
                    eljegyzését vette szárnyaira. A számos kétkedőt, ki e hírt mesének, a frigyet
                    lehetetlennek tartotta, hamar megczáfolta az esküvő, mely az eljegyzést pár hét
                    mulva követte. Ekkor aztán nem maradt egyéb hátra, mint hogy azok, kik nem
                    botránkoztak meg a mésallianceon, sajnálkozásukat, vagy legalább aggodalmukat
                    fejezzék ki a házasság jó vége iránt. Társas és családi körökben, a casinóban,
                    páholyokban, a Vácziútczában, mindenütt az új pár volt a kimeríthetlen beszéd,
                    jóslatok, meg­szólás tárgya.</p>
                <p>- Istenem! mivé lesz a társadalom! sóhajtott egy ájtatos öreg grófnő, ki
                    mindennap misét hallgatott s hónaponként változó komornáit pofozni szokta; - a
                    democratia zsilipjei egyre tágabbakká nyílnak s a rohanó áradat minket sodor el.
                    Maholnap az ember nem lesz biztos a felől, hogy saját szabója nem követel-e
                    valami sógorsági összeköttetést?</p>
                <p>- A jelen esetben még valóságos szerencse - jegyzé meg egy szabadelvű mágnás, egy
                    örökös railleur, kiről soha sem lehetett tudni, nem rejlik-e gúny komolyan
                    mondott szavaiban - valóságos szerencse, hogy e szerencsétlen parthie nem ránt
                    le a roturier-k sarába. Leóna a magvaszakadt Székhelyi család utolsó sarjadéka,
                    s anyja egy belga comtesse levén, egyetlen rokonát anyai ágról, Melanie grófnét
                    terheli csak a borzasztó Berg atyafiság.</p>
                <p>- S ki voltaképen az a Berg? - kérdé egy úr, ki szórakozottságáról s arról volt
                    híres, hogy soha sem tudott semmit.</p>
                <p>- Ah erre nehéz - vagy inkább könnyű a felelet; ő Mister Nobody, magyarúl Senki
                    Pál.</p>
                <p>- Atyja gazdag pesti pék, vagy mészáros, vagy mi volt; - veté oda egy fiatal joli
                    coeur, ki az ájtatos grófnénak kedvében járni óhajtott, mert ép egy gazdag
                    niecének udvarolt.</p>
                <p>- Pék vagy mészáros lehetett, de gazdag nem - vágott az elébbi szavába egy, ki
                    mindent jobban akart tudni másoknál, én úgy tudom, hogy Berg Amerikába szökve,
                    valahol déli Carolinában vagy Texasban gazdagodott fel.</p>
                <p>- Bocsánat, önök hibásan értesűltek - szólalt fel egy ős családnevű és
                    köztiszteletben álló mágnás - Berg nem szökött, hanem mint komáromi capituláns
                    szabad akaratából ment Ame­ri­­kába s Texasban több évet töltött ugyan, de nem
                    ott gazdagodott fel, mert már atyja is jelen­tékeny vagyonnal birt, melyet sem
                    mint pék, sem mint mészáros, hanem mint borkereskedő még a lengyelekkel
                    folytatott üzletben szerzett.</p>
                <p>- Ha ha! valóban nagy különbség! - nevetett az öreg grófné - pék, mészáros vagy
                    borüzér!</p>
                <p>- A különbség, grófné, csakugyan nagy - jegyzé meg az elébbi railleur - én
                    legalább mindig a legnagyobb s legháládatosabb kegyelettel emlékezem pinczéim -
                    -</p>
                <p>- Csitt! Rosz élczcsináló, ki saját rovására is kész gúnyolódni, magától elveszem
                    a szót; - vágott közbe a grófné kissé idegesen - kérjük Leóna férjének
                    életrajzát.</p>
                <p>- Bármint legyen - folytatta a védő, - annyiról jót állhatok, hogy Berg Lajosnál
                    miveltebb, gentlemanebb, szeretetreméltóbb embert nem ismerek. A hadjárat
                    legkitűnőbb tisztjeinek egyike, s a huszárezrednek, melyben együtt szolgáltunk,
                    legnépszerűbb, legkedvesebb embere volt. Egyetlen hibája - s ez is csak érdemét
                    növeli - a túlszerénység, melynek követelései és ambitiói nincsenek, s mely
                    minden ellenkövetelés előtt rögtön behúzza csigaszarvait. A dologban csupán az
                    az egy csodálatos, hogy volt bátorsága megkérni Leóna kezét.</p>
                <p>- Én inkább azt vagyok hajlandó bámulni - boszankodott az öreg grófné - hogy
                    Szentgyörgyi nem birta vagy nem akarta meggátolni e helytelen frigyet. Ez
                    megbocsáthatatlan!</p>
                <p>- Sőt mondják - sietett hozzá tenni a joli coeur - hogy Szentgyörgyi maga adta
                    volna az acquit Berg urnak.</p>
                <p>- Mais mon Dieu que faire? - sipegte Irma grófné - végre Szentgyörgyi sem
                    Croesus, hogy herczegi hozományt szakítson ki vagyonából a fillértelen Leóna
                    számára, kit Melanie mint távoli cousineját úgyszólván szánalomból vett magához.
                    Hozománytalan menyasszony pedig a mai igénytelt világban nem oly rendkivűl kapós
                    nemde uraim? Oda adta tehát annak, aki jött, s ki jellemével, önzéstelen
                    szerelmével és kényelmet nyújtó szép vagyonával biztosítéka volt annak, hogy
                    Leónát boldoggá teendi. Részemről Szentgyörgyiéknek amnestiára sem volt
                    szükségök e szörnyű árúlásért!</p>
                <p>- Oh és Leóna boldog is lesz! - fogta fel hévvel az elébbi eszmét egy ifjú
                    grófné, kiben az angyali szépség angyali jósággal párosúlt. - Miért ne lenne
                    boldog? Férje, mint hallom, hatványozásig imádja s ő is valódi vonzalomból
                    fogadta el kezét.</p>
                <p>- Kedves gyermekem, te még kevéssé ismered az életet - leczkézte a
                    boldogságjóslót tante-ja, az ájtatos grófné - te, mint alig öt hónapos fiatal
                    asszony, mindent saját érzelmeid rózsa­színében látsz. («A grófnő pedig - súgta
                    szomszédjának a railleur - mindent saját arczának sárgaságában lát.») Képzeld
                    azonban magadat szegény Leónánk helyzetébe, vagy képzeld, hogy kedves férjedet
                    Sturmnak vagy Scholznak hívnák: lehet, hogy az első pár évben az idylli
                    szalmakunyhó volna jelszavad, de aztán, s talán sokkal hamarább nyomni, fojtani
                    kezdene az idegen légkör, keservesen hiányzanék az, melyben növekedtél;
                    közönségesnek látnád azt, mi eddig egyszerűnek tűnt fel; nevetségesnek, mi
                    eleinte újságként mulattatott; unnád a gyógy­szerésznék, doctornék, fiscálisnék
                    vasárnap délutáni látogatásait; feltámadnának a régi emlékek, vágyak, igények, s
                    vagy - vagy - az alternativa önkényt foly. S hiszed, hogy Leóna mindezeken nem
                    megy át? és épen Leóna, Bécs legünnepeltebb leánya, kivel egy udvari bálban
                    három főherczeg tánczolt, ki valahányszor a Burg- vagy a karinthi-kapui
                    színházba lépett, minden szem páholya felé fordult, kinek két pesti télen is,
                    melyet Szentgyörgyiékkel itt töltött, valamennyi úrfi hódoló rabszolgája volt -
                    - igen, igen uraim! azok voltatok s szívesen volnátok most is - hiszed, hogy ez
                    emlékek a száműzött élet egyhangúságában nem fognak feljárni, kisérteni, s hogy
                    a hóba ültetett rhododendron virúlhat?</p>
                <p>- Fordítsuk meg kegyes engedelmével, grófné, az érmet, s tekintsük más lapját is;
                    - szólt nyugodtan Berg elébbi védője - tegyük fel, hogy Leóna számolt magával, s
                    vagy elég erősnek érzé lelkét arra, hogy múltjával szakítson, vagy talán nem is
                    oly életszükség neki e légkör, melyet mi egyedül boldogítónak hiszünk; tegyük
                    fel, hogy egészen helyzetébe találva magát, a csendes családi kör elfoglaltsága
                    s vagyonos férjének minden óhajtását megelőző figyelme közt eszébe sem jut
                    visszavágyni oda, honnan -</p>
                <p>- Oh ezek mind csak szép föltevések, de az élet, a gyakorlat mást mutat; - szólt
                    közbe türel­metlenül a grófné - egyébiránt már is mindenesetre kár az, hogy a
                    kedves szép Leóna a társaságnak elveszett!</p>
                <p>Berg Lajos ismerői viszont nem győzték eléggé csodálni barátjuk e váratlan, s
                    hozzá épen nem hasonlító lépését. Ha azt a hírt veszik róla, hogy Gérardhoz ment
                    Afrikába oroszlánt vadászni, vagy hogy a pusztai tanyán iskolát állított, s
                    ebben maga tanítja naponként a béresek gyermekeit irás-, olvasásra: ez senkit
                    sem lepett volna meg, mert a tiszta, erős lelkű férfiú kedélyében se némi
                    különczhajlam, se gyors határozottság rendkívüli tettekre nem hiányzott; de hogy
                    házasodjék s egy nő? - mi több egy főrangú nő kezét merje megkérni ő, ki hölgyek
                    társaságában egy zavarból a másikba esett, s polgári állásához a legcsekélyebb
                    apróságig oly nyiltan ragaszkodott, hogy az egyenes természetes jellemét nem
                    ismerő ezt szinte negély­zésnek veheté: - e hallatlan bátorsága közbámúlást
                    gerjesztett.</p>
                <p>Ah mert a bátorságnak többféle neme van. Ismertem embert, ki minden kis ebet tíz
                    lépésre került ki, s párbajban hidegebb vért és nyugodtabb kezet nem láttam,
                    mint épen ezét; mást, ki ha börtönén egér szaladt át, szinte roszúl lett bele, s
                    midőn halálítéletét olvasták fel, egyetlen vonása sem változott. Szegény M. a
                    leglovagiasabb fiú volt, s midőn csatába kellett menni, idegei úgy elgyengűltek,
                    hogy nem birt velők, s e miatt sírt dühében; míg más, ki számtalan harczban
                    nézett a halállal farkasszemet, irtózva fut a ragályos betegtől, remeg villamos
                    ég alatt, épülő ház mellett nem mer elmenni, fél a tengeren s több eféle. Berg
                    Lajos rohamok élén nem egyszer vitte a zászlót, melynek nyelét és lobogóját
                    golyók sodorták - s nők körében majdnem a nevetségig félénk és szótalan volt az
                    erős és eszes férfiú.</p>
                <p>Házasságát sokféleképen commentálták.</p>
                <p>- Hja! lassú víz partot mos! - mondá egy lapszerkesztő, ki - Berggel ellentétben,
                    a nők körüli merész viseletéről volt híres, de feleségre mindeddig nem birt
                    szert tenni.</p>
                <p>- Alkalmasint őt kérte meg a leány s pirúlva nagy nehezen mondott igent; -
                    élczelte egy hegyesre pödrött bajszú agglegény.</p>
                <p>- S Berg Lajos valóban érdemes is volt volna arra, hogy a leányok kérjék kezét; -
                    szólt közbe kissé idegesen egy harmadik. A dolog különben igen egyszerű; Lajos -
                    a mint tudjuk, Amerikából haza térve, Szentgyörgyhöz közel vett pár ezer holdnyi
                    pusztát, s ezt tulajdonosa nevéről a föld népe beregi pusztának, a reá épített
                    csinos lakot pedig beregi kastélynak nevezte el, bár Lajos váltig tiltakozik a
                    kastély, park s egyéb követelő hangzatú nevek ellen. Meg­telepedése után nem
                    sokára meglátogatta őt gróf Szentgyörgyi Kálmán, ki együtt szolgált vele a K.
                    huszároknál, s becsüli és szereti Lajost, mint mindenikünk. A látogatást vissza
                    kellett adni, s Berg - mint tőle magától tudom - végre, kedvetlenűl bár,
                    rászánta magát; mert minden igénytelensége daczára, nagyon élénk benne az emberi
                    méltóság érzete, s ő ennek mellő­zésétől vagy megalázási kísérletétől jobban
                    tart, mint halála órájától. A látogatás azonban jól ütött ki; Melanie grófné,
                    Szentgyörgyiné, a világ legkedvesebb asszonyainak egyike; körében hamar
                    honosnak, szinte családiasnak érzi maga mindenki kellemesen töltött est emlékét
                    hozta magával Szentgyörgyről, s talán mindjárt az első bűvöletben ott lehetett a
                    szép árva lány képe, kit a tömérdek adóssággal elhalt Székhelyi halála után -
                    egyetlen rokona a grófné magához vett. Néhány nap múlva egy négyes fogat, melyet
                    a gróf maga hajtott, könnyű nyilt hintót röpített a beregi lak udvarára, s a
                    hintóból Székhelyi Leónát és Melanie grófnét emelte le az eléjök siető Berg; -
                    eljöttek - úgymond - az izléses berendezésű új házat, kertet, parkot
                    meg­tekinteni, melyekről Kálmán oly sok szépet beszélt. Rövid órai mulatás után
                    visszakocsiztak, remélve, hogy Berget nemsokára látni fogják. Az igéretet
                    természetesen be kellett váltani, s így lassanként sűrűbbödtek a látogatások, és
                    a Szentgyörgyön töltött esték, míg végre - -</p>
                <p>- A gróf úrék látván, hogy Leónáért nem jő Prinz Schnudi, azt gondolták, hogy
                    szükség törvényt bont, s hogy a huszonötezer jövedelmű Berg elég honnet ember
                    arra, hogy -</p>
                <p>- A művelt világ bármely társaságában megállhasson, - előzé meg a sejtett
                    következtetést Berg barátja, feddő tekintettel a rossz nyelvűnek ismert
                    lapszerkesztőre. - A többi aztán önkényt folyt, s a hajlam viszonyos kifejlése
                    és nyilatkozása után -</p>
                <p>- Melyet gróf úr ő méltósága is hihetőleg előmozdítani sziveskedett; s miután
                    egyrészről szép rokonának a reá várható jövőt lehető leggyöngédebben eléadta,
                    más részről Lajos barátunkba hódító képességeiről némi önbizalmat öntött s
                    szavaiból kitűnt, hogy ilyen parthiet épen nem tartana lehetlennek - a többi
                    aztán természetesen önkényt folyt; jegyzé meg a lapszerkesztő, vezérczikkeinek
                    szokott conjecturális hangján.</p>
                <p>- Bármint legyen, nyugodjunk meg abban, hogy a házasságok az égben
                    köttetnek...</p>
                <p>- S a földön bontatnak fel. Ezer szerencse lesz itt is, ha a nagy igényekkel
                    nevelt, s a világtól elkényeztetett kisasszony beéri egy pusztai major
                    láthatárával. On y revient toujours...</p>
                <p>- Magára vessen, ha egy oly derék gyöngéd férj mellett nem lesz boldog.</p>
                <p>- Mondják, hogy Lajos bálványozásig szereti.</p>
                <p>- Képzelhető; összpontosúlt lángjával az első ifjúságban hallgató, s csak a
                    férfikorban kitört szenvedélynek - -</p>
                <p>- S mint az olyan emberek szoktak szeretni, kik éltökben csak egy nőt ismertek,
                    és azt is elvették; tevé hozzá a vezérczikkíró, ki életében sok nőt ismert, de
                    egyet sem vett el.</p>
                <p> A házasság után néhány év múlt el, s a nagy és kis világ jó és rósz nyelvei rég
                    elhallgattak róla, legfölebb Berg Lajos bensőbb barátai közlötték egymással
                    időnként, hogy az egyszerű ember keleti fényűzéssel környezi nejét; hogy háza,
                    kertje, parkja valóságos paradicsom, de azért ezt kastélynak, vagy őt «nagyságos
                    úrnak» nevezni tilos; különben hogy egészen el­vonultan él, s legfölebb
                    Szentgyörgyiéket látogatja évenként kétszer, háromszor, falun mulatásuk alatt;
                    hogy a bárónő épen nem sínli a magányt, sőt maga ellenezte a télnek Pesten
                    töltését; hogy kis leánya született, ki a túlboldog apának szakasztott mása;
                    később, hogy a négy hónapot élt csemete már a park dombján virágos hant alatt
                    alszik, melyet a bánatos szülék könnyeikkel öntöznek; hogy enyhülésül
                    Salzburgon, a bajor és svájczi földön át le az olasz tavakra útaztak, s a telet
                    a Como partján tölték; hogy visszatértek, s a bárónő virulóbb, mint valaha,
                    sat.</p>
                <p>Az előkelő körökben is csak ritkán s alkalomszerűen került elő Leóna neve.</p>
                <p>- No s még sem szöktette meg valami dzsidás főhadnagy? - kérdezte a jóakaratú
                    ájtatos tante Irma grófnét, ki ép Szentgyörgyről jött férjével.</p>
                <p>- Leóna boldogabb, mint valaha, mint talán maga is remélhette; - volt a
                    felelet.</p>
                <p>- S maga dicsekszik vele? - gúnyolódott a kegyes asszony.</p>
                <p>- Nem találkoztunk, hogy tehesse, mert ha Szentgyörgyön vendégek vannak, soha sem
                    jön át a beregi remetepár. De Melanietól tudom, ki - miután azt az ép oly
                    roppant, mint váratlan vagyont örökölte Belgiumban - mintegy jóvátevéseűl annak,
                    hogy Leónáról pár év előtt jobban nem gondoskodhatott, azt találta neki mondani:
                    «Szerencséd, hogy Nábob nagybátyám nem elébb halt meg, különben most alig ha
                    volnál - ily közeli szomszédom!» - «Oh és ez valóságos szerencse is, - felelte
                    Leóna, - mert ha százszor jönnék is a világra, mind a százszor csak az én
                    becsületes, figyelmes, derék Lajosom neje kivánnék lenni!»</p>
                <p>- Lárifári! - szólt megvető vállvonítással az öreg; - de ápropós Nábob oncle,
                    hány káddal tele színaranyt örökölnek Szentgyörgyiék?</p>
                <p>- Magok sem tudják még az utolsó Louis-d’orig; mindenesetre kilencz tíz millió
                    frank körűl. Kálmán és Melanie most csupa terv; a szentgyörgyi manoirt újból -
                    herczegi pompával építtetik fel, magok Belgiumba utaznak, onnan az örökségi
                    viszonyok rendezése után Angliába, Nápolyba; s csak jövő őszre térnek haza,
                    mikorra az építész, festész, kertész, művész s száz egyéb ész a munkával
                    elkészűlt. Az új ház felszentelése ekkor nagy ünnepé­lyességgel fog végbemenni;
                    Melanie már most is gyermekes örömmel számítgatja vendégeit.</p>
                <p>- Kik közül engem remélem csak nem fog kihagyni?! - jegyzé meg a szeretetreméltó
                    asszonyság, alkalmasint önérzetében annak, hogy jelenléte mindenkit
                    boldogít.</p>
                <p> </p>
            </div>
            <div type="chapter">
                <head>IV.</head>
                <p>A hires szentgyörgyi kastély elkészült, az ünnepélyes megnyitására kitűzött nap
                    is elérkezett s vele a tömérdek vendég, kik közül a kegyes öreg grófné mégis
                    hiányzott; nem jöhetett el, mert saját jószágára kellett mennie - a családi
                    sírboltba. A hálátlan világ azonban nem engedte magát e reá mért csapás miatt
                    élvezeteiben zavarni; csupán a Szentgyörgyön mulató nagy társaság volt oly
                    kegyeletes, hogy vigalmai közé e gyászos esemény felhozását illőnek nem tartván,
                    az elhunytat nem emlegette.</p>
                <p>Gróf Szentgyörgyi Kálmán, az ezer gond és elfoglaltság között is, mely egy,
                    vendégtől pezsgő ház urát terheli, szakított ki magának annyi időt, hogy a
                    beregi pusztára átrándúljon, s Bergéket személyesen meghívja, Leónát legalább a
                    kápolna felszentelésének ünnepélyére, férjét a szenvedélyes lovast a falka utáni
                    vadászatokra. Leóna a látogatást későbbre, midőn úgymond, a ház ismét csendes
                    lesz, halasztotta; Berg megköszönte a szives meghívást, bár ezzel élni esze
                    legtávolibb ágában sem fordúlt meg. Összekelésök óta titkos - szavakban soha, de
                    tettekben önkényt nyilatkozó, egyesség állt fenn közöttök, hogy a lehető
                    legszűkebb magánkörbe vonúltan fognak élni. Leóna mind saját helyzetét, mint
                    férje benső óhajtását az okos nők saját tapintatával fogta fel, s ha ösztönszerű
                    vágyai, lelkének a verőfényes hazába visszatörekvő fecskéi, emelgették is néha
                    könnyű szárnyaikat, lecsillapítá a nyugtalankodókat, s óvakodott a kis
                    küzdelemnek legkisebb jel által is kifejezést adni.</p>
                <p>Mily sajátságos harcztere a jó és rossz ellentétes befolyásának a gyarló emberi
                    lélek! Mily gyenge arra, hogy önmaga előtt is leplezett vágyát, szomját
                    kielégíteni, vagy ismert hatalmát gyakorolni - akaratlanúl feltolakodó eszméje
                    ne jőjjön! Egy psycholog azt a tételt állítá fel, hogy ha egy chinai mandarin
                    vagy eskimo halász élete attól tétetnék függővé, hogy halálára egy tőle ezer
                    mértföldre lakó valaki - csak átfutólag is gondoljon, s e hatalmát tudná az
                    illető: az a szegény eskimo vagy mandarin csakhamar szörnyet halna...</p>
                <p>Leóna benső meggyőződéssel mondá rokonának Melanienek, hogy «ha százszor jönne is
                    a világra, mind a százszor csak az ő becsületes, figyelmes, derék Lajosa neje
                    kivánna lenni» - s mégis e nap óta lelke öntudatlanúl alkotott légvárakat s
                    elrévedezett az eshetőségekre, melyek őt a mostaniaktól merőben különböző
                    viszonyok közé helyezhetek, ha a belga Nábob néhány évvel hamarább hunyja be
                    szemeit. Majd fényes teremben látta magát, melynek légkörét elegans öltözékek
                    suhogása, terjengő édes illat-ár s élénk társalgás vidám zaja oly büvöletessé
                    teszi, a melyben oly emelő annak tudata, hogy ennyi szépség, ennyi pompa közt a
                    hódolat tömjéne felénk száll; majd ismét a tenger habfodros hintájára vitte őt a
                    képzelet, a nápolyi öbölbe, hol egykor mint növendékleány atyjával fordúlt meg -
                    körüle száz halászhajó fehér vitorlája dagad, Ischia most kezd kibontakozni a
                    reggeli köd kékes párázatából, míg a könnyű deli yacht vígan repűl, s ő férje
                    karjára támaszkodva áll a fedélzeten, s e férj egy - határozatlan képzeleti
                    alak, de nem Berg Lajos... Leóna ilyenkor rajtakapva magát az eszmék
                    csapongásán, megrázta szép fejecskéjét, foglalkozást vagy társaságot keresett, s
                    szívesebb volt férjéhez, mint talán a közelebbi félóra előtt.</p>
                <p>Épen hasonló képeket színezett ki a rajongás művészi ecsetje egy októbervégi
                    délelőtt, melyen a park gloriettes dombjáról az előtte elterülő őszi tájképre
                    merengtek ki a sötétkék szemek - midőn ezek tekintete egy lovas körrajzain akadt
                    meg, ki kezében tartott kalapjával feléje integetni látszott. Férjét ismeré fel,
                    s egy kőpadra állva kendőjét lobogtatá, jelül, hogy szemeik találkoztak. S
                    találkoztak-e gondolataik is. Alig. Leóna férje meglátásakor ép azon
                    önkény­telen tünődéséből riadt fel, mily változatosan folyhatnak Szentgyörgyön
                    az órák, mily mulat­ságosak lehetnek ugyanazon vígjáték próbái, melyben egykor
                    az udvarhölgyet ő, s a fiatal spanyol követet Kisteleki Béla adta; a szenvelgő
                    Julia grófné bizonyosan gyengén játszandja e kedves szerepet, mily érdekes volna
                    ezt látatlan látni - s így tovább és tovább; míg a réten lovagló Berg Lajos neje
                    jól ismert alakját a gloriettes dombon fölfedezve, elégülten gondolt arra, hogy
                    Leónája a zajos élvüző világot, a «hiúság vásárát» ép oly kevéssé nélkülözi,
                    mint ő maga. S a mily boldog volt e hitében, oly határtalan lett volna e
                    gyanútlan s minden áldozatra képes lélek nyugtalansága, ha csak puszta sejtelem
                    is veti reá árnyát, hogy az imádva szeretett nő keble mélyén van egy rejtegetett
                    ür, mely az igénytelen állású ember kezének elfogadásával maradt betöltetlen.
                    Így azonban, saját érzületéhez - melynek szerelme volt egész világa - mérte
                    Leóna szívvilágát, s örült, hogy neje nem vágyik vissza az előkelők légkörébe,
                    hol valamely szeszélyes grófné «elvágó» pillantása, egy mellőző mozdulat vagy
                    hidegebb szó, keserűen emlékeztethetné őt a Berg névvel elfogadott társadalmi
                    különbségre. S csakis nejét féltette ő ilyszerű megalázástól; azt, hogy
                    kicsinylőleg nyújtsa egy ujját az «amice Berg»-nek a nagyúri gőg: mosolyogva
                    tudta volna tűrni az önérzetes férfiú higgadt nyugalma.</p>
                <p>A réten, melynek dércsípte fűszálairól a csillogó harmatot nem birta még
                    felszárítani a késő őszi gyenge nap, munkások csoportja ásót, kapát, csákányt
                    forgatott, csatornamedret ásva, mely egy posványos terűlet vizét a közeli
                    patakba csapolja le. Berg, miután a dombhoz annyira közeledett, hogy Leónának
                    pár üdvözlő szót kiálthatott, egy utolsó kéz-intéssel a munkásokhoz vágtatott
                    vissza s a mint a messze terülő síkon eltekíntett, a kissé hullámzatos térnek
                    egy hajlásán több lovast látott felmerűlni. Távol voltak még, mert eleinte csak
                    számu­kat - négyet elől s kissé hátrább elszórva ötöt - lehetett kivenni; az
                    iram azonban sebes lehe­tett, mert gyorsan közeledtek, s nemsokára a vörös
                    kabátok közt egy hosszan lefolyó fekete öltöny s fölötte a kalap mellől
                    hátrahajló magas fehér toll is látható lett.</p>
                <p>- Ezek a szentgyörgyi rókavadászok s közöttök a bátor amazon bizonyosan Irma
                    grófné; - mondá magának Berg s megállított lovát a kibontakozó vadászjelenet
                    felé fordítá.</p>
                <p>- Oh, oh - szólt ismét kis vártatva - róka koma valami ügyes cselvetéssel
                    menekült s William az elveszett szimatot keresteti!</p>
                <p>A hajtásba csakugyan szünet állt be, s míg a lovasok egy csomóba gyűltek, a
                    falkár vizsga­körre vezeté a kopókat. Ezek egyike nemsokára jelezett, majd más
                    kettő csatlakozott hozzá s megindult a feltalált nyomon, vele a többi s utánok a
                    lovasok vereslő mezőnye - el, távolabb és mindig távolabbra, míg Berg csak
                    annyit láthatott, hogy az iram ismét csendesűl, s a lovasok egy pont körül
                    gyülekeznek, melyet ő - tájismereténél fogva, gazos nádas helynek tudott.</p>
                <p>- A róka bizonyosan e rejtben kereste menhelyét; gondolá - ha innen kiugrasztják
                    s nem a pataknak veszi irányát, menthetlenűl veszve van -</p>
                <p>- Tally ho! gone away! hallszott ekkor a távolból, s mindjárt reá harmincz
                    kopótorok vegyes hangú csaholása, a feltalált és szemrehajtott róka
                    halálharangjaként. A vörös kabátok perczről perczre közeledtek a beregi tanya
                    felé; már-már a dühösen hajtó falka, sőt az előtte elnyújtott vitorlával futó
                    róka is látható lett, a mint a csatorna mentében jött, de az ásót kapát emelő
                    munkások ujjongatására irányt változtatva, átkelt az árkon. Berg felállt
                    kengyelében, s a jó lovas érdekeltségével nézte a vadászatot.</p>
                <p>- Ezt szépen ugrották mindannyian! mondá midőn a kilencz lovas a csatorna nyolcz
                    láb széles árkán - csaknem egyszerre szöktetett át. A róka azonban térelőnyt
                    nyert, mert egy darabig az árokban futva, ebből oly meredek helyen szökött fel,
                    hol a nehezebb testű kopók nem követ­hették - s most egyenesen a pataknak
                    tartott; a szimatját tartó falka, kissé elmaradtan utána.</p>
                <p>- A patak kiszáradt medre probára teendi a lovat és a lovas szivét! - mondá egyre
                    feszülőbb érdekkel Berg, ki az akadály nehézségét nem annyira a meder tíz lábnyi
                    szélességében, mint abban látta, hogy az innensőnél magasabb túlsó part meredek
                    esésű. Az ugrás veszélyességét a vadászok is helyesen ítélték meg, mert nagyobb
                    részök - alkalmasint a hölgylovast óva a merénylet lehető rossz sikerétől - a
                    falka nyomától eltérve, egy híd felé lovagolt, mely ép a beregi park alatt
                    vezetett át a patakon. A falka után egyenes vonalban csak négyen maradtak: a
                    falkár, az ostorász és két úrlovas. A róka csakugyan átment a patakon, át a nem
                    tágító falka is - és most - -</p>
                <p>- Bravo! bravo! bravo! - kiáltá háromszor egymásután Berg, a mint három lovas
                    határozott merész szökéssel a túlparton ugrott le. Következett a negyedik, de ez
                    vagy nem elég erélylyel szedte össze lovát, vagy a ló számítá rosszúl az ugrást,
                    mert hátsó lábait a túlpartnak annyira legszélén tette le, hogy az omló marton
                    egyensúlyt vesztve, hanyatt bukott vissza a mederbe.</p>
                <p>Berg szágúldva sietett színhelyéhez a bukásnak, melyet se a távolibb hídra
                    kerülők, se a vadászatot első sorban követők nem láthattak. A tajtékzó vadászló
                    remegve állott a roppant esés után a most csekély vizű patak medrében s okos
                    szemekkel nézett gazdájára, ki az innenső part szélére visszavetve, eszméletlen
                    hevert a fövenyes talajon. Néhány maroknyi víz, s a halántékok dörzsölése
                    azonban föléleszté az elájúltat. Felűlt s azt mondá, hogy rendkívül nagy
                    fejzúgáson kívül semmi bajt nem érez. De midőn Berg segélyével a felállást
                    kisérlé meg, nagy fájdalom miatt szinte felkiáltva hanyatlott vissza. Egyik
                    lábát nem birta mozdítani. - Itt gyors segélyre lesz szükség - gondolá Berg, s
                    felugorva a patak partjára, a munkásoknak hívólag intett - s a néhány percz
                    múlva odaérkezetteknek meghagyá, hogy négyen - a fekvő dereka alá tett s ott
                    összefogott kezekkel emeljék fel s a majorlakra hozzák be a sérűltet. A félfekvő
                    helyzetben történt fölemelés új fájdalomhangokra adott alkalmat, de a menet
                    végre megindúlt, s míg a munkások egyike a gazdátlan lovat vezette, Berg kellő
                    rendelkezések végett előre vágtatott.</p>
                <p>Leóna a gloriette mellől a bukást nem látta ugyan, mert figyelmét ép e
                    pillanatban a hídra térő, s így a park felé közeledő néhány lovas, különösen a
                    lovas hölgy foglalta le: de mint később férjét a patakhoz vágtatni, a munkásokat
                    hívni, ezeket a mederből kézen emelt teherrel kiemelkedni s rögtön erre férjét
                    haza felé száguldani látta, balsejtelemmel sietett le a dombról, s ép akkor ért
                    a háztornácz elé, midőn férje a kertudvarra benyargalt.</p>
                <p>- Ispán úr, rögtön fogasson be négy lovat - szólt még a nyeregből, a déli
                    harangszóra épen hazatért gazdatisztjéhez - s maga menjen be Bogyoszlóra a
                    doktorért. Mondja, hogy siessen és sebészi műszereket s talán nadályokat is
                    hozzon magával. A jégveremből jeget küldjön a kulcsárné, talán borogatásokra
                    lesz szükség. - Te pedig Marczi vezesd meg s aztán dörzsöld le Bársonyt, -
                    mondá, miközben leszállt a paripáról, s ezt a lovásznak átadá.</p>
                <p>- Az Isten szent nevére! szerencsétlenség történt? - kérdé szorongva Leóna.</p>
                <p>- A szentgyörgyi rókavadászok egyike bukott fel a patak medrében; hiszem és
                    remélem, a baj nem lesz igen nagy - felelte megnyugtatni akaró szándékkal Berg;
                    - mindenesetre azonban vendégünknek gondos ápolásra s teljes kényelemre lesz
                    szüksége; talán a könyvtár melletti szobában helyezhetnők el?</p>
                <p>- Azonnal intézkedem - - de ki ezen önkénytelen érkező vendég?</p>
                <p>- Épen a minap emlegettük őt, kedves feleségem; régi s rég látott ismerőnk: báró
                    Kisteleki Béla.</p>
                <p> </p>
            </div>
            <div type="chapter">
                <head>V.</head>
                <p>A baj nem volt oly nagy, minőnek első pillanatra látszott; az agyrázkódásnak,
                    csendes nyuga­lomban töltött pár nap után, nem lett veszélyes következése, a láb
                    sem szenvedett törést vagy ficzamodást, csupán zuzódást a lónak reá esett egész
                    súlya által. Harmadnapra már ismét jókedvű volt ágyában Kisteleki, s fogadhatta
                    a hogyléte iránt naponként tudakozódó Szent­györgyi gróf látogatását; hatodnapra
                    felkelt s egyfelől Berg karjára, másfelől botmankóra tá­masz­kodva, bemehetett
                    Leóna termébe megköszönni a rokkant hős iránti legszívesebb gondos­kodást.</p>
                <p>Az első találkozáson a doctor is jelen volt, s magában nem győzte eléggé bámulni
                    azt az elfogulatlanságot, melylyel Leóna kezet nyújtott vendégének; azt a nyájas
                    hangot, mely csak a részvétteljes háziasszony szivességét tolmácsolá; azt a
                    nyílt tekintetet, melynek sugarában nem volt különbség, ha a sötétkék szemek a
                    doctorról a báróra, vagy viszont ennek megsápadt vonásairól a figyelő kis
                    emberre tévedtek. Sőt ha a két régi ismerős valamelyikének visele­tében volt
                    némi elfogultság észlelhető, úgy azt inkább Kistelekiében tapasztalta a doctor;
                    vidámságában volt valami erőltetett, szavaiban feltünt a keserédes, s a merész
                    világfi hangja néha pillanatnyi zavarban reszketett meg, vagy szemei hirtelen
                    más tárgyat kerestek, ha a Leónáéval társalgás közben találkoztak. Szóval, a
                    báróné minapi mély elpirulásával, mai csaknem közönyös nyugalmát sehogy sem
                    birta összhangzásba hozni a doctor, s ez annál inkább meglepte őt, mert
                    időközben a Szentgyörgyön mulató Kartaytól, kit ép e czélból ügyes beszédbe
                    font, gyanúja megerősítését hallá; Kartay pedig az egész aristocratia családi,
                    összeköttetési, pénz- és belügyi viszonyait könyv nélkül tudta, mint egy élő
                    «peerage» és «chronique scandaleuse» egy kopott kötetben.</p>
                <p>- Hála az égnek! - gondolá a doctor - itt nincs veszedelem. Ifjuság: bolondság; a
                    szenvedély elpárolgott, az ész higgadtsága növekedett, aztán Leóna szereti
                    férjét, s a szeles fiú nem fogja e derék pár nyugalmát zavarhatni.</p>
                <p>- Hála az égnek! - gondolá Leóna - nyugodtabb vagyok, mint hittem a perczben,
                    midőn e bohó szív oly erőszakosan dobbant meg a hírre, hogy Kisteleki e fedél
                    alatt napokat fog tölteni. A varázsnak vége, s én oly elfogulatlan vagyok
                    irányában, mintha sohasem találkoztunk volna. Oh mily kevéssé ismeri magát az
                    ember!</p>
                <p>Oh mily kevéssé ismerte magát Leóna. Nyugalma, bár az nemcsak mások, hanem önmaga
                    előtt is természetesnek tünt fel, csak - úgyszólván magára vitázott volt.
                    Akarta, hogy a múlt végkép feledve, s a varázsnak vége legyen, és rettegett
                    attól, hogy felindúlásának nem fog ura lehetni, hogy zavarát mindenki arczáról
                    fogja leolvashatni. S ez hihetőleg meg is történik, ha Kisteleki váratlan lép
                    elébe, vagy ha érkezését egy órával - egy nappal elébb tudja is; így azonban az
                    első három nap alatt, melyen a beteget nem látta, annyit hallott s volt
                    kénytelen maga is beszélni róla a doctorral, férjével, a szentgyörgyi
                    látogatókkal, hogy fokonként meg­szokta a leendő találkozás eszméjét. S midőn
                    azt tapasztalta, hogy hiszen el nem árult izgal­máról senkinek sincs sejtelme,
                    hogy éje nem is álmatlan, s nappala kevésbbé ábrándszövő mint ezelőtt; midőn
                    tapasztalta, hogy a Kisteleki név említésére se pír nem lepi arczát, se szivében
                    nem lüktet sebesebben a vér, sőt férje s az egész világ előtt a legkisebb
                    feszély érzete nélkűl tud róla szólani: a megszokást erőnek, s az
                    illemparancsolta önuralmat nyugalomnak tartva, oly győzelmesen esett át az első
                    találkozás félóráján, hogy a varázst délibábként csak távolból bűvölőnek, de a
                    közellét által végkép feloszlottnak hitte.</p>
                <p>S e csalódás volt az oka, hogy szilárdnak vélt gyönge keblét nem vértezte fel az
                    ész s vigyázat aczéljával, s midőn az álnokúl visszalopódzó szenvedély
                    csábhatalma mind nagyobb és nagyobb tért foglalt védetlen szivében, ő a hullámok
                    ringató játékának a biztosság ama csalérzetével engedé át magát, hogy hiszen
                    csak tőle függ a partra visszalépni, s véget vetni az ártatlan játéknak. És oh
                    mily vonzó, mily édes volt e játék, mily ellentétben állt napjainak eddigi -
                    minden hevélyt nélkülöző egyhangúságával! Emlékezhetni a régi körről,
                    ismerőkről, napokról, eseményekről; beszélhetni hangján ama fesztelen könnyűded
                    modornak, mely az aristocratia társalgását oly kellemessé, s az egymás iránti
                    viszonyt oly rokonilag meghitté teszi; teljesíthetni s másrészt elfogadhatni
                    azon apró figyelmeket, melyekkel a szives házi­asszony a beteg iránt s ez
                    bármely nő iránt tartozik - mi rosz van ebben? - gondolá; csak nem lehet merev
                    és hideg vendége iránt, hiszen így inkább elárulná azt, hogy a múlt és jelen
                    közt mesterséges korlátot igyekszik vonni. Ilyen volt a fejlődő lelki dráma
                    kezdete.</p>
                <p>De Kisteleki nem az az ember volt, ki szenvedélyének vagy kedvteléseinek határt
                    szabni, s ön­magában a lelkiismeret szemeivel körűltekinteni megtanúlt vagy
                    akart volna. Leónát kalandos életének ezer változatában, a párisi ballerinák
                    utáni sport s a termek intriguejéi között rég elfeledte ugyan, midőn azonban a
                    véletlen e nő közelébe hozta, ki múltjának egyetlen erős és tiszta lángú
                    szerelmét kelté fel, úgy tetszett neki, mintha a több év előttiek csak tegnap
                    történtek volna, s mintegy dermedtségéből feléledt szenvedélye mohón vágyta a
                    bécsi boldog idő folytatását. Javulása első napjaiban folyvást ezzel
                    foglalkozott, s tetszett magának az első találkozás jelenetének előre
                    elképzelésében, mint fogja majd a zavarát alig palástolható Leóna kerűlni
                    szemeinek bús tekintetét s ebben a titkos vádat, hogy íme - mire ő egész hű
                    szivét visszahozta, ez feledve s álmodott boldogsága szétzúzva van. A jelenet
                    azonban egészen máskép ütött ki, s Kisteleki elfogúlatlannak és nyájasnak - de
                    épen azért iránta közönyösnek s házas életében boldognak találva a szép
                    asszonyt: annyira kiesett fölvett szerepéből, hogy szinte maga jött zavarba, s
                    kettősen érzé, hogy a sötétkék szemek reá a régi hatalmat gyako­rolják. Annál
                    inkább sérté a rouè hiúságát Leóna derűlt nyugalma, s percz alatt fogamzott és
                    ért meg agyában az elhatározás, hogy régi jogairól nem mond le.</p>
                <p>Midőn azonban a gyakori együttlétnek mindig meghittebbé váló óráiban, egy-egy a
                    régi boldogságra vonatkozó emlék fölmerűlésekor Leóna lesütő szemeit, s hangja
                    hirtelen elakadt; midőn Kisteleki a hangjegyek közül Chopin mazúrjait vagy Weber
                    concertjét kereste ki, s Leónának kényszerűleg kellett emlékeznie, mennyiszer s
                    mily édes érzelmek közt játszották egykor négy kézre ezt vagy azt, midőn ismét
                    együtt zongorázva kezeik néha érintkeztek, s Leóna ez érintésnek régi
                    villanyszerű hatására megrezzent; midőn egy albumot forgatva, ebben a brühli
                    Liechtenstein várrom vidékére nyitottak, melyet Béla rajzolt, s most suttogó
                    lágy hangon kérdezé Leónát: emlékszik-e még az e romnál töltött nyári estre?
                    midőn a sonnambulai párdalt annyi év múlva újra elénekelték, s Leóna hangja most
                    már nem a dal elején, s nem a nagy közönség előtti elfogultságból, mint valaha a
                    franczia követ estélyen - hanem benső felindulás miatt annyira reszketett, hogy
                    az éneket be sem végezhette; midőn erre Kisteleki a zongorához ülve, ugyanazon
                    dalműből az «O perchè non posso odiarti»-t oly hévvel énekelte, s könnyfátyolos
                    szemeit Leónára emelve, ez a szobát magával keringeni érezé: végre, midőn Leóna
                    jól tudta már, hogy férje jelenlétében a vendég iránt közönyös viseletet
                    negélyez, s mind ő, mind Kisteleki óvatosan kerül minden tárgyat, minek említése
                    valamely közös emlékre vezethetne: - ekkor kezdett csak arra eszmélni, hogy
                    veszedelmes és - - bűnös játékot űz. Bűnöset? kérdé benne rögtön a gyarló emberi
                    lélek dæmona, mely a szív kedvencz gyöngeségeit szépíti, menti, beczézi. S mi
                    bűn van abban, ha legszentebb érzelmeim világának képei szűzi keretben fel-fel
                    vonulnak előttem? Hiszen azért férjemhez hű vagyok, gondolatban sincs megszegve
                    tartozásom; miért húnynám be szemeimet múltamnak perczre visszatérő boldogsága
                    elől? Aztán Kisteleki pár nap múlva úgy is távozik s akkor mindennek és - örökre
                    vége! E gondolatnál könnyekbe tört ki, s éji vánkosába rejté fejét. A
                    mælstrom-örvény mind szűkebb gyűrűzetbe sodorta őt.</p>
                <p>És Berg Lajos? Gyanútlan becsületes lelke távol volt attól, hogy a kétkedésnek
                    csak árnyával is szentségtörést kövessen el a nejében helyzett feltétlen bizalom
                    ellen, sőt örűlt, hogy egy régi ismerős mulattató társasága Leónájának
                    szórakozást nyújt. Ő anélkűl, hogy tüzetesen gon­dol­kozott volna erről,
                    Kistelekit oly könnyelmű ficzkónak tartá, ki bohó ötleteivel s egy tárgyról
                    másra gyorsan ugráló csevegési ügyességével egész társaságot is képes
                    derűltségre hangolni, de a kinek se szive, se esze, se jelleme nem tarthat
                    igényt komolyabb becsűlésre. Gondolatban sem mérte magát véle össze, és
                    erkölcsileg sokkal alantabb állónak tartá, hogy sem bármely érzelmes okos nőre
                    nézve veszélyes lehetne. Az erő, a jellem önérzete volt ez, a léhaság a
                    sem­miség irányában. Legkisebb aggodalom nélkül hagyta tehát őt Leóna termében,
                    vala­hányszor napi gyalogsétáira, vagy lovagolni ment ki. És mégis, Kisteleki
                    hosszabb ittléte kellemetlenül nyomta őt, mert bántotta s bizonyos feszt idézett
                    elő a báró gondtalansága, melylyel a fogadói játék-éjet és tartozását soha sem
                    említé s Bergnek - ki saját házában a kényes ügy kezdeményezésétől vonakodott -
                    nem nyujtott alkalmat a nevével beirt fehér lap visszaadására vagy
                    megsemmisitésére. «Ha ő feledi, s mintegy nem is történtnek tekinti a dolgot, én
                    nem fogom neki említeni» - gondolá Berg, ki az ötvenezer forint visszafizetésére
                    soha sem, s most annál kevésbbé számolt, mert időközben a doctortól hallá, hogy
                    Kisteleki Párisból visszatéret utolsó ősi birtokát is eladta, s adósságai
                    kifizetése után tiz-tizenkétezer forintot tehet - tárczájában hordott összes
                    vagyona.</p>
                <p>A csaknem naponként ellátogató doctor szívből gyülölte Kistelekit, s érzelme nem
                    is maradt viszonzatlanúl. Az élelmes kis ember a gyanú éles látásával fedezte
                    fel a Leóna kedélyében napról-napra növekvő háborgást; de minden, a mit tehetett
                    abból állt, hogy a báró láb-baját a valónál csekélyebbnek s gyógyulását
                    előrehaladottabbnak mondá csak azért, hogy a beregi pusztán mulatás ürügye
                    megszűnjék; mig viszont Kisteleki e cselt átértve, lábfájdalmát a valónál
                    nagyobbnak állitá, a botmankó használásáról épen ezért nem mondott le s átkozta
                    magában a szemfüles doctort, kinek argusszemeit menthetlenűl magán találta,
                    valahányszor, a kevésbbé óvatos másodperczekben, tekintete Leónáéval a
                    kelletinél hosszabban olvadt össze, vagy ha egy album, hangjegy, patience-kártya
                    vagy egyéb csekélység átnyujtásakor - kezeik érintkezését észrevétlennek
                    hitték.</p>
                <p>A sérülés napja óta így folyt le két hét; Kisteleki végre kénytelen volt letenni
                    mankóját s meg­köszönni a háziurnak annyi szivességét. Egy este a kandalló
                    előtt, másnap délelőttre lőn kitűzve távozása akkép, hogy Berg maga viendi
                    vissza, s adandja át a szentgyörgyiektől két hétre lefoglalt vendéget.</p>
                <p>Berg Lajos korán kelő ember és szenvedélyes gazda volt. Rendesen naponként, mire
                    a reggelihez összegyűltek, ő már egy-két órai lovaglásból vagy gyaloglásból tért
                    meg. A Kisteleki elutazására kitűzött napon is korán kiment már, s ez utolsó
                    reggelen tűnt fel neki Leóna viseletében egy - nem gyanúra még, se kételyre,
                    hanem érthetlen s mindenesetre kellemetlen talányra okot adó mozzanat.</p>
                <p>Hosszu sétájából sietve tért haza felé, midőn a park egy kis nyilasán át, mely
                    több száz lépésnyi távolságból ép a lak homlokzatát mutatta, az oszlopzatos
                    tornácz előtt Leónát és Kistelekit látta egymás mellett sétálni, s a
                    kézmozdulatokból itélve, beszélgetni. Ennél semmi sem lehetett természetesebb; a
                    ma elutazandó Kisteleki korábban kelve elébb jelent meg; vagy talán ő késett
                    volna el s várat magára! Valóban, mindjárt kilencz az óra. - A kertudvarra érve,
                    ott senkit sem talált, se a tornáczon, se az ebédlőben, hol a reggelire terítve
                    volt. Pár percz mulva Leóna jött s szives csókkal üdvözölve férjét, kedves
                    csengésű hangján kérdezte, hol s merre járt. Mindjárt erre más ajtó nyilt, s a
                    belépő Kisteleki: «Jó reggelt! jó reggelt bárónő!» szavakkal kezet nyújtott
                    Bergnek és Leónának, mint a kik tegnap óta most látják egymást először. És Leóna
                    nem figyelmezteti a tévedésre, hogy hiszen csak az imént beszéltek, sétáltak
                    együtt? - s természetes modorral viszonozza a köszöntést... Berg szédülni érzé
                    fejét. Vagy tán szemcsalódás lett volna? Nem, nem; tisztán, világosan látta
                    imént nejét és vendégét a tornácz előtti kerti úton. Mi ok lehet ennek
                    eltagadására? Esze megállott.</p>
                <p>A reggelizés s a reá következett óra szokottnál bágyadtabb s akadozó társalgás
                    közt mult el - Berg sehogy sem birt megválni a megfejthetetlen kis árulás
                    eszméjétől, minőt az ő mindig egyenes; nyilt és őszinte Leónájától még soha sem
                    tapasztalt. Tíz órakor a fogat előállott. Kisteleki bucsúzott s a folyvást
                    tépelődő Berg, csak pár óra múlva, midőn az események a talányt borzasztó
                    gyanúvá érlelek, eszmélt e bucsúzás apró körülményeire. Most, távozó vendégét
                    felsegíté a hintóba, melléje ült s az útközben néhányszor megkisérlett
                    beszélgetés minduntalan fennakadt.</p>
                <p>Hallgatag, csaknem komor hangulatban érkeztek Szentgyörgyre. - Az urak mind a
                    nyúl­kopókkal mentek ki a csávási tanya felé, - jelenté a komornok - a
                    méltóságos grófné az ablakból látta nagyságtok érkezését, s a virágcsarnokba jő
                    le elfogadni. - De Kisteleki újra beállt lábfájdalom oka vagy ürügye alatt
                    szobájába vonult, s így Berg egyedűl ment a lanyha légű virágcsarnokba, melynek
                    márványkoczkás talaját most vastag puha szőnyegek fedték. Melanie grófné jöttét
                    várva, mindjárt a benső bejárásnál egy karszékbe ereszkedett, mely néhány
                    kádasnövény sürű lombozatától eltakarva, kis lugost képezett. E rejthely mellett
                    csigalépcső vezetett le a felső emeletről.</p>
                <p>Alig foglalt itt helyet, midőn a kastély homlokzatának alsó részét elfoglaló
                    csarnok előtt lódobogás és kavics recsegése hallatszott, a mint ezt érkező és
                    megálló paripák patkói tiporták. A kivűlről nyiló ajtó feltárult és -</p>
                <p>- Ah ça! Kisteleki végre tehát megérkezett a kellemes fogságból! - szavakkal egy
                    nő lépett be, ki bal kezében lovagostorát, a jobban pedig hosszan lefolyó
                    lovagöltönyének uszályát tartotta.</p>
                <p>- Gyógyult fővel, de alkalmasint annál betegebb szivvel! - szólt Irma grófné
                    kísérőinek egyike.</p>
                <p>- Pedig a recidiva veszedelmes! - jegyzé meg a második, kit a szoborként helyéhez
                    tapodó Berg - hangjáról Kartaynak ismert fel.</p>
                <p>- S a szép Béla valóban képes lehetett egykor komoly lángokra? - kérdé nevetve a
                    lovagnő.</p>
                <p>- A «komoly» szó gyönge, grófné, - felelte Kartay éles hangja; - őrült, valóságos
                    őrült volt ő szerelmében; e szivviszonyt Bécsben mindenki nyílt titokként
                    beszélte; én akkor még a gárdánál szolgáltam s Béla nem is tagadta előttem, hogy
                    roppant esztelenséget fog ugyan elkövetni, de elveszi Leónát; szerencséjére vagy
                    szerencsétlenségére azonban a közbejött események - -</p>
                <p>Berg e pillanatban vállának érintésére rezzent fel - a csigalépcsőn leérkező
                    Melanie grófné ruhájának suhogását nem is hallá, annyira leszögezé figyelmét a
                    verandában folyó beszéd.</p>
                <p>- Itt van ön ritka madár? - szólítá meg a grófné - jöjjön csak, adjon számot,
                    miért oly fukar látogatásaival, miért nem hozza el Leónát?</p>
                <p>Berg gépileg kelt fel és követte Melaniet a virágcsarnok előterébe, hol a beszéd
                    rögtön másra fordult, s Irma comtesse előadta, hogy az első nyúl elvesztése után
                    nem volt kedve második futamra a csipős szélben, testvére és Kartay pedig oly
                    szívesek voltak haza kisérni őt a vadá­szatról, s megérkezvén hallották a
                    komornoktól, hogy Berg úr visszahozta az invalidust. Hogy van a kedves - kedves
                    Leóna? - kérdé melegen Irma.</p>
                <p>Berg parázson állt, szórakozottan beszélt s félóra mulva a világ legnyugtalanabb,
                    legizga­tottabb kedélyű embere kocsizott vissza a beregi puszta felé.</p>
                <p> </p>
            </div>
            <div type="chapter">
                <head>VI.</head>
                <p>Most már tisztán állott előtte a tornácz előtti találkozás eltagadásának oka. S
                    több mint valószinü, hogy ezen alakoskodás nem az első volt. A felzaklatott
                    gyanú forgószél gyanánt vitte vissza emlékét a közelmúlt napok eseményeire, s az
                    akkor fel sem tűnt apróságok hirtelen színt, testet, sebző élt nyertek. Tehát
                    nem csupán aristocraticus szokásból nevezték egymást keresztnéven, s ha a Béla
                    és Leóna után a «bárót» vagy «bárónőt» néha csak hirtelen kapták oda: e
                    rangczímzés az egyedűllét meghitt óráiban bizonynyal elmaradt. Tehát a
                    Kis­telekin eleinte észrevehető elfogultság nem - mint hitte - a pénzbeli
                    kötelezettség nyomasztó érzésén alapúlt. Tehát Leóna még e mindenben jártas
                    világfinál is ügyesebben tudott színlelni, midőn Kistelekit csak a vendéget
                    megillető nyájasság - de különben a közöny látszatával fogadta; és színlelt
                    akkor is, midőn később előtte - férje előtt, az első nyájasság helyett csaknem a
                    hideg egyhangúság felvett szerepét vitte a vendég irányában. Tehát a brühli
                    várrom rajza, melyen a vadvirágok közé oly elmésen van rejtegetve az
                    összefonódott BL betű «Bélát és Leónát» jelent. Tehát a sonnambulai párdal régi
                    boldogság viszfénye gyanánt vetett Leóna arczára kigyuló pírt. Tehát - tehát -
                    és ezer gyötrő következtetéssel kínozta magát a hánykódó lélek, visszamenve a
                    végzetteljes két hét első perczétől az utolsóig, midőn a szokottnál halványabb
                    Leóna (s ő erre csak most eszmél!) a kevés szavú bucsúzás után oly hirtelen
                    fordúlt be a tornáczról, s be sem várta a hintó elrobogását. Tehát ezt csak
                    felindulásának elrejtése végett tette, s a hosszabb érzékenyebb bucsúzás már
                    elébb, az eltagadott reggeli találkozáson történhetett?!</p>
                <p>- Szentséges Isten! és ezt Leóna, az én angyali ártatlan Leónám tehette, kinek
                    szűzies tiszta lelkében, mint egy nyilt könyvben olvasni véltem! És mégis volt e
                    könyvnek egy rejtett lapja, melyen a hitszegés bélyegbetűje káromlássá
                    változtatja a szentirásul vett többi tartalmat! - Berg, a haza felé gördülő
                    hintó szögletében összerázkódott e lidércznyomású gondolatra, mely hivő nemes
                    szivének szent vallását kíméletlen marczangolta össze.</p>
                <p>A lombjaikat hullató magas fák közt ott fehérlett már a beregi lak, s túl rajta
                    az ősz leeresz­kedő ködében a park sűrű tömege felhőként sötétlett. Mily könnyű,
                    vidám, vágyó szívvel sietett máskor a kedvelt otthon felé - most halálszomorú
                    kietlen volt a táj; a hintóból szét­tekintő rettegett a megérkezés perczétől s
                    inkább vágyott az érzéketlenség örök honába.</p>
                <p>A hintó kerekei a kertudvar kavicsán recsegtek - Leóna évek szokása szerint a
                    tornáczra jött ki fogadni férjét. Berg Lajos, mintha őt magát nyomná a bűnsúly
                    érzete, alig mert nejére nézni; egy futó pillantással azonban látni vélte, hogy
                    Leóna arcza, vídámságot igyekszik rá erőltetni, nagyon halavány, s hogy szemei,
                    bár most kényszerű mosolyra állnak, iménti könnyek nyomait viselik. Berg az
                    önmagát fegyelmezni megtanúlt ember nyugalmával csendes szelíden kérdezé nejét
                    hogyléte iránt. Leóna csakugyan migraint panaszolt, mely miatt különösen homloka
                    és szemei szenvedők. Férje kérte őt, követelte, hogy tüstént szobájába menjen
                    nyugodni, mint ezt hasonló bajában mindig tenni szokta. Lelkét pillanatra
                    megkönnyűlni érzé, a mint engedelmeskedő nejét a mellékszoba ajtaja elfedé. Egy
                    felszakadó sóhajtással hosszan búsan nézett utána. « Szegény, szegény asszony!»
                    mondá keserves mosolylyal.</p>
                <p>A feladott ebédet majdnem érintetlen vitték ki előle; Szentgyörgyön bőven
                    reggelizett - mondá, hogy a cselédség előtt ne legyen feltűnő. Délután lovát
                    nyergelni parancsolta. Gyors­ügetve indúlt vágtatva tűnt el a lovász szemei
                    elől, ki este a lihegő paripáról habtajtékot s fölsebezett oldalairól vért
                    törült le. Berg feleségéről tudakozódott. A nagyságos asszony még délben
                    lefeküdt - mondá a szobalány - s épen most kezd aludni. Nyugalomra van szüksége,
                    maradjon kérem mellette; utasítá a leányt Berg s irószobájába ment, bezárta maga
                    után az ajtót, egy karszékbe vetette magát, s nyitott szemekkel órákig
                    mozdulatlan ült, míg a holdnak az éji ködön átszűrődő bágyadt fénye a szobát
                    félig megvilágítá. Felkelt ekkor s hajnalig járt fel és alá. Regények hősei egy
                    ily éj alatt rendesen megőszülnek - Berg nem őszült meg, de a mint az első
                    szürkület kétes homályában szemei esetleg egy tükörre tévedtek, visszadöbbent a
                    reá meredő idegen arcz dúlt vonásaitól.</p>
                <p>Komolyszelíd lelke, mint a nyugodt mély folyam, e kínos éj viharán szilaj
                    hullámokkal rohant egy ismeretlen végczél felé. A háborgás az eddig rejtett
                    mélyből majd a Kisteleki iránti gyűlölet iszapját, majd Leóna keserű szánalmát,
                    majd ismét az önvád késő szemrehányásait hozta a felszínre, a szétzúzott
                    boldogság sötét romjai közt. A fájdalom néha meg-megpihent a múltnak önkénytelen
                    feltoluló képein; mint a halálraítélt el-elmerűl a gyermekkor, a szülői ház, a
                    szerető anya mosolygó emlékébe, míg a szív egy kínos dobbanása az iszonyú valóra
                    riasztja. Berg lelki szemei előtt megjelent a szentgyörgyi kertben először
                    látott Leóna, kit ő a leggyöngédebb s legforróbb érzelmek összegével - mint
                    gyermek a beczéző anyát, mint apa az egyetlen leányt, mint erős férfi a
                    védelmére bizott gyönge hajadont - vakbuzgón, imádás­szerűen szeretett, kinek
                    boldogítására - szavakkal soha ki nem mondott, de a szív legbensőbb rejtekén élő
                    esküt tőn, s ki most ép oly boldogtalan, mint ő maga...</p>
                <p>Hogy is lehetett oly önhitt, hogy Leóna - hogy általában egy nő boldogításában
                    bízhatott? - kérdé gyötrelmes tépelődése. - De hát nem volt-e mégis boldog Leóna
                    a legutóbbi időkig? Nem, nem volt; mert nem szeretett, csak hagyta magát
                    szeretni; mert folyvást egy megfojtott szenvedély temetőjén járt; mert csak
                    kimélő részvétből színlelte a nyugalmat, mit az ő rövidlátása boldogságnak vett.
                    Mindegy! szólalt fel benne a természetes önzés, hiszen e hit üdvét alkotá, s ez
                    ma is élne még, ha Kisteleki - - - Be se végezte a rögtön csömörletessé vált
                    eszmét, s a szánandó koldusra gondolt, ki őrültségében magát királynak s fején a
                    kalaprongyot ragyogó koronának tartja. E perczben csak azt érzé, hogy Kistelekit
                    gyűlöli, hogy vérében nyomorúltan fetrengve szeretné látni. S nem érheti-e ezt
                    el? Csak tőle függ s a szerencsés esélytől. Kard vagy pisztoly, mindakettő jó
                    eszköz erre. De ezzel meg lesz-e oldva a csomó? Nem, csak az állati vad boszú
                    lel kielégítést; de akár Kisteleki, akár ő esik el, Leóna elől a megnyughatás
                    esélye is örökre elveszett.</p>
                <p>A boszú, a gyűlölet epéje fölött fokonként ismét az a mély fájdalomérzet nyert
                    uralmat, melynek tátongó örvényébe csak a föltétlen bizalmában csalódott szív
                    merülhet. Ösztönszerű törekvéssel keresett enyhülést, útat, módot, mely a körüle
                    összecsapó hullámokból kivezessen; kereste az elvesztett boldogságot, mint a
                    köznapi életben az elveszett kedvencz tárgyat többször is keressük szokott
                    helyén, bár tudjuk, hogy nincs ott, hogy többé meg nem találhat­juk.</p>
                <p>Gondolt arra, hogy Leónával gyöngéden, kíméletesen, a megbocsátó szív legkisebb
                    szemre­hányása nélkül fog szólani. Leóna szemeiből a megbánás könnyei törnek elő
                    majd, odaborúlva némán esd bocsánatért és - és - ő majd azzal a tudattal emeli
                    föl, hogy az áldozat övé, de megtagadott szerelmével másé a szív. Soha! soha!
                    inkább száz halál, mint Leóna kicsikart vallomásának könnyeit látni. E jelenet
                    örök válaszfal gyanánt emelkednék bánatos lelkeik közt.</p>
                <p>S e válaszfal nem fog-e ép úgy fennállani, ha e gyászos titok leple örökre
                    érintetlen marad? Ki tudja, a hegesztő idővel nem tér-e vissza - ha nem is a
                    mennyország, legalább a limbus nyu­galma? De nem valóbbszínű-e, hogy e feszült
                    viszony az idegenséget napról napra fokozand­ja, s Leónában hideg közönyt, végre
                    talán gyűlöletet fog kelteni álmodott boldogságának gátja iránt? Kisteleki újra
                    megjelen, s ő - a férj - a pokol kínjait ismételve szenvedi át...</p>
                <p>A szédűlt önfeledség egy rövid perczében arra is gondolt, hogy Kistelekivel
                    nyiltan fog beszélni, s a nevét viselő fehér lapra azt a kötelezést irandja,
                    hogy az aláírott soha sem közeledik... Keserű gúnykaczajjal lökte vissza a
                    megútált eszmét, s helyzete szánandóságát onnan mérte, hogy ily férfiatlan
                    nyomorúság csak egy másodperczre is mert előtte megjelenni, s őt menekvéssel
                    kínálni.</p>
                <p>Menekvés? lehető-e ez, s hol és mikép? A megsemmisülésben. Ez volt mindig az
                    utolsó következtetés, valahányszor a hánykódó hullámok egy-egy perczre feltűnő
                    szigeten átcsapva, tovább kavarogtak.</p>
                <p>S miért is keresem ón a menekvést? gondolá - hol van az megírva, hogy én boldog
                    legyek? szám­talan ember van, ki egy perczig sem volt az, de egyetlenegy sincs,
                    kinek boldogsága az én elrabolt üdvömhez volna hasonlítható. Telhetetlen szívem
                    mért lázongjon tehát a végzet ellen, melynek választottja voltam, habár az adott
                    üdvét egy csapással kárhozattá változtatta? Megesküvém, hogy Leónát boldoggá
                    teendem - s ha általam nem lehetett azzá, úgy esküm csak megsemmisülésem után
                    teljesűlhet. S e lehetőséget nem szabad elzárnom előle, kit önzésem és
                    önhittségem magammal rántott e meredélybe.</p>
                <p>De - emelkedtek a kételyek - teheti-e őt boldoggá e könnyelmű, jellemtelen
                    világfi? Vagy talán csak az én gyűlöletem süti reá a jellemtelenség bélyegét, s
                    bűneit a társadalom nem is tartja bűnöknek; hiszen közkedvességben áll,
                    szeretetreméltónak mondják, s csak én vagyok iránta igazságtalan, ki hitvány,
                    semmi embernek ismerem. És ezzel lehetne boldog az én - - az én Leónám? - Ezzel.
                    Mert szereti s a boldogság a szeretetben van.</p>
                <p>Az erős férfi meggörnyedt, megnyögött e gondolat irtózatos súlya alatt, de a
                    legyőzött kinban elhatározásának első csirája fogamzott meg.</p>
                <p>Mindegy - folytatá - csak boldog legyen; ki által, az mellékes dolog. Nekem nem
                    szabad útjában állanom, s ezért meg kell semmisülnöm, meg kell halnom - reá s a
                    világra nézve. Oh mily jó pihenés esnék a sírfenéken; egy golyó véget vetne e
                    tenger szenvedésnek, de az öngyilkos férj rémeszméje kisértő árnyként állana
                    Leóna minden lépte elé, s neki boldognak kell lenni, vagy legalább én tartozom
                    mindent elkövetni, hogy az lehessen. Nyomorult életem végzetes feladata ez. Ez -
                    és a boszú, ha a mennyei üdvösség csorbúltan hullana ki a reá méltatlan
                    kezéből...</p>
                <p>Az elhatározás e pontjára vergődve, csillapúlt a hánytvetett lélek, s a váltakozó
                    szenve­délyeknek a partokon túlcsapó hullámai lassanként egy mederbe kezdtek
                    összefolyni. A lemondás sírhideg medrébe, mely a sivár jelenből reménytelen
                    jövőbe visz. De mégis jövőbe, melynek - bármily színetlen és rideg, van
                    láthatára. S ő e láthatár szélén ott látta magát Texas egy jól ismert
                    prairiején, melynek földét az ő ekéje túrta fel először, s melynek földében
                    sírját más fogja megásni.</p>
                <p>Terve szálainak összevonása közt lepte meg a viradat. Csendesen ment ki ekkor a
                    hátsó udvarba, lovát felnyergelteté, s a lovásznak annyit mondott, hogy
                    Bogyoszlóra megy be, honnan csak este felé fog visszatérni.</p>
                <p> </p>
            </div>
            <div type="chapter">
                <head>VII.</head>
                <p>A megye központi városában Bogyoszlón lakó doctort nem az lepte meg, hogy Berg
                    ily korán (a doctor épen öltözködött) nyargal be udvarára, hiszen a korán kelő
                    gazda nem egyszer találta még ágyban: hanem meglepte őt a különben oly
                    életteljes vidám arcz halálsápadtsága, az ajkak körüli reszketegség s a maroknak
                    a szinte görcsös kézszorításkor érzett száraz forrósága.</p>
                <p>- Baj van? - kérdé röviden, balsejtelemmel szögezve Bergre szemeinek kémlő, de
                    részvétteljes tekintetét.</p>
                <p>- Nem gyógyszerért jöttem; - felelte csendesen az érkezett, s az ércztelen hang
                    tompasága még inkább megdöbbenté, s felvillant első sejtelmében megerősíté a
                    doctort. - Mára vendége leszek kedves barátom; - folytatá kis vártatva, - s
                    minden a mit kérek: pár órai háborítlan magány és irószerek.</p>
                <p>A doctor válasz helyett dolgozó szobája ajtaját tárta fel, s kézintése a benső
                    oldalon lévő zárra és kulcsra nyiltan jelenté, hogy e szobát egészen
                    rendelkezésére bízza. Ezzel betegei látogatására indult s körútjából - úgymond -
                    csak déltájban fog visszatérni. Meg volt győződ­ve, hogy Berg homlokán a nem
                    természetes derűlt, hanem erőszakolt marczona nyugalom borzasztó vihart előz
                    vagy követ; de sokkal jobban ismerte vendégét, s másrészt sejté is a
                    viszonyokat, hogy sem egyetlen kérdéssel is sértse a helyzet gyöngédségét. Mi
                    szándékot forgat Berg, nem képzelhette; de tudta azt, hogy a határozott lelkű
                    férfi lépése most egy vagy több élet sorsának koczkáját veti el - s tünődő
                    izgatottsággal, melyet betegei közül néhány észre is vett rajta, végezte
                    látogatásait.</p>
                <p>Mire haza tért, vendégét mellén összefont karokkal a szobában fel s alá járva, és
                    annyira elmerülve találta, hogy nem is tudott a vállán csicsergő szelid kanári
                    madárról, mely a szobában szabadon röpkedve, most a reá nem is ügyelő bús ember
                    válláról, hazaérkezett kegyurának feltartott kezére szállt. A kis madár barnás
                    búbja, s a doctor tömött szemöldjei - meglepő hasonlattal árnyalták el az apró
                    szemeket.</p>
                <p>Berg az iróasztalhoz vezette a doctort, s egy összehajtott és borítékba foglalt
                    iratra mutatott. A borítékra e három szó volt írva: «Berg Lajos
                    végrendelete».</p>
                <p>A doctort egyszerre mondhatlan aggodalom fogta el, s ennek első zavarában egy
                    kérdést merészlett, melynek félig enyelgő hangot óhajtott volna adni.</p>
                <p>- Tisztelt barátom - szólt - én az ön testi lelki ritka ép erejéről jót állhatok,
                    s ön mégis úgy tesz, mintha közelgő halálra - -</p>
                <p>- Vagy legalább mindazon emberi eshetőségre gondolnék, melyek hosszú útra készülő
                    előtt állanak; - vágott szavába csendes, de biztos hangon Berg, s kis szünet
                    után folytatá: - Amerikába útazom, hová régi kötelességeknek csak személyesen
                    lehető teljesítése szólít, s ki tudja - mondá a mosoly gyenge árnyával - nem
                    csap-e össze hajóm fölött az oczeán, vagy nem skalpoznak-e meg az indiánok? Ez
                    okból irtam meg végrendeletemet, melyet a központi hatóságnál fogok letenni.
                    Kérem jőjjön velem, mint a nevöket aláirandó tanúk egyike.</p>
                <p>Berg feleletet sem várva indult, a doctor szó nélkül követte; tudta, hogy
                    hamarább kimozdít helyéből egy sziklabérczet, mint ez embert egyetlen szó
                    nyilatkozására birja, ha bizalma nem önként tárul fel. A tanúk aláírásával
                    megerősített, s a hivatal és Berg pecsétjével lezárt végrendeletet a központi
                    hatóság átvette, s az átvételről elismervényt adott.</p>
                <p>- Kedves barátom - szólt hosszabb hallgatás után Berg, midőn a doctor lakására
                    visszaértek - az átvételi okiratot ön gondviselésére bízom. Tartsa magánál, s ha
                    nem volna többé alkalmam visszatérni, használja fel. Feleségemnek - Leónának, a
                    bekövetkezhető döntő perczig ne említse a végrendelet létezését; felesleges
                    aggodalmat okozhatna neki. Ellenben sziveskedjék őt holnap meglátogatni s
                    rögtönzött távozásom miatt azzal megnyugtatni, hogy nem éreztem magam elég
                    erősnek se a búcsúzás fájdalmára, se az ellentállásra, ha velem jönni, s a
                    hosszú téli út fáradalmait, veszélyeit megosztani követelendé. Mondja, hogy
                    halaszthatatlan köteles­ség visz Amerikába, a texasi prairiekbe, hol több évet
                    tölték. Mondja, hogy leveleimet veendi, s hogy visszaérkezésem tavaszra, vagy
                    még későbbre - bizonytalan időre esik. Igyekezzék megnyugvást önteni szivébe, s
                    bocsánatát kérje nevemben e rendkivüli tettért, melynek indokait sem
                    fejtegethetem.</p>
                <p>A doctor megszomorodott lelke ez indokok fővonásait most már oly tisztán látta
                    maga előtt, mint a reá tekintő Bergnek fájdalmas szelid vonásait. Életét tette
                    volna rá, hogy Kisteleki és Leóna, hogy a megbántott szerelem s feldúlt
                    boldogság forog az iszonyú játékban, csupán Berg titkolt szándékának végpontja
                    iránt nem volt képes magát tájékozni.</p>
                <p>- S e végzetes út önnek jól átgondolt, megmásolhatatlan határozata? - kérdé
                    nyomatékosan.</p>
                <p>- Jól átgondolt megmásolhatatlan határozatom és - erkölcsi kényszerűltségem; -
                    felelte szilárdan Berg. - Ne tartson tőle doctor, nem ölöm meg magam. Valósággal
                    Amerikába megyek, s nem is a visszatérés reménye nélkül. Lehet azonban, hogy
                    ottmaradásom tartósabb lesz. Ezen esetre, bizalmas természetű kérésem önhöz ez:
                    ha hat hónap alatt nem térek meg, ön a jövő évi július, s azontúl minden hó
                    elsején levelet ír «Mr. John John-nak» czímezve New-Orleansba, s e levélben a
                    házam és - legközelebb hozzám tartozóim életének, az őket érdeklő eseményeknek
                    és körülményeknek hű rajzát adja. S e leveleket John Johnnak még akkor is
                    pontosan megküldi, ha az én halálomról nemcsak hír, hanem minden kételyt kizáró
                    hiteles okirat is érkezett. Igérheti ön nekem, hogy ezt megteendi, s mai
                    beszédünk titkát örökre megőrzi?</p>
                <p>A doctor megragadta Berg kinyújtott kezét, s oly hévvel oly indulatosan rázta
                    meg, hogy ez beszélő tanúsága volt mind föltétlen készségének, mind pedig annak,
                    hogy Berg titkából megértett annyit, a mennyit ez maga kívánt elárulni.</p>
                <p>- Köszönöm, kedves jó barátom; köszönöm kimélyes hallgatagságát; - szólt Berg nem
                    minden megindulás nélkül - s most Isten önnel, hosszú, talán nagyon hosszú
                    időre; látogassa meg őt holnap s ezentúl minél gyakrabban; legyen őre, védője,
                    tanácsadója! - Az egymás lelkében olvasó két férfi hosszan, mintegy a benső
                    érzés kifejezésével rázott egymással kezet, s a hirtelen elsiető Berg meg sem
                    engedte, hogy a doctor a szobából is kikisérje.</p>
                <p>A rendesen jókedvű és étvágyú doctor rég ült le ily komor hangulatban ebédjéhez,
                    nem ízlett az étel, zsémbeskedett, még csevegő kedvencz madarát is mint
                    tolakodót űzte el magától, s a Berg és Leóna közt történhetett szakadásról
                    százféle képet alkotott tépelődése.</p>
                <p>Ezalatt Berg messze járt, s gyors léptekkel metszé át a Bogyoszló és beregi
                    puszta közötti térséget. Lovát, mely a tegnapi zaklatásban megsántult, de a baj
                    jelét csak ma reggel idejövet adta - a doctor istállójában hagyá hátra, s kemény
                    gyalogló létére, minden habozás nélkül indult és ment rövidebb ösvényeken
                    pusztája felé, pár óra alatt a park legutolsóbb s ép azon részéhez ért, mely
                    fallal még nem, csak árokkal és élő sövénynyel volt kerítve; átkelt ezen, s a
                    park lombhullató fái közt haladva, a tó felé tartott, mely vizének pótlását a
                    medrén mintegy átfolyó pataktól nyerte.</p>
                <p>Gyönyörű nap volt, mely meleg sugaraival s felhőtlen egével november közepe
                    helyett május­nak vallhatta volna magát, ha a tó tükrén elszórt sárga-piros
                    levelek, a bele tekintő szomorú fűzek meztelenűlő karja, s a gledyceáknak földön
                    heverő hüvelyes gyümölcsei az eltagadott kort rögtön meg nem hazudtolják. A
                    völgymélyületből, hol a tó pár holdnyi öbölben állt, szegélyező sürű facsoportok
                    emelkedtek ki, s elfedték a már nem távoli lakházat. A tóhoz levezető lépcsőzet
                    alatt néhány különféle alakú könnyű csolnak volt leczövekelve; fenn a parton
                    három összehajló óriási hárs alól csinos kioszk mosolygott ki, nyaranta a
                    legkiesb enyhhelyek egyike.</p>
                <p>Berg a kioszk előtti nyírpadra űlt le, s az itt töltött boldog órák emléke
                    kínosan sajgott fel szivében. A szelid tájkép azonban, a derülten mosolygó ég,
                    az erdőt tavat szépen világító napsugár, a méla csend, a fáradt tagjainak
                    öntudatlan jól eső pihenés: mindezek együttes befolyása jótékonyan hatott
                    nyomott kedélyére, s ha nem is könnyité a súlyt, de elviselésére ruganyosabbá
                    edzé a lelket.</p>
                <p>- S ha ő néhány nap múlva, megbánó töredelmes szivvel utánam - felkeresésemre
                    jönne? Vagy ha visszajöttömet várva, a csalárd szenvedélyt kitiltaná keble
                    szentélyéből s gyászt öltene a szerető férjért, kit - legalább becsülnie
                    kellett? Ha az első levél azt jelentené, hogy a világtól elvonúltan, zárdaszerű
                    magányban él? Ha egy év elteltével minden levél hasonló tartalommal érkeznék, s
                    neve Kistelekiével soha sem volna együtt említve? Nem térhetne-e vissza
                    minden?... Soha, soha. Oh gyarló gyenge sziv, mely nyomorában az alamizsna
                    árnyéka után is kapva kap. Miért ringassam magam csalálmokba? Ő szereti azt az
                    embert; őrülten, ellenállhatatlan varázstól ragadva szereti; különben nem
                    lehetett volna árulásra képes ellenem.</p>
                <p>- De végre hol vannak ezen árulásról a döntő, megczáfolhatlan adatok? Kartay
                    fecsegése nem lehet-e merő rágalom vagy képtelen nagyítás? S ha évek előtt
                    lángolt is az ifju leányka ábrándos szíve, követelhetém-e, hogy az első gyöngéd
                    érzelmet én költsem fel benne? Nem lehető-e, hogy az első regényes szerelem
                    álma, a későbbi éveknek - oh ha nem is eszményi boldogságában, de legalább
                    nyugodt folyásában szétfoszlott? S mi az, mi engem az ellen­kezőnek oly makacs
                    hivésére jogosít? Az eltagadott találkozás? Talán csak túlgyöngédségből nem
                    akarta a szemtelent meghazudtolni, holott a tolakodót hidegen utasítá vissza. S
                    többi következtetéseim? Nem lehetnek-e szintoly alaptalanok, s első példája
                    volnék annak, hogy a felzúdult szenvedélyek árja, a feltes, az elkeseredés, a
                    higgadt észt is elvakítja s tévútra viheti? Hátha Leóna szokatlan viseletem s
                    bucsú nélküli távozásom miatt e perczben legnyugtala­nabb?</p>
                <p>A lemondásával küzködő lélek, saját elébbi érveinek édes megczáfolásába fokonként
                    beleálmodta magát, mint a síralomházi rab is oly örömest hiteti el magával, hogy
                    lehetetlen kegyelmet nem nyernie.</p>
                <p>Egyszerre, élénk társalgás - férfihangok közelgő zaja riasztá fel. A tetten
                    kapott vagy üldözött bűnös rugékonyságával szökött a kioszkba, az ajtót magára
                    zárta, s a kulcsot levonta. Érzé, hogy e perczben kínszenvedés volna bárkivel
                    találkoznia - s a közelgők csak szentgyörgyi látogatók lehetnek; mintha Kartay
                    éles hangját hallotta volna kiválni. Benn a sötétre zárt kioszk zugában
                    lehetetlen őt felfedezni - míg ő a kis ablak redőnyein át a napfényes tópartra
                    kiláthat.</p>
                <p>Az útkanyarodásból kibukkant beszélgetők nemsokára a kioszk elé értek. Az első
                    pár Kartay és gróf Szentgyörgyi Kálmán volt, ki azonnal a tóhoz vezető
                    lépcsőzeten sietett le, s mint Berg a hablocscsanásból itélheté, egy csolnakba
                    ugrott.</p>
                <p>- Ime Kartay - kiáltott fel alólról a gróf - ez itt az a kis ügyes naszád, melyet
                    oly régen óhajtok látni és megkisérleni. Berg ezt egyetlen százados fa törzséből
                    készíttette, ama lélekvesztők mintájára, melyeken a Chochtaw-indiánok a
                    Red-Riveren egész a Misisipiig merészkednek lecsúszni. Jer, fogd az evezőt,
                    forduljunk egyet a tavon. Kedves Leóna, nemde megengedi, hogy bebizonyíthassuk
                    indián ügyességünket?</p>
                <p>Berg nem láthatá meg nejét, kihez e szavak intézve voltak, kinek tehát közel -
                    itt kell lennie. Kartay a grófhoz a naszádba ment le, s mindjárt erre az
                    evezőlapát távolodó cadenziái hallatszottak. Aztán a redőnyös kis ablak előtt
                    két alak ment el: Leóna és - Kisteleki. Ez utóbbi elfojtott szenvedélyes hangon
                    beszélt, de csak egyes emeltebben mondott szavai, mint - «e háborítlan drága
                    percz» - «az elveszett és újra feltalált» - «a szív örök jogai» - voltak
                    hallha­tók, míg a távozással érthetlen mormolássá folyt össze a beszéd. E
                    mormolás egyre gyen­gébbé, majd ismét erősebbé kezdett válni, mi a kioszk előtt
                    fel- és lesétálók vissza­fordúltát jelenté. Berg lélekzetét fojtotta el, s
                    feszengve lüktető szivére szorítá kezét.</p>
                <p>- - - tagadja el, hogy valaha ismertük egymást; - tagadja el, hogy szíveink össze
                    voltak - össze vannak forrva most is; hazudja hogy boldog; űzzön el magától
                    hidegen, irgalmatlanul; hiszen ezt a társadalmi fogalmak által koholt
                    kötelességérzet parancsolja, s ön e fogalmakhoz képest példás, jeles - de
                    előttem szívtelen nő leend, ki merev elveiért velem együtt önmagát is - -</p>
                <p>- Ne sértsen Béla és hallgasson meg, - szólt közbe Leóna, legnagyobb felindulást
                    tanúsitó, s e miatt annyira elváltozott hangon, hogy Berg erről talán meg sem
                    ismeri, ha az ablakredőny nyílásán át nem látja őt Kisteleki mellett, a mint a
                    párbeszéd közben tőle alig pár lépésnyire megállottak. A csolnak a tó kis
                    öbleinek egyikébe fordulva, eltűnt szem elől; a nesztelen csend­ben minden - bár
                    csendesen ejtett szó tisztán hangzott.</p>
                <p>- Nem tagadom meg a múltat, nem a jelent; megtagadhatom-e szívemet? - mondá kis
                    vártatva Leóna. - Ez öné volt - öné most is? - -</p>
                <p>Kisteleki megragadta s csókkal halmozá a kis kezet, mely ellenkezés nélkül maradt
                    az övében. Berg tigrisként előrohanni s a csábítót helyben megfojtani készűlt -
                    midőn Leóna ismét meg­szólalt, s ő bűvölettől lekötve, nem moczczant többé
                    helyéből.</p>
                <p>- Igen Béla, én szerettem és szeretem önt; akkor a mennyország üdvének teljes
                    hitével, most a fájó lemondás - -</p>
                <p>- Ne e szót, e kegyetlen iszonyú szót Leóna, mely őrültségbe, kárhozatba visz -
                    -</p>
                <p>- Az akkor és most között válaszfalat vont végzetem - folytatá feltörő sóhajjal s
                    könnyben úszó szemekkel a szép nő, mialatt kezét csendesen elvonta a csókoló
                    ajkak elől - tiszteletre­méltó szent válaszfalat, melyre a gondolat is vádoló
                    remegésbe ejti lelkemet.</p>
                <p>Az evező locscsanása e pillanatban a csolnak újra megjelenéséről adott jelt, s a
                    beszélgetők tova indultak.</p>
                <p>- És én nyomorú volnék, ha ezen angyali lelket az örök remegés kínjai közt
                    hagynám, s a válaszfalon átemelni - - Ezek voltak az utolsó szavak, miket Berg
                    még hallhatott.</p>
                <p>Mire visszatértek, a csolnak épen a lépcsőzethez kötött ki, s Kisteleki e csaknem
                    súgva mondott szavakkal végzé indulatos beszédét: - holnapután véghatározásodért
                    jövök, Leóna.</p>
                <p>Szentgyörgyi és Kartay nevetve beszélték, hogy az indián naszád kevés hián
                    felborúlt velök; majd - arra emlékezve, hogy öt órára Szentgyörgyön kell lenniök
                    az ebédnél, s négy óra már elmúlt, mindnyájan a lak felé sétáltak, az
                    útkanyarulat bokrai nem sokára elfedték őket, beszélgetésük zaja is elhangzott -
                    s a magány elébbi méla csendje visszatért.</p>
                <p>Berg Lajos, midőn a kioszkból kilépett, hosszan tekintett el a nyájas tájképen,
                    mintha most búcsúznék tőle örökre.</p>
                <p>- Neki boldognak kell lennie; dőljön el tehát a válaszfal, mely őt a boldogságtól
                    elzárja! - mondá, s a tó túlsó szélén álló szomorú fűzek közé ment, hol egy
                    sírhalmocskának márvány­keresztjén a kúszó repkény félig elfedé e szavakat: «A
                    mi kedves kis Leónánk emlékének».</p>
                <p>Esteledett már, midőn határozott léptekkel indúlt a kertudvar felé.</p>
                <p> </p>
            </div>
            <div type="chapter">
                <head>VIII.</head>
                <p>A kandallótűz fel-fellobbanó lángjai piros fényben játszottak a félhomályos szoba
                    árnyain, s Leóna halvány vonásain, ki merőn a tűzbe nézve űlt a kandalló előtti
                    karszékek egyikében. Egyedül volt, de körülrajongva a lelkét tépő ezer kétség,
                    az óriási vonzerejű szerelmi varázs s az önvád küzdő rémeitől. Azt a döntő
                    perczet élte, melyben az első lépés elé torlaszt emel a jobb indulat. Egyszer
                    túl ezen - s a meredekké vált torlaszon át nincs többé visszatérés; ellenben
                    virágos út lejtője visz a bizonyos bukásba.</p>
                <p>Oly fáradtnak, oly kimerűltnek, oly megtörtnek érezte magát; ereiben lázasan
                    keringett a vér; a kandalló izzó vörös parazsát időnként feketévé látta válni.
                    Behunyta szemeit, s ezek sötétében Kisteleki deli alakja férje szomorú arczává s
                    ez ismét százféle torzképpé változott. Feltekin­tett, hogy elűzze a kellemetlen
                    látványt, s a párkányzat fölötti tükörben saját arczának kör­vonalaival
                    találkozott. Az önvád e perczben győzelmesen emelkedett ki a harczból.</p>
                <p>- Szent Isten! tehát ennyire jutottam, - sohajtá mintegy felijedve - ennyire
                    sűlyedtem, hogy jogosúltnak vélheté magát irányomban ily ajánlatra? Ez tehát a
                    büntetése a merész játéknak, melyet ártatlanúl véltem szőhetni, melyet a nagy
                    világban annyiszor, s a lelki nyugalom legkisebb megzavarása nélkül láttam
                    eljátszani. Ez tehát a büntetése az elégedetlen perczek­nek, melyekben magamat -
                    rangom és igényeim alatti sorsra kárhoztatott, légkörétől meg­fosztott, idegen
                    talajban sínlő áldozatnak hittem? Mégis mily boldog, mert nyugodt voltam akkor a
                    jelen perczhez képest. A véletlen közelembe hozta. A kiholtnak vélt láng újra
                    kigyúlt, s a boldogság vágyától megvesztegetett szív nem birta titkolni őrűlt
                    hajlamát. Egykor föltétlen rabja tudtam volna lenni minden szavának, s kétkedés
                    nélkül nyúlok a kínálkozó boldogság után; most - most - széttörte a varázs
                    bilincseit a meggyalázó ajánlat, hogy házam, férjem, vallásom elhagyásával
                    vásároljam meg - a tőrt, melyet a világ legnemesebb szívébe döfjek.</p>
                <p>Indúlatosan kelt fel, a zongora támjáról hangjegy-füzetet vett le s a kandalló
                    tüzébe vetette.</p>
                <p>- Így semmisüljön meg minden emléke a múltnak - mondá, szinte vad gyönyörrel
                    nézve a felcsapó lángokat - s ha holnapután és utólszor éljő, hideg hamvat
                    találjon a láng helyett.</p>
                <p>Aztán kis arany medaillont vett le kebléről s csekély tartalmát a parázsra
                    szórta, hol ez gyorsan elperzselődött.</p>
                <p>- Két halottam haja; - susogá magának - szegény atyámé, de közte az övé is.</p>
                <p>E perczben a szobalány lámpát hozott be és tett le az asztalra. Mindjárt utána
                    Berg lépett a szobába.</p>
                <p>- Lajos, kedves Lajosom! két napja alig láttalak! - mondá a hozzá siető
                    Leóna.</p>
                <p>Berg Lajost borzongás futotta át felesége csókjára, s önlegyőzésébe kerűlt vissza
                    nem tolni az ölelő karokat.</p>
                <p>- Bocsánat Leóna figyelmetlenségemért; - szólt a határozott lélek önuralmával -
                    tegnap nyugalomra volt szükséged, s ma hajnalban Bogyoszlóra kellett bemennem.
                    Amerikából kaptam leveleket, melyek sürgős elintézést kivántak.</p>
                <p>- De mily hideg vagy ma Lajos, - mint kezeid, melyek szinte merevek - -</p>
                <p>- A szokatlan meleg novemberi napra csipős est következett. Megengeded, hogy a
                    theát ide hozassam? - Csengetett és theát rendelt.</p>
                <p>- A te kezeid ellenben forrók Leóna; - folytatá Berg a cseléd távoztával, -
                    arczod ég, beteg vagy?</p>
                <p>- Sokáig ültem a kandalló előtt és - fejem is fáj; a thea mindkettőnknek jót fog
                    tenni; - volt a felelet.</p>
                <p>Berg a kandalló említésekor a lohadó tűzre nézett s látta az elégetett papirnak a
                    légvonat által megmozgatott pernyéit. - Ah! még levelezésre is volt szükség! -
                    gondolá nehéz szívvel.</p>
                <p>A szobalyány bejött a theakészülékkel s Leóna a rendezéshez fogott.</p>
                <p>- Ma délután - szólt, egyetmást rakosgatva - látogatóink jöttek Szentgyörgyről;
                    Kálmán, Kartay és Kisteleki, mintegy reconnaissance végett.</p>
                <p>Berg nem birta ajkára hozni a sajnálat kifejezését, hogy nem volt honn, és
                    hallgatott; Leóna pedig elbeszélte, hogy Kálmán az indián naszádot látni
                    óhajtván, mindnyájan kimentek a parkba, Kálmán és Kartay csolnakáztak is, s majd
                    felborultak a lélekvesztővel. - Berg a parton maradt lélekvesztőre gondolt s
                    neje angyali arczán a színlelt közönyt bámúlá, melylyel a parki jelenetről oly
                    könnyedén bírt emlékezni. Szívében nem láthatta az elfogódást, melyet az élet
                    válságos perczeiben a nők mindig jobban tudnak eltakarni, mint a férfiak.</p>
                <p>Pár csésze thea hirtelen kiürítése után Berg felkelt. Irószobájába kell, úgymond,
                    mennie; az Amerikából vett levelek folytán még további halaszthatlan végzendői
                    vannak, melyek talán egész éjét lefoglalják.</p>
                <p>- Az sem lehetlen, - tévé hozzá komolyszelíden nézve nejére - hogy nem sokára
                    személyesen kell utaznom Amerikába....</p>
                <p>- Amerikába és nélkülem? - kérdé egyszerre a rémület kifogyó lélekzetével
                    Leóna.</p>
                <p>- Egyedűl kell mennem. Jó éjtszakát Leóna! - mondá s gyöngéden megölelve és
                    homlokon csókolva nejét, eltávozott.</p>
                <p>- Ő sejt - - ő mindent tud! - rebegé a szerencsétlen nő, midőn férje léptei a
                    mellék ebédlőben is elhangzottak - s két térdére roskadt a karszék előtt,
                    melyben az imént űlt. Arczát két kezével elfedve, sokáig maradt e könnytelen,
                    sohajtalan, eszmétlen lelki aléltságban. Egyszerre, egy ösztönszerű benső
                    sugallatra, férjéhez rohanni, lábaihoz borulni és mindent megvallani akart, - de
                    a zsibbadt tagok és az akaraterő ellen fellázadt idegek megtagadták a
                    szolgálatot, s ő a karszékbe - melyhez fogódzva kelt fel, hanyatlott vissza.</p>
                <p>Ezalatt Berg Lajos szobája ajtaját magára zárva, a kandalló tüzére tett néhány
                    hasábot. Aztán az iróasztala fölötti csontra festett miniaturet levette, hosszan
                    nézte, megcsókolta s egy elő­keresett tokba rejté. Majd irásait rendezte; egy
                    részét csomókba köté, más részét a kandallóba vetette. Kikészíté útlevelét, úti
                    táskáját a legszükségesebb tárgyakkal, s egy nagy angol plaidet tett reá.</p>
                <p>- Nem nagy málhával útazom - mondá keserű humorral - hiszen csak a szomszédba
                    megyek. Két hét múlva az atlanti tenger túlsó partján, s egy hó múlva a texasi
                    síkon vagyok, hol a vén Mumbo örömében jajgatva fogja csókolni visszatért
                    gazdája ruhaszegélyét. Lám, lám, hiszen van még, a ki szeressen.</p>
                <p>Szekrényéből két ezerest s egy henger aranyat vett magához. - Nem nagy tőke új
                    élet kezdéséhez - mondogatá ismét - de két kezemmel s csekély igényeimmel elég
                    lesz a texasi magányban, ha csak ezóta meg nem halt az öreg, s fia nem ver ki
                    majd a prairie tanyáról, melyet eljöttemkor atyjának ajándékoztam. - Ki
                    tudhatja? hálátlan a világ.</p>
                <p>Éjféltájban bevégezte úti készülődéseit s csak legfontosabb, legkínosabb teendője
                    volt még hátra. Iróasztalához űlt, tárczájából egy időtől sárgúlt lapot vett elő
                    s hosszan elgondolkodva nézett reá. Végre, az olyan ember határozottságával, ki
                    sorsával megküzdött, megalkudott s - habár halálra kelljen is válnia, kibékűlt:
                    tollat fogott s a sárga lapon magánosan álló név fölé néhány sort írt. Többször
                    elolvasta s aztán egy más tiszta lapra e levelet fogalmazta:</p>
                <p>Báró Kisteleki Bélának.</p>
                <p>185* november 16. Éjfél után.</p>
                <p>Ön évek előtt egy - nevének kézvonásait viselő fehér lapot bízott korlátlan
                    rendelkezé­semre. Én e név fölé pár percz előtt e sorokat írtam:</p>
                <p>«Alúlirott kötelezem magamat, hogy Berg Lajos özvegyét, báró Székhelyi Leónát,
                    özvegysége napjától számított egy év múlva nőűl kérem, s ha kezét megnyerem,
                    életem minden perczének törekvése az ő boldogítása lesz. Ha pedig viseletemmel
                    és tetteimmel arra adnék okot, hogy Leóna egykor a boldogtalanság és megbánás
                    első könnyét elsírja: alúlirott kötelezem magamat, hogy azon órától számított
                    három nap alatt, melyben e kötelezvényem adott jelűl hozzám bármi úton
                    visszaérkezik - választásomra álló eszközzel véget vetek életemnek.»</p>
                <p>E kötelezvény fölött a biró az leend, ki egyszersmind ellenőr és végrehajtó egy
                    személy­ben. Ha az ön golyója késik, a kitűzött három nap múlva egy más golyó
                    oly bizonyosan fölkeresi önt, mint a hogy életben találandja.</p>
                <p>Midőn e sorokat olvassa ön, én már útban vagyok Amerika felé. Ön elég ildomos
                    lesz, e titkot senkinek fel nem fedezni. Fél év alatt halálomról a leghitelesb
                    okiratokat veendi özvegyem, kit a hatóságnál letett végrendeletemben minden
                    vagyonom örökösévé tettem. Ön tehát elég gazdag, szép és angyali jóságú nőt
                    nyerhet - s magára vessen, ha a beregi kioszk előtt tegnap kifejezett érzelmei
                    lehűltével és megczáfolásával - a Leóna szemeiben megjelenő bánatos könny ön
                    halálos itéletét tartalmazandja.</p>
                <p>Berg Lajos s. k.</p>
                <p>E levelet is többször ismételve olvasta el, aztán kis alakba hajtotta össze,
                    czímezte s a beírt sárga lappal együtt a miniature kép mellé a tokba, ezt pedig
                    oldalzsebébe tette. Azután még sokáig mélyen elgondolkodva ült, - asztalán a két
                    gyertya már-már tövig égett le.</p>
                <p>- Két óra; - mondá tompa mély hangon az órára tekintve, - itt az utolsó percz. -
                    Az ablakhoz ment s a csillagos égre kimeredve, számítgatá: - Félnégyre
                    Szentgyörgyön vagyok, tíz percz alatt fölkeltem Kistelekit, s szó nélkül adom át
                    hármunknak itéletét; félötre, mire a vonat megérkezik, a dombvégi
                    vasútállomáshoz érek, s aztán el - szünet és megállapodás nélkűl az új - -
                    számkivetésbe.</p>
                <p>Ezzel megfordúlt s a folyosóra nyiló ajtón ki egy melléképületbe ment, lovászát
                    mély álomból rázta fel a parancscsal, hogy a ponyt azonnal nyergelje fel; maga
                    pedig málhájáért ment vissza.</p>
                <p>Az úti táskára tett keze erőtlenül hanyatlott le; perczig mozdúlatlan állt s
                    aztán -</p>
                <p>- Még egyszer és utólszor látnom kell őt; álmában, nyugodtan, ártatlanul! - e
                    rekedtes hangon ejtett szavakkal a mellékajtót csendesen nyitá fel, s
                    lábujjhegyen lopózott végig az ebédlőn és neje szobáján, hol a kandallótűz rég
                    kialudt - a hálószobába, melynek körvonalait az éjjeli mécs pislogása bágyadtan
                    világítá meg. Óvatosan közeledett az ágyhoz, lehajlott föléje - s kínos
                    megdöbbenésében csaknem felkiáltott. Az ágy üres volt s a dagadó vánkosok
                    érintet­lenek.</p>
                <p>Berg első pillanatban a mellékszobában alvó szobalánytól akart tudakozódni úrnője
                    iránt - de ez feltűnést okozhatna, s azonnal letett szándékáról. Az éji mécs
                    lángján gyertyát gyújtott, s még egyszer megtekinté az ágyat, szemei a szoba
                    minden zugát felkeresték - sehol, senki. Visszafordúlt, magasan feltartott
                    gyertyával a kandallós szobába ment fürkészni - - s itt, a szőnyegen elterülve
                    találta Leónát. A meglepett férj gépiesen térdelt le az ájultnak vélt mellé, s
                    midőn gyertyája világa egészen az arczra esett, látta, hogy ezen csattanásig
                    veres foltok gyúltak ki, a cserepesült ajkak szétválva lihegnek s a kebel
                    gyorsan hullámzik le fel; lehajlott hozzá, s érzé a hangos forró léhlzést,
                    halántékán a kidagadt ér kopogását, kezén a száraz izzó hőséget.</p>
                <p>- Leóna! - Leóna! - szólítá, ébresztgeté először halk, majd emeltebb hangon s
                    mindent feledve Berg a lázbeteget, de ez csak rövid másodperczekre nyitá fel nem
                    látva néző szemeit.</p>
                <p>Erőteljes karjaival gyöngéden emelte fel ekkor, a hálószobában ágyára tette le, s
                    a csengetyűt rántá meg. A szobalány ijedten dadogta, hogy tíz órakor a kandalló
                    előtt egy karszékben hagyta asszonyát, ki pár szóval feküdni küldé őt; már akkor
                    gyanítá, úgymond, hogy a nagy­sá­gos asszonynak baja lehet, mert oly különösen
                    nézett reá, hogy ő szólni sem mert többet és - -</p>
                <p>Berg ott hagyta a fecsegőt, kisietett az istállókhoz, a lovászt a felnyergelt
                    ponyn lóhalálban küldé előre Bogyoszlóra a doctort felkölteni s kérni, hogy
                    perczhaladék nélkül jőjjön ki a négylovas szekéren, mely a lovászt nyomban
                    követendi.</p>
                <p> </p>
            </div>
            <div type="chapter">
                <head>IX.</head>
                <p>Négy órakor már a beteg ágya mellett ült a doctor s figyelmesen észlelte a
                    kórjeleket.</p>
                <p>- A láz rendkívüli mérvben s mondhatni szokatlan gyorsasággal vett erőt az egész
                    szerkezeten; - suttogá Berghez, ki keresztbe font karokkal, sötéten és szótlanul
                    állt az ágy végénél; - s a makacs roham vágtatását csak azt fejthetné meg, ha
                    pár napi rosszullét vagy szellemi izgatottság és idegfeszültség előzte meg e
                    hagymázos bajt.</p>
                <p>- Typhus? - kérdé mély hangon s szemöldeit összevonva Berg.</p>
                <p>- Ha e perczben még nem nevezhető is annak, félek tőle, hogy azzá fejlődik. E
                    megfoghatatlan korán beállott önkivűlet, az izzó maró hőség - calor mordax - a
                    fölvetett szemek fátyolos téveteg tekintete: mindez typhosus jellemű. - Ön
                    marad?! - tévé hozzá kis szünet után oly kérdéskép, mely az igent már előre
                    feltette.</p>
                <p>- Volna e szivem ily perczben távozhatni? - kérdé viszont Berg.</p>
                <p>A doctornak igaza volt, vagyis inkább a nagyon nyilvános kórjelek nem csalhattak:
                    Leónán a veszélyes hagymáz, kevesebb mint huszonnégy óra alatt, óriási
                    gyorsasággal fejlődött ki. Délután már félrebeszélt, s az est beálltával egyre
                    kalandozott a phantasmagor képekkel tépelődő értelem. Majd mosolygott, az
                    öntudatlanság lélektépő tragikai mosolyával; majd elnedvesültek a megtört
                    sötétkék szemek csillagai, majd ismét vadul s utat menekvést keresve tekintettek
                    szerte szét. A csapongó eszmekör minden képet összezavart, mely az utóbbi napok
                    alatt tükröződött lelkében, de a gyakrabban visszatérő jelszavak: Szentgyörgy,
                    franczia követ, Lind Jenny, Baden, Amerika, indián naszád, Béla, égő haj, örök
                    válás - valának, össze nem függő és váltakozó más szavak kiséretében. Néha,
                    egy-egy hosszabb szünet után «Oh Béla! Béla! Béla!» szavakat mondá, hol
                    csendes-epedve, hol szilaj sikoltással s felszökve a vánkosról, melyre aléltan
                    hullott vissza.</p>
                <p>Az első alkalommal, midőn a lázbeteg Bélát említé, csak férje és a doctor volt a
                    szobában.</p>
                <p>- Van egy öreg ápolónőm Bogyoszlón, ezt ki kell hozatni, - szólt ez utóbbi, merőn
                    nézve Berg szemei közé.</p>
                <p>Az öreg ápolónőért azonnal szekér ment a városba, s ezentúl se a kulcsárné, se a
                    szobalány, se más cseléd nem mehetett a beteg szobájába, honnan Berg perczre sem
                    távozott.</p>
                <p>Következő reggel a doctor a hagymázt veszélyes fokra fejlettnek jelenté ki. A
                    beteg képzelete most már folyvást Bélával őrjöngött.</p>
                <p>- Doctor úr! - szólalt meg egy szünet alatt Berg - hallottam valaha, hogy a
                    hagymáz kétségbe­esett fokán az ohajtva emlegetett tárgy meglátása jótékony
                    hatással lehet?</p>
                <p>- A lehetőséget, mint csodával határost, megengedhetem, a valószínűséget alig; -
                    felelte hitetlen ajkgörbüléssel a doctor.</p>
                <p>- Mindenesetre kérem önt, - folytatva kis vártatva Berg - sziveskedjék
                    Szentgyörgyre menni, a betegség jelentése elég ürügye lesz megjelenésének;
                    szóljon Kistelekivel, azt hiszem, feltűnés nélkűl kihozhatja őt. Mindent meg
                    kell kisérlenünk, hogy - -</p>
                <p>- Önt a legnagylelkűbb embernek valljam, kit ismerek! - mondá meleg
                    kézszorítással a jó barát s fogatott, hogy Szentgyörgyre menjen.</p>
                <p>Berg nyugtalanul várta visszajöttét. Déltájban jött meg - egyedűl. Kisteleki
                    hímezett hámozott, úgymond, s azt állítá, hogy - ő tudja mért - most nem jöhet,
                    de délután átlovagol.</p>
                <p>A délután elmúlt, az est leszállott - Kisteleki nem érkezett meg. Berg
                    minduntalan az ablaknál leste a lovast, s midőn sötét volt már, lódobogás után
                    hallgatódzott.</p>
                <p>- Ne várja őt tisztelt barátom, nem hiszem, hogy eljőjjön - szólt végre, szinte
                    bosszúsan a kis ember. - Száz kérdést intézett hozzám a typhusról, a szoba
                    romlott legéről, az érintés vagy a beléhlzés veszélyéről - szinte izzadság űlt
                    ki homlokára. Meg vagyok győződve, hogy a ragálytól fél.</p>
                <p>Berg bámúlva nézett a beszélőre, mint ki a hallottak értelmét nem bírja felfogni
                    vagy képtelenségnek tartja.</p>
                <p>- Csalódik ön, - szólt egész biztossággal - Kisteleki okvetlen eljövend, itt lesz
                    nem sokára!</p>
                <p>A harmadik hosszú kínos éj is lefolyt: Leóna folyvást Bélát emlegette, esengte,
                    sikoltozta s Berg, bár ez mindannyi tőrdöfésként fúrta át szívét, megváltó
                    gyanánt perczről perczre várta belépését. A viradat átszürkült már az ablak
                    homályos üvegén, a köd fehéres gomlyokban hömpölygött a patak mentén - egyszerre
                    vágtató lódobogás hallszott, a mint a lak homlokzata elől a kertudvarra
                    kanyarodott be.</p>
                <p>Berg Lajos a tornáczra sietett ki az érkező elé - ép e pillanatban szállt le
                    lováról a szentgyörgyi ostorász, kinek, úgymond, gróf ő méltósága még tegnap
                    este meghagyta, hogy ma korán reggel hírt hozzon a nagyságos asszony
                    mintlétéről.</p>
                <p>Berg, szemeinek hitelt adni nem akarva, s még mindig elébbi hitén függve, inkább
                    mintegy önmagához, mint a bámuló whiphez intézte e kérdést: - És báró
                    Kisteleki?</p>
                <p>- Ma hajnalban útazott el; Márton az igás czúggal vitte be a dombvégi stáczióra;
                    - felelte a lovász.</p>
                <p>Berg öklei görcsösen szorúltak össze, szelíd szemeiben boszús villám czikázott, s
                    a gyűlölet és megvetés felbuzgása irtózatos gúnykaczajba készűlt kitérni. Mint a
                    ki a tenger habjai közűl egy nyomorú zátonyra törekszik vergődni, s látja, hogy
                    a felcsapó hullám ezt is elborítá: az utolsó életczél is összeomlott előtte, s ő
                    ennek romjai közt már csak egy alávaló gyáva embernek vérében fetrengő hulláját
                    kereste. E gyakrabban megjelent kép e percztől kezdve állandóvá lett lelkében, a
                    beteg ágya mellett sem távozott előle, sőt a szenvedőnek minden mozzanatára
                    határozottabb színt öltött.</p>
                <p>Az orvos közel volt a ponthoz, hogy minden reményről letegyen, s a természet
                    működésétől várt még fordulatot. A negyedik és ötödik éj is eljött szokatlan
                    árnyaival, melyeket a nem rendes helyen álló, s eltakart lámpa rajzol a
                    betegszoba falára; az óra egyhangú ketyegésével, a beszélők suttogásával, a
                    lázbeteg nyögésével s rémes őrjöngéseivel, aztán egy időre ismét a néma
                    csenddel, melybe csak hajnal felé vegyül az ébredő külvilág nesze. A doctor a
                    vendég­szobák egyikében későn éjfél után feküdt le; Berg a betegnél virasztá már
                    az ötödik éjét s egyedűl volt fenn, mert az ápolónő bólingatása s később
                    horkolása az álom elnyomó hatalmát tanúsítá.</p>
                <p>A halvány beteg, mint egy liliomszál, nyugodtan feküdt ágyában, s a mily szilaj
                    és hánykolódó volt éjfélig, oly csendesen, némán és mozdulatlan találta az első
                    szürkület. Berg egy ízben legrosszabbat sejtve, hajolt hozzája, s alig hallá a
                    kevésbbé gyors és gyenge léhlzést; homlokát érinté, ezen a száraz hőség helyett
                    lágyabb meleget érezett; szemei le voltak hunyva, - aludt, először a kórfolyam
                    alatt. Berg visszaült helyére s tekintetét pillanatig sem vette le a kedves
                    arczról. Szinte jól esett a percz eszmétlen érdekébe elmélyednie; a jövőre -
                    bármi történjék - gondolni rettegett. Előtte már csak egy állt: Kistelekit
                    megölni. Aztán reá szakadhat az összes mindenség.</p>
                <p>Egyszerre, a beteg fejének halk mozdulatát a vánkoson vélte észrevenni, gyorsan
                    odahajolt ismét - Leóna sötétkék szemei tiszta értelemmel, s az angyali mosoly
                    gyenge árnyával néztek fel reá. «Köszönöm édes Lajosom!» susogá alig hallhatóan,
                    a szemhéjjak lassan ismét lecsukódtak, s a beteg tovább aludt. Berg örűlt, hogy
                    kivűle más éber nem volt a szobában, mert az erős férfi arczán két forró kínos
                    könny gördűlt le - s őt sírni még eddig nem látta senki.</p>
                <p>A reggel bejött orvos rövid vizsgálat után örvendő arczczal fordult Berghez s
                    mondá, hogy a beteget megmentettnek hiszi.</p>
                <p>Pár nap múlva Leóna minden veszélyen túl - s felgyógyulása csak az idő kérdése
                    volt. A test levert bágyadtságán kivűl emlékező tehetsége annyira meggyengűlt,
                    hogy a hozzá legköze­lebbieket is csak nehézkesen ismerte meg, s minden iránt
                    közönyösen, semmit sem kivánt, semmit sem nélkülözött. A doctor biztositá
                    Berget, hogy pár hét alatt a test üdűltével a szellemi tevékenység is egészen
                    visszatérend.</p>
                <p>Berg Lajos azonban ezt nem várta be, s egy novembervégi reggelen elútazott,
                    levélben kérvén fel a doctort és Szentgyörgyiéket, hogy elkerülhetlen távolléte
                    alatt Leónára gondot viseljenek.</p>
                <p> </p>
            </div>
            <div type="chapter">
                <head>X.</head>
                <p>A fönebbi eseményeket követő 185* január utolján egy gyászos végű párbajról s
                    ennek személyeiről, okáról, helyéről és lefolyásáról, Pest utczáin és köreiben
                    különböző versiók keringtek, s az egymással gyakran ellenkező adatok közül csak
                    az látszott bizonyosnak, hogy a párbajban sebesültek egyike élethalál közt
                    fekszik az Angol királyné egy szobájában. A túlkiváncsiak, kik nem érték be
                    azzal, hogy a kis híd-útcza végén elszórt almot, s a be­függö­nyö­zött ablakokat
                    megtekintsék - a fogadó főpinczéréhez vagy magához a fogadó tulajdonosá­hoz,
                    Bartl úrhoz, fordúltak, ki azonban párbajról semmit sem akart tudni s csak
                    annyit mondhatott, hogy a ** számú szobában veszélyes beteg fekszik.</p>
                <p>A déli órákban rendesen üres casino egy kandallója előtt is ezen érdekes tárgyról
                    folyt a beszéd három - esetleg oda vetődött úr között, kik a részletekről
                    szintén nem birhattak biztos tudomással, mert a közéjök érkező Kartayt, ki a
                    város minden piquant hírét legelőször s legkörűlményesebben szokta tudni,
                    azonnal kérdésekkel ostromolták, a jelen esetben annál inkább, mert a párbajra
                    okot adott eseményen hallomás szerint ő is jelen volt.</p>
                <p>Kartay kissé kérette magát, végre jelezve azt, hogy az ügy kényes természete
                    miatt a jelen­voltak s a párbajsegédek neveit jó lesz tovább nem adni,
                    tőről-végről így adta elő a dolgot:</p>
                <p>- Már az is feltűnő volt, hogy a tag-ajánló íven nem rég ezt olvastuk: «Berg
                    Lajos urat tagúl ajánlja báró Kisteleki Béla». Berg Lajos, ki mindamellett, hogy
                    neje baronne s általa Szent­györgyivel távoli sógorságban áll - mint
                    aristocratafaló vagy legalább mágnáskerülő ismeretes s most a casinóba kiván
                    lépni! No de jó, megválasztották, csak az az egy obligát fekete golyó volt
                    ellene. Aztán mit csinál Pesten, mikor felesége, ha nem is betegen már, de
                    üdűlőfélben van otthon, s ő eddig éveken át tapodtat sem távozott mellőle?
                    Mondta ugyan Kistelekinek, hogy Pestre készül költözni s most szállást keres és
                    rendez. Úgy látszik azonban, hogy szállás­rendezésre nem sok időt fordíthatott,
                    mert reggeltől estig és estétől reggelig folyvást Kis­telekivel járt, kelt,
                    ebédelt, vacsorált, kártyázott, mint egy új Orestes és Pylades. Feltünő volt
                    továbbá a komoly solid embernek ismert Bergtől, hogy ő a *** fogadó egy zárt
                    szobájában, hol a szerencsejáték, mint hallom, nagyban foly, rendes vendégként
                    jelent meg. Mondják, hogy jócskán vesztett, de mindig a legszebb conduittel.
                    Kisteleki ellenben egyre nyert - rossz nyelvek állítják, hogy ezért is kapott
                    oly mohón új barátján. No meg talán másért is - de erről jobb hallgatni. Eddig
                    még minden rendén van; most jő az érthetetlen. Tegnapelőtt vagy is inkább éjjel,
                    mert bizony már két óra volt éjfél után - kis écarte folyt itt a casinóban, az
                    utolsó játszószobában. A többi termekben mind eloltották már a lámpákat, mert
                    csak hatan marad­tunk még; négyen, kik felváltva játszottak, s én és Sanyi Laczi
                    mint nézők. Épen Berg és Kisteleki játszottak együtt - a tétel valami száz
                    forint lehetett; csekélység ahhoz képest, mit hazárdon egyetlen
                    kártyafordulással akárhányszor hidegvérűen nyertek és vesztettek. Kisteleki
                    esetleg három osztásban egymás után üti fel és marquirozza a királyt.
                    Harmadízben, alig mondta még el, hogy «marque le roi», midőn Berg merőn tekintve
                    rá, így szól:</p>
                <p>- Úgy tudom, hogy az écarté szabályai szerint a hetedik vagy a tizenegyedik
                    kártya az a-tout, de semmiesetre sem a legalsó, bármily ügyes voltetal legyen is
                    felütve.</p>
                <p>Mi mindnyájan elhűltünk s Bergről Kistelekire néztünk, ki első perczre szinte
                    elbámult, aztán fokonként vérvörösre gyúlt arczczal mondá:</p>
                <p>- Meg kell vallani, hogy tréfának ez - szelíden szólva is, a legotrombább
                    sületlenség s ha -</p>
                <p>- Nyiltabban mondjam tehát, - vágott szavába Berg márványnyugalommal - nyiltabban
                    mondjam tehát, hogy ön ép oly gyáva, mint hitvány ember?</p>
                <p>Percznyi halotti csend állott be, mi lopva is alig mertünk egymásra nézni.
                    Kisteleki halál­sá­padtan kelt fel s egyetlen szó nélkül ment a kis
                    mellékszobába, hová a karon fogott Zsarányit magával vitte; Berg az ablakhoz
                    lépett, s egykedvűen kezdett rajta dobolni. Ha villám csap le közénk, nem
                    okozhatott volna nagyobb megdöbbenést, mint az iménti váratlan jelenet.</p>
                <p>Zsarányi nem sokára kijött a kis szobából s Berget egy intéssel a biliárdterembe
                    hívta, mely­nek egy része a játszószobától nyert gyenge világítást. Csendesen
                    beszéltek. Természetesen, sem magyarázatról, sem fegyvernemről, csak időről és
                    helyről lehetett szó. Berg ezek elintézésére Margitayt kérte fel. A
                    párbajsegédek rögtön végeztek s mind a két ellenfél kivánatára virradat után
                    azonnal mindnyájan a palotai erdőbe kocsiztak ki. Barriéreből, tizenöt
                    lépésnyiről közeledvén, Berg golyója Kisteleki vállát gyengén surolta; ez
                    csaknem ugyanazon másodperczben lőtt, s Berg menten összerogyott. Az odasiető s
                    melléje térdelt orvos elförmedt arcza s felénk tett kézlegyintése azt látszott
                    mondani: «ennek vége van». A golyó a mell fenső részébe, a jobb váll alá
                    fúródott. Az első legszükségesebb ápolás után kocsiba emeltük őt - -</p>
                <p>- Ah, ezek tehát szemtanú hiteles adatai? - szólt közbe a figyelmes hallgatók
                    egyike.</p>
                <p>- Nyelvem botlott meg - sietett a késő helyreigazítással Kartay - én csak - - de
                    hiszen bizalmas körben szólok s nincs okom titkolódzni. Sőt kötelességem
                    megjegyezni, hogy Kisteleki a hely szinén Berget a hamis játék rágalmának
                    visszavonására szólítatta fel általunk, fenntartván a párbaj végrehajtását. Berg
                    e felhívásra makacsul hallgatott - s ekkor lőttek. Az orvos attól tartott, hogy
                    Berget nem hozzuk élve haza; azonban még most - több mint huszonnégy óra
                    lefolyta után is él; a golyó csodás módon nem sérté ugyan tüdejét, de az orvosok
                    nagyon kétesnek mondják helyzetét. Én azonnal távirati sürgönyben jeleztem
                    Szentgyörgyi Kálmán­nak, hogy Berg halálos betegen fekszik Az angol királynénál,
                    s ép most hallom Bartltól, hogy Kálmán imént érkezett meg Berg nejével és a
                    bogyoszlói doctorral, ki úgy látszik, csak mint házi barát jött velök.</p>
                <p>- És Kisteleki? - kérdék ketten is egyszerre.</p>
                <p>- Elutazott; képzelhető mily kellemetlenűl hatott reá az egész mártás, melybe
                    maga sem tudja mint kerűlt.</p>
                <p>- De hát azzal a háromszor egymásután felütött királylyal miben van a dolog? -
                    kérdezős­ködött a kis társaság legkiváncsibb tagja.</p>
                <p>- Merő képtelenség, - felelte Kartay - kezemet tenném tűzbe, hogy a játék rendén
                    folyt, s a városban - megfoghatatlan, mint keletkeznek és terjednek ily hírek -
                    a városban mégis azt beszélik már, hogy hamis játék miatt történt az
                    összeszólalkozás. Ez ellen Kisteleki érdekében előre tiltakoznunk kell, mert a
                    roszat örömest hiszik az emberek, s ha általánossá válik a hír, négyünk
                    gentlemani szava sem lesz képes őt a gyalázattól megmenteni.</p>
                <p>- S mi oka lehetett volna Bergnek, a Pyladesnek, ily alapnélküli ráfogással
                    insultálni Orestesét?</p>
                <p>- Hja! ürügy is lehetett, a mint bizonyosan az is volt, a színlelt nagy
                    barátsággal együtt arra, hogy a gyűlölet valódi okát elpalástolja vele. S e
                    félig sejthető ok nem más, mint - - ép az a pont, melyről s az egész tragédiáról
                    jobb hallgatni. Menjünk ebédelni!</p>
                <p> Szóról szóra úgy állt minden, mint ezt a hiteles szemtanú Kartay beszélte
                    meghitt barátainak, kik aztán viszont más barátaikkal közölték a nap
                    legérdekesebb eseményét, s mint a szájról szájra menő hírekkel rendesen történni
                    szokott, a párbaj okának utoljára is többféle «hiteles» változata forgott
                    közbeszédben. A nagy tömeg nem kételkedett, hogy Kisteleki hamisan játszott; míg
                    az előkelő világ egy része Berget mint őrültet kárhoztatta, s a mindig
                    lovagiasnak ismert Kistelekit a képtelen vád szennye alól kitisztítani
                    iparkodott.</p>
                <p>Berg ezalatt az élet legszélső határán mozdulatlan feküdt, abban a
                    szunnyadásszerű zsibbadt­ságban, mely a szemekre leszállni készülő örök álomnak
                    mintegy előre vetett árnya. Alig tudta hol van, csak azt érzé, hogy nem otthon,
                    de hiszen neki nem is volt már otthona; nem ügyelt a körülötte levő orvosok
                    idegen arczaira, sőt midőn egy izben - többnyire hunyott szemeit felvetvén a
                    bogyószlói doctort meglátta; ez a reá esett közönyös pillantásból azt itélte,
                    hogy őt sem ismeré meg; nem sejté, hogy Leóna tőle alig néhány lépésnyire a
                    harmadik szobában (a közvetlen benyilót a kis doctor foglalta el) szakadó
                    szívvel hallgatja az orvosok jöttét, mentét, műtéteik és suttogásaik neszét;
                    lesi az időnként átjövő jó barát szomorú arczán a reménysugárt s órákon át a
                    feszűlet előtt térdelve, félig öntudatlan imádja segélyért a Mindenhatót.</p>
                <p>Kartay távirati sürgőnye Szentgyörgyön érte Leónát, hová az üdűlni kezdőt már
                    hetek előtt vitte át rokona Melanie grófné, a Berg távozása által magánossá vált
                    beregi lakból. Midőn Szentgyörgyi kiméletesen közlé véle, hogy férje Pesten
                    megbetegedett: rögtőn akart indúlni, s az ellenvetésekre, hogy ily téli időben
                    nem utazhatik, nem szabad utaznia, határozottan kijelenté, hogy ha gátolják -
                    szökve bár és gyalog is - de férjéhez fog menni. A kis doctor esetleg szintén
                    Szentgyörgyön volt ekkor, s tanácsára, hogy az ellenkezés veszélyesebb lehetne
                    még az alig felüdűltnek idegeire, mint a rövid vaspályai út, határozatba ment,
                    hogy a pár óra múlva érkezendő gyorsvonattal a gróf és a doctor Pestre kísérjék
                    Leónát.</p>
                <p>Megérkezvén az Angol királynéhoz, oly gyorsan szaladt fel a lépcsőkön a szoba
                    felé, melyben a kapus a beteget feküdni mondá, hogy Szentgyörgyi csak épen az
                    ajtó előtt foghatta el s tartotta vissza a bemeneteltől. Nem sokára a beteg
                    mellett két más szobát készítették el, melyek egyikét a doctor, másikát Leóna
                    foglalta el szobaleányával Eleinte türelmetlenűl panaszkodott, miért nem
                    bocsátják őt férjéhez, kit ápolni első joga és kötelessége; de midőn később nem
                    lehetett többé titkolni előtte a betegség minőségét, okát és azt, hogy az
                    orvosok a sebesültet a legcsekélyebb felindulástól is óvják: nem kívánkozott
                    többé hozzá, s némán tördelt kezekkel és könnytelen szemekkel futosott körűl
                    szobájában.</p>
                <p>Irtózatos valóvá érett tehát a gyötrő sejtelem, mely gyógyulása első szaka óta -
                    midőn a visszatérő emlékezés a múltat a jelennel összefűzni kezdte - nehezedett
                    lelkére. «Ő mindent sejt! ő mindent tud!» volt utolsó eszméje a lázroham előtt -
                    «Ő nem bocsát meg! ő ellök magától!» tevé hozzá, midőn eltávozott férjét vagy
                    csak levelét is - napról napra hasztalan várta. Most érezte csak, mennyire
                    szereti azt az egyenes lelkű, nemes keblű és érette minden áldozatra kész
                    embert, kinek szerelmét, becsűlését, minden hajlamát eljátszotta. S kiért s
                    miért játszotta el? Egy regényes ábrándért, melynek még ártatlan hevélye is
                    kínos volt; egy lelki­ismeretlen világfiért, ki a fölötte gyakorolt bűvöletet
                    minden áron kizsákmányolni iparkodott, és szentségtelen kezekkel tépte össze a
                    csendes boldogságot, melyet ő a rajongás dőre káprá­zatában nem méltányolt
                    eléggé...</p>
                <p>Leóna, ki a tóparti kioszk előtti emlékezetes perczekben megborzadott Kisteleki
                    szavaira, melyek őt szökni s áttérés után férjétől válni készték; Leóna, kiben a
                    jobb érzést felriasztá és diadalra emelte e merész ajánlat, - már a betegségét
                    megelőzött lelki küzdelemben meg­döbbenve fordúlt el a kísértőtől; lázálmaiban a
                    varázstól menekűlni nem bírva, irtózat fogta el az őt delejes erővel lebűvölő
                    sátáni alak iránt, s midőn az üdülés előhaladtával emlékei visszatértek: az
                    ábrándos érzelem vonzó vágya helyett gyűlöletet talált szíve mélyén. E
                    gyűlö­lethez aztán - biztos óvszerül, hogy az ellenkező végletbe ismét át ne
                    csappanjon - megvetés is járúlt, midőn a doctortól megtudta, hogy lázrohamaiban
                    egyre Kisteleki Béla nevét emleget­vén, férje - ágyánál virasztó férje a bárót a
                    beteghez kérette, de ez a ragálytól félve nem jött el s inkább megszökött
                    Szentgyörgyről.</p>
                <p>A Berget rendkívűl becsülő és szerető kis doctor nem tagadhatta meg magától azt a
                    - boszúnak is beillő elégtételt, hogy Kisteleki gyáva megfutását el ne mondja
                    Leóna előtt. De ezzel nem növelte már a gyűlöletet, csak a megbánást tette még
                    keserűbbé.</p>
                <p>- Ő mindent tud és nemes szíve megtört! - e senkivel sem közölhető rémeszme
                    üldözte nappalát és éjjelét. Melanie kérdéseire, ki férje megfoghatatlan
                    távozásának okát puhatolgatta, szomorú fejrázással és néha azzal felelt, hogy -
                    sokkal jobb lett volna meghalnia.</p>
                <p>Midőn aztán Pestre érkezvén, a párbajról s ennek okáról és részleteiről értesült:
                    a férjét ismerő nő biztos tapintata tüstént fölfedezte a gyöngédséget, melylyel
                    Berg a párbajnak egészen idegen okot azért keresett, hogy az ő (Leóna) neve az
                    ügynél említésbe se jőjjön. E párbaj eloszlatta utolsó kételyét is, s a nevét és
                    becsűletét kímélő gyöngédségről a még legnagyobb fájdalmában is megbocsátó
                    szívre ismert. Azonban hátra volt még a legnagyobb büntetés.</p>
                <p>Berg párbajsegédei, miután a sebesűltet haza szállíták, jónak látták értékesebb
                    ingóságait - óráját, gyűrűit s az oldalzsebében talált tárczát és keskeny kis
                    tokot lepecsételni, s a fogadó tulajdonosánál letenni. Bartl úr viszont e
                    köteget a megérkezett bárónőnek adta át, ki a kétségbeesés első napjaiban nem is
                    ügyelt reá, míg egyszer - a nélkül hogy czélja volna ezt tenni, vagy csak tudná
                    is mit tesz, gépiesen bontá fel a borítékot. Ennek tartalma közt egy jól ismert
                    tokocska ötlött szemébe. - Ó! sohajtá, - arczképem mégis kedves volt néki, s
                    ettől legalább nem akart megválni! - Kihúzta a tokból az elefántcsontra festett
                    miniaturet, s a képpel két irat hullott ki belőle. Az első pillantás e lapok
                    egyikére, melynek sárgult papirosán férje kézvonásai alatt a Kisteleki név
                    állott, lebilincselte figyelmét. Gyorsan s fennakadt léhlzettel olvasta el a
                    néhány sort - s a világot magával keringeni és a padlózatot lábai alatt sülyedni
                    érezé. Férje saját kézírásával kötelezi Kistelekit, hogy Berg Lajos «özvegyét»
                    nőűl veendi! Eszméi összezavarodtak; nem volt képes magát tájékozni, s az
                    eseményeket össz­hangzásba hozni. A második irat - a Kistelekihez írt levél
                    azonban világot árasztott a támadó kételyekre s férje önfeláldozásának
                    nagyszerűségét, mintegy mennyei dicsfénynyel körözve, állítá elébe. Mindent,
                    mindent az ő boldogságáért! Könnyei erőszakos özönnel törtek elő, s a fuldokló
                    zokogás - melynek görcsös rohamai közt találta a kis doctor - még ama kis
                    reményt nyújtó hírre is alig csillapult, hogy a sebészek műtéte szerencsésen
                    folyt le, s a hátsó bordáig hatolt golyót onnan kivágni sikerűlt.</p>
                <p> Az adott remény valóban csekély s csak pillanatnyi volt. A sebláz veszélyes
                    jellemű hagy­mázba ment át, mely most már a sebbajnál is inkább fenyegette s
                    hetekig a kialvás végpontján tartá a bágyadtan lihegő életlángot. Berg hetekig
                    feküdt teljes eszméletlenségben, s a rövid időközökben is, midőn szemeit
                    felnyitva, merőn tekintett a környezetre - az orvosok állítása szerint
                    szüneteltek érzékei. Nejét távol tartani nem volt többé ok, s Leóna ezentúl
                    folyvást az ágy előtti karszékben lakott. Meg volt győződve, hogy élete a
                    betegéével összeforrt, s hogy férje halálát nem sok perczczel fogja túlélni. E
                    meggyőződését ki is jelenté - s ki halvány arczát, átszűrődött lényét és a
                    sötétkékből szinte világossá vált szemek túlvilági tekintését látta, alig
                    kételkedett hite teljesűléséről. De a beteg mellől elvonni többé nem lehetett, -
                    ott ült mozdulatlan fehér szoborként, szemeit néha órákig nem vette le férje
                    vonásairól, míg végre sajátságos eszmevilágban ez arcz egészen újnak tűnt föl
                    előtte, a legszebbnek, a legnemesebb­nek, a legdicsőbbnek, melynek színről
                    színre látása boldoggá teszi őt, imádásszerű eszményi szerelmében.</p>
                <p>Igy teltek el órák, napok, hetek. A főváros sürgő forgó népe sokszor ébredt és
                    pihent le; az utczai zaj sokszor csendesült el s támadt fel a viradattal; a
                    farsang vígan folyt, a ködös napokat tavasz előhírnöke gyanánt derült ég és
                    verőfény váltotta föl; az emberek saját érde­keik után szaladva, vagy újabb
                    eseményekkel foglalkozva, alig-alig beszéltek már a párbajról, s kiket dolguk
                    arra vitt, fel sem is néztek az Angol királyné függönyös ablakaira: s e
                    függönyök megett még mindig ott feküdt a beteg, s a betegnél ott ült a
                    töredelmes nő.</p>
                <p>Az orvosok egy reggel azt találták, hogy a betegség kedvező fordulatot vőn, a
                    határozott javulásnak indul. Az eszmélet visszatért, bár a hosszú pangás után
                    szárnyaszegetten, erőtlenül, - s Berg a rövid éberlétben, hamar kimerülve, sokat
                    szunnyadott. Nejének, a bogyoszlói doctor tanácsára, ezentúl csak néha s csak a
                    szunnyadás ideje alatt volt szabad a szobába jönnie.</p>
                <p>A javulás percze után egy héttel jelentékenyűl gyarapodott az erő. Egy délután
                    hosszan aludt s az ébredés első mozdulatára Leónának alig maradt ideje a
                    mellékszobába suhanni. A betegnél csak a kis doctor maradt.</p>
                <p>Berg, fejét felemelve, figyelmesen s mintegy keresve tekintett körűl.</p>
                <p>- Leóna? - kérdé gyenge hangján a doctortól.</p>
                <p>A mellékszobából elfojtott zokogás feltörő szisszenése hallatszott.</p>
                <p>- El fog jönni, ha kívánja tisztelt barátom! - felelte a kérdett.</p>
                <p>- El fog jönni? hát nincs itt? s nekem úgy rémlett, mintha folyvást körűlöttem
                    volna; - mondá emlékeit szedegetve a beteg.</p>
                <p>Leóna minden tilalom és óvás daczára elősíklott rejtekéből, s mintha szellő
                    lebbentette volna oda liliomlevélként, férje ágya előtt két térdre omolva,
                    csókkal és könnyeivel hinté el ennek finom fehér kezét.</p>
                <p>- Leóna! - mondá a férj - megbocsátod-e távozásom -</p>
                <p>- Enyém, csak enyém a bocsánatkérés! - vágott szavába indúlatos sirással a nő. A
                    doctor közbe lépett ekkor s Leónát súgva kérvén távozásra, szobájába vezette.
                    Mire visszatért, Berget lehunyt szemekkel találta. Azt hitte újra elszunynyadt,
                    midőn több percznyi szünet után egyszerre megszólalt:</p>
                <p>- Kisteleki hol van?</p>
                <p>- Tegnap óta útban Olaszország felé, hol mint hallom, Garibaldihoz akar
                    csatlakozni; - felelte a doctor s kis vártatva hozzá tevé: - - Tegnapelőtt is
                    itt volt a mellékszobában és - -</p>
                <p>- És - és - Leóna? - kérdé bámuló élénkséggel a beteg.</p>
                <p>- Elútasítá őt, a gyűlölet és megvetés leghidegebb, legsemmisítőbb szavaival -
                    -</p>
                <p>- Oh tehát nem álmodám, s való volt e látványkép előttem felvonult jelenet? -
                    szólt inkább önmagához intézve e kérdést, míg arczain az első gyönge pír
                    mutatkozott.</p>
                <p>E naptól kezdve látható gyorsan haladt az üdűlés. Leóna ezentúl folyvást férje
                    mellett ült, csevegett, ápolta őt, - s kézt kézben tartva, fiatal szerelmes
                    párként mélyedtek el egymás mosolygó nézésébe, Berg azt hitte - s e hit üdítőbb
                    volt minden földi orvosságnál - hogy Leóna szemeinek teljes báját s
                    szerelemteljes kifejezését csak most kezdi ismerni.</p>
                <p>Több napja járt fenn már a lábadozó, midőn Leóna egyszer reá borúlva - esdőleg
                    sohajtá:</p>
                <p>- Oh az a seb, az az irtózatos seb - -</p>
                <p>- Behegedt, kedvesem! - mondá, átölelve őt férje.</p>
                <p>- A seb, melyet nemes lelkeden - - akarta folytatni Leóna, arczát még mindig Berg
                    keblére rejtve.</p>
                <p>- Az begyógyúlt, nyom nélkül, örökre s helyén új boldogságunk virúló rügye
                    fakad!</p>
            </div>
        </body>
    </text>
</TEI>