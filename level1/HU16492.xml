<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU16492" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A második férj</title>
				<author>
					<persName>
						<surname>Abonyi</surname>
						<forename>Árpád</forename>
					</persName>
					<date from="1865" to="1918">1865-1918</date>
					<idno type="VIAF">39125767</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">66827</measure>
				<measure unit="pages">362</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A második férj</title>
					<date>2017-01-26</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/16400/16492"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Lipták Éva</name>
						<name>Varjú Mária</name>
						<name>Mészáros Atilla</name>
					</respStmt>
					<bibl type="digitalSource">
						<title>A második férj</title>
						<date>2017-01-26</date>
					</bibl>
					<bibl type="firstEdition">
						<title>A második férj</title>
						<author>Abonyi Árpád</author>
						<pubPlace>Budapest</pubPlace>
						<publisher>Athenaeum</publisher>
						<date>1895</date>
						<ref target="http://mek.oszk.hu/16400/16492/pdf/"/>
					</bibl>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T3"/>
			</ns1:eltec>
		</xenoData>
		<revisionDesc>
			<change when="2019-04-23"/>
			<change when="2018-11-22"/>
			<change when="2018-11-19"/>
			<change when="2021-03-09"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ KÖTET.</head>
			</div>
			<div type="chapter">
				<head>ELSŐ FEJEZET.</head>
				<p>A szinházi villamos jelzők a Sibilla harmadik felvonásának
                  kezdetét jelentették. Az ajtócsapkodás lassanként megszünt, a portás beczammogott
                  szük lakásába, s körmeit melengetve telepedett le a kemencze mellé. Kellemetlen
                  februári hideg járt; a hó nem akart eltakarodni. A szinház udvara üres volt. A
                  kuttól az utczára vezető mellékkapu ajtajáig mindössze egy borostás állu, apró,
                  hunyorgó szemü ur sétálgatott, gondosan kikerülgetve az összelapátolt hóbuczkákat.
                  Pár percz előtt a szinpadra vezető széles ajtóban ácsorgó munkások lármás örömére
                  ezekbe botlott bele az egyik inspekcziós, nyalka tüzoltó, s majdnem orrára esett.
                  A sétáló ur egy pillanatra szintén elmosolyodott a boszusan morgó sisakos
                  Flóriánon, - azután ismét behuzta fejét a kabátja gallérjába, s szivarozva
                  méregette a kuttól a kapuig levő tizennégy lépést, maga sem tudta már, hogy
                  negyvenedszer-e vagy ötvenedszer. Sok nem hiányozhatott az ötvenhez sem.</p>
				<p>A dolog végre is unalmassá vált. A szinpadi diszlet-munkások bevonultak melegebb
                  helyre, a butortárba, s a kártyaszobából is kiszállingóztak a kalabriász lovagjai.
                  A sétáló, szürke ur megállt az ablak mellett és benézett. A kerek asztal mellett
                  még ült két tekintélyes mohikán; egyik Mefisztó nagy szerepében kiváló
                  nevezetesség, a másik a leghatalmasabb Tiborcz. Mefisztó ezuttal frackban, fehér
                  nyakkendővel ült az asztal mellett; a Sibilla harmadik
                  felvonásában még dolga van; ki kell jelentenie egy izgalmas jelenetben rajongó
                  fiának Gusztávnak, hogy bolond, ha immorálisnak tart egy szép fiatal özvegyet,
                  csak azért, mert ez az asszony másodszor is férjhez szeretne menni. A sétáló ur az
                  ablakon keresztül kényelmesen belelátott Mefisztó kártyájába, s nyelvével
                  önkénytelen csettintve mormogta: »jól van, még egy hivás«... Ebben az uj hivásban
                  azonban nem gyönyörködhetett. A villamos jelző hevesen csilingelt, Mefisztó
                  lecsapta a kártyákat. »Disznóság!« kiáltotta harsányan, s kirohant az ajtón a
                  szinpad felé. A magára hagyott Tiborcz dörmögve szivarra gyujtott, kilépett fülig
                  begombolkozva az udvarra, s az utczára vezető kapun keresztül elhagyta a szinház
                  épületét.</p>
				<p>A sétáló ur felkerült megint a kuthoz, s ott megállt. Fél tiz. Még egy negyed óra.
                  Addig hallgathatja a telefon drótok között sivitó szél muzsikáját, s végig lépheti
                  egy párszor a kuttól a kapuig terjedő szük udvarrészt. Boronkai Imre ur, igy
                  hivták a sétáló, szürke férfiut, nem tartozott a türelmetlen emberek közé, ez a ma
                  esti leskelődés fiatal rokona, Fülöp után azonban nagy próbára tette alapjában
                  véve lomha, békés természetét, mely ritkán szokott egyforma kesernyés hangulatából
                  kizökkenni. A derék ember fázott és ez boszantotta. Gondolatai otthon kalandoztak
                  Viola-utcza 23. sz. lakásában, a hol nejével és leányával lakott, kik eddig már
                  bizonyára nyugtalanul várják. El fog romlani a theája is. Boronkainé asszony a
                  zajos jeleneteket nem szivesen engedi el, kivált olyankor, ha elmaradásának pontos
                  magyarázatával nem szolgálhat. Ma például igy áll a dolog, s ez nem kis mértékben
                  aggasztotta. Persze, ha nem jelent volna meg a plébánia-utczai Münszter-házban,
                  hogy »szorongatott helyzetében« egy kis segélyt kérjen Feliczia tantikától, a
                  család szigoru fejétől, - akkor nem találkozott volna Clermontnéval sem, s a
                  fiatal hölgy nem lett volna abban a helyzetben, hogy levelét, melyet Fülöpnek, a
                  mai Sibilla szerzőjének, s a Münszter-család büszkeségének
                  irt, éppen az ő rokoni közvetitésére bizza. Igaz, hogy Fülöp is rokon, Clermontné
                  is Münszter leány, s igy rokona Fülöpnek is, neki is, de mégis csak
                  meggondolhatnák, hogy egy Boronkai végre is Boronkai; nem alkalmas arra, hogy
                  levélhordó szerepekre használják.</p>
				<p>S a jó ur duzzogva tapogatta meg zsebében a levelet. Mig a plébánia utczából a
                  szinházig jött, néhányszor megerőltette fantáziáját, hogy tartalmából megsejtsen
                  egyetmást, hátha alkalmilag hasznát lehetne venni, - kisérletezése azonban
                  kudarczot vallott. Clermontné, a szőke fiatal asszony, - kit ugyancsak nehezen
                  hagyhatott itt férje, a boldogult őrnagy, - mosolyogva, elegans könnyedséggel,
                  finom arczának majdnem gyermekes nyiltságával bizta reá fél nyolczkor a levelet,
                  azzal a meghagyással, hogy okvetlen keresse föl vele Fülöpöt és juttassa kezébe
                  még ma. »Hallgatás kedves Boronkai, hallgatás... és most siessen, siessen.« - A
                  hallgatásra való figyelmeztetés bizonyára megbántás számba is mehetne, ha nem
                  rokoni ajakról jön. Erre a szeretetreméltó, fiatal özvegyre azonban egy pillanatig
                  sem képes neheztelni. Szép asszony, s határozottan jó szive van. - »Határozottan
                  jó szive van« - dörmögte fejével bicczentve, miközben a szinházi portás kakukkos
                  órájára nézett. Még pár percz; Fülöpnek azonnal jönnie kell. Sibilla
                  személyesitőjének, ennek a kedves, nagy tehetségü müvésznőnek soha sem mulasztja
                  el elhozni előadás után kedvencz virágját, a fehér szegfüt. Itt lesz tehát
                  okvetlen ma is. - Clermontné már csak jó sziveért is méltó reá, hogy egy gentleman
                  érte a legnagyobb önfeláldozásra is rászánja magát. Deczember tizedikén ki
                  mentette meg a legkinosabb zavarból az egész Boronkai családot? Feliczia tante nem
                  tehette, mert nem volt otthon, különben talán ő is megtette volna; Münszter Vilmos
                  tanácsos ur, Fülöp atyja, ritkán jut pénzhez ugy, hogy azonnal le ne foglalják a
                  hitelezők, - nem is szólván a folytonosan kártyázó Szeniczeiről, a kinek felesége,
                  a szép Katalin ugyan kiránthatta volna a bajból, ha akarta volna, ez a kerek
                  vállu, ragyogó szemü veszélyes asszony azonban egy idő óta ugy látszik kevesebb
                  pénzt tud kicsalni az öreg Braniczki gróftól; megtörténik, hogy néha maga is
                  megszorul, s ilyenkor olyan dühös mint egy fölingerelt gyönyörü párducz.
                  Clermontné segélyét kellett tehát kikérnie és meg is nyerte azonnal, - még
                  szokásos hazugságait sem volt alkalma meghatottságot affektáló arczczal elnyögnie.
                  Ah, valóban jószivü teremtés! Okvetlen be fogja neki bizonyitani, hogy méltó arra
                  a bizalomra, a melylyel megajándékozottnak érzi magát.</p>
				<p>Igaz ugyan az is, hogy ha jobban szétolvasztja agyának nehézkes kohójában a
                  dolgot, akkor be kell vallania, hogy bizalmaskodásról közte és Clermontné között
                  tulajdonképpen sohasem volt szó s ez lényegesen változtat a helyzeten, -
                  bizonyosnak látszik azonban az is, hogy a hölgy bizalmat érez iránta, különben nem
                  szólitotta volna föl reá, hogy Fülöphöz intézett levelét a legnagyobb titokban
                  juttassa kézhez. Ez az egy nyomocska tökéletesen elég, hogy a következtetések
                  egész komplikált lánczolatát igyekezzék belőle össze füzni az, a kinek efféle
                  izgató szellemi játékban kedve telik. Boronkainé asszony például, az ő kitünő
                  tehetségekkel megáldott hitvese, bizonyára nem szalasztaná el az alkalmat, hogy a
                  levélben lappangó titok birtokába jusson, ha másképp nem lehet, bármily áron. S a
                  jó ur némi örömmel gondolt reá, hogy mily gyötrő nyugtalanságot okozhatna
                  hitvesének, ha tudtára adná, hogy levelet vitt és azt, mint egy igazi férfi,
                  érintetlenül kézbe is adta. Mi volt a levélben, ember? Kinek vitted? Ah, tőle -
                  neki! Milyen szerencse; megtudtunk volna mindent, s megfizettethettük volna
                  hallgatásunkat ugy, a hogy nekünk tetszik. Élhetetlen ember, - miért nem törted
                  fel azt a levelet...</p>
				<p>Soha asszonyom, soha! - felelte magának büszkén a derék férfiu, s képzeletben a
                  legerélyesebben utasitotta vissza nejét. Egy Boronkai végre is Boronkai, -
                  szegény ördög, az igaz, - egyszerű irodatiszt a közlekedésügyek minisztériumában,
                  de a Boronkaiak nemes vére foly ereiben és ez elég.</p>
				<p>Sokszor tévedett, a viszonyok sulyos csapásokat mértek reá, sokszor megalázták, s
                  nem egyszer csábitották kényes dolgokra is, de a vér, a születés, a családi név...
                  Hohó! bocsánat asszonyom, ön, a ki Münszteréket számitja rokonai közé, már
                  megtanulhatta volna, hogy a családi név becsülete szentség. Engedje meg tehát,
                  hogy illetlen kiváncsisága fölött megütközésemet fejezzem ki.</p>
				<p>A hatás bizonyára nem maradna el, ha Boronkainé asszonyság előkelő nő volna, s a
                  férfiui önérzet megnyilatkozása iránt érzékkel viseltetnék. Sajnos azonban, hogy
                  ennek éppen ellenkezője áll, s az asszonyság gyakorta a legbotrányosabb
                  magaviselettől se retten vissza, ha szenvedélyes természete erőt vesz lényén, a mi
                  elég gyakori és elég szomoru eset. Csoda-e aztán, ha ily anyai példa élénk
                  befolyást gyakorolt Szerafinra, a gyermekre is? Éppen nem; sőt számitani lehetett
                  reá. Viola-utczai lakásuk mindössze két kis szobából áll. Mit lehet efféle szük
                  helyen eltitkolni? A kedves gyermek akaratlanul is tanuja volt elkeseredett
                  hitvesi harczaiknak. Hallotta az ő megjegyzéseit és hallotta anyjának rikácsoló
                  szenvedélyességét is, a mely nem ismert határt. Az asszonyság egész csomó
                  aljasságot szórt reá, s milyen hangon, milyen kifejezésekkel! Ilyesmit hallani
                  kell. Egyáltalában nem találta tehát csodálatosnak, midőn Szerafint az intézetből,
                  a hová két évig járt, egy szép napon kiutasitották. A kedves kicsike ugy kaczagott
                  a dolgon, mint egy kamasz. »Az igazgatónő dühös volt reám, mert fittyet hánytam
                  neki.« Ezzel védte magát otthon, s Boronkainé asszony hitelt adott neki. Ő persze
                  nem; titokban szemtelen gyermeknek nevezte leányát, a ki még sok keserüséget fog
                  okozni szivének, - nyiltan azonban helyeselnie kellett a magyarázatot, különben
                  ismét kitört volna a családi vihar.</p>
				<p>Boronkai figyelme most a szinpadhoz vezető ajtó felé fordult, melyet e pillanattól
                  kezdve sürün nyitogattak. A kapus kirohant lakásából az utczára nyiló ajtó felé, s
                  majdnem összeütközött a Sibilla szerzőjével, a ki viszont
                  befelé igyekezett.</p>
				<p>Boronkai elébe sietett, s kezét nyujtotta.</p>
				<p>- Rád várok, Fülöp.</p>
				<p>- Azonnal, Imre bácsi azonnal, felelte az ifju, s tovább sietett. Várjon kérem egy
                  pillanatig, mindjárt jövök. - Azzal benyitotta a szinpadra vivő ajtót és eltünt
                  szem elől.</p>
				<p>Boronkai türelmesen várt. Fölsétált megint a kutig, s ott uj szivarra gyujtott.
                  Megteheti. Fülöp kissé izgatottnak látszik, de jó kedvünek is, - s ez biztató jel.
                  A Sibilla határozottan nagy vonzerőt gyakorol a közönségre,
                  ma este tizennyolczadszor került előadásra, s az egész fényes nézőtér valósággal
                  tömve van ma is. Fülöp egyszerre meghóditotta nagy szellemi tehetségével a
                  közönséget; mások évekig kapaszkodnak, évekig kisérleteznek, mig némi hirnévre
                  tehetnek szert. Fülöp nevét játszva kapta szárnyára a hir, s hizelegve simult
                  hozzá a szerencse, - kár, hogy nem tudja eléggé megbecsülni. Lehet egyébiránt,
                  hogy jól teszi. Igy talán még állandóbb hive marad a szeszélyes istenasszony,
                  mintha udvarolna neki. Ő megtette egykor; ugyan mit ért? Lenn maradt a homályban
                  és a szegénységben. - »Homályban és szegénységben«... dunyogta epésen a jó ur s
                  hirtelen kiszámitotta, hogy ha a mellényzsebében levő ötvenkét fillért is hozzá
                  veszi, egész pénzkészlete nem több e perczben két forint husz krajczárnál. Ime, az
                  eredmény, - élet ez? Egy Boronkai végre is Boronkai, de ha mélyebben belemerül
                  ebbe a nyomatékos kérdésbe, őszintén be kell vallania, hogy a viola-utczai »Fehér
                  elefánt« szatócsnak hasonlithatatlanul jobban kedvez az élet, pedig az csak egy J.
                  B. Klein, a kinek magasabb eszményekről bizonyára fogalma sincs.</p>
				<p>Komoly okok kényszeritik tehát reá, hogy Fülöptől egy kis rokoni kölcsönt kérjen.
                  Feliczia tante száz koronáját házbérbe kell adnia, - az holt pénz, s ma még csak
                  tizedike van. Mit csináljon két forint nehány krajczárral a hónap végéig. Miből
                  vegyen szivart, - s hát Szerafinnek egy pár uj czipőt? Erre pedig okvetlenül
                  szükség van, mert a miben jár, annak félre van nyomva a sarka. Nagyszerü, mennyi
                  czipőt ront! Kerek vállu, egészséges nagy leány, az igaz, szinte kicsattan arczán
                  és kissé duzzadt, asszonyos ajkán a vér, - de annyi czipőt! És valamennyinek a
                  sarkát! Nem vigyáz, semmit sem vigyáz, - pedig tán még sem oly nehéz, hogy alig
                  két hét alatt tönkretegyen egy pár erős, zergebőr czipőt. - Boronkainé asszonynyal
                  nem lehet erről beszélni. Azt feleli reá kihivó gunynyal, hogy Szerafin az ő vére,
                  punktum. Az ő vére pedig tiszta arany. Örülj ember, hogy ily viruló, kerek tagjai
                  vannak a leányodnak, ez az egészség, ez a szerencse, ezt imádják a férfiak, s te
                  egyéb hozományt ugy sem vagy képes adni a szegény gyermeknek, - megjárná, ha olyan
                  filigrán volna, mint a ti hires Petrovics Ilkátok, a gazdag Petrovics Ferencz
                  »finom« virágja, a kivel oly nagyra vagytok, hogy majdnem belerekedtek a
                  folytonos dicséretbe. Ugyan kellene valakinek? Az emberek bolondok; föl kell tehát
                  használni ezt a végzetes gyöngeséget, s örülni kell, ha erre alkalmas módok
                  vannak. Petrovics Ilka se bilincselné le annyira környezetét, ha nem volna arany
                  paraszt az apja. Járhatott volna száz esztendeig az angol kisasszonyokhoz, - mit
                  ér az? A fiatalság vagy hozományt keres vagy - gyöngyöt. Az ő gyermekének bájai
                  gyöngyök. Meg kell azokat becsülni nagyon. Ha tehát uj czipő kell, venni kell; a
                  félre nyomott sarkak nyomában fakad a szerencse, csak meg kell várni. Boronkainé
                  asszony - dörmögte magában a jó ur, - közönséges személy, a kivel eszményekről nem
                  lehet beszélni. Jobb, ha hallgat az ember.</p>
				<p>A közönség ezalatt kifelé tódult a szinházból, - megtelt a szük udvar is.
                  Czilinderes, prémes köpenyegekbe bujt urak foglaltak állást a kijáróknál, - akadt
                  köztük egypár éretlen tacskó is, kik bizonyára a szinpadi csillagokat akarták még
                  egyszer látni. Kedves gyermekeim - intett mélázva a jó ur, - mennyi szeretetre
                  méltó rajongás, mily gyönyörü bősége a haszontalanul szétszórt ifjui lángnak, - ki
                  pótolja majd vissza, ha egyszer elfogy?</p>
				<p>Fülöp izmos, nyulánk alakja alig tudott a tömegen átvergődni. Boronkai fanyar
                  mosolylyal várta. Boldog lehet; fiatal, huszonnyolcz éves, félig zöld, hajlékony
                  ág, a kire még nagy jövő vár. Sibillá-jának jelentékeny
                  sikere a legszebb kilátásokkal biztat. Itt-ott suttogva mutatnak rá: ez az, a
                  költő. Egy éltesebb hölgy, mielőtt férje karjába füzné satin-duchesse felhőbe
                  burkolt rizsporos karját, aggodalmas arczczal nógatja előre leánykáit: mit néztek
                  Florin, Auguszta.. siessünk... A fehér arczu, fiatal leányok duzzogva
                  engedelmeskednek; a mama zsarnoksága kiállhatlan. Mi rosz van abban, ha látni
                  akarják a szerzőt. Nem Münszter Fülöp urat, hanem »a szerzőt«, - s ez lényeges
                  különbség. A tapasztalt mama azonban tudja, hogy kedves leánykáinak ezt a
                  ravaszkodó okoskodását husz esztendővel ezelőtt ő is igénybe szerette volna venni,
                  csakhogy fájdalom, neki is tapasztalt mamája volt.</p>
				<p>Fülöp intett Boronkainak. »Mehetünk, Imre bácsi.«</p>
				<p>Együtt hagyták el a szinház udvarát, s léptek az utczára, mely lassanként ürült. A
                  közönség sietett haza; a kocsik egymásután robogtak el. A szinház mellett levő
                  kávéház fényes csillárai alá betelepedtek a kávé-patkányok, s nevetve, beszélgetve
                  igyekeztek minél kellemesebben kihuzni éjfélig az időt.</p>
				<p>- Nos, Imre bácsi? kérdezte Fülöp a jó urat. Nem jön velem egy theára?</p>
				<p>- Köszönöm, haza kell mennem.</p>
				<p>- Ilyen korán?</p>
				<p>- Egy órája várlak. Hanem ha egy kis szivességet akarsz velem tenni, elkisérhetnél
                  hazáig...</p>
				<p>- Szivesen; menjünk.</p>
				<p>Boronkai megkönnyebbülten lépkedett az ifju oldala mellett. Sikerült elháritania
                  egy kinos jelenetet. Boronkainé asszonyság annyira meg fog örülni a ritka
                  vendégnek, hogy ennek fejében elengedi neki a szokásos hitvesi sczénát.</p>
				<p>- Levelet hoztam a számodra, Fülöp, - dunyogta. Itt van a zsebemben. Clermontné
                  küldi.</p>
				<p>- Ah! ugy...</p>
				<p>- Meghagyta, hogy okvetlen adjam át még ma, - én tehát megvártalak a szinház
                  udvarán. Mondhatom, elég hideg poszt, egészen keresztül fáztam.</p>
				<p>- Mennyire sajnálom, bácsi.</p>
				<p>- Itt van; vedd át.</p>
				<p>S átnyujtotta az ifjunak a levelet. Szemeiben, ezekben az apró, lomha, nedves
                  szemekben megvillant egy szikrája a büszkeségnek. Nézd, itt van, vedd át, - nem
                  törtem fel, ezt nem. Rágalom tehát, hogy egy Boronkai a
                  becsület iránt való fogékonyságát valaha tökéletesen elveszthesse. Sok kényes
                  esetem volt, - vannak, kik ingyenélő, poltron embernek tartanak... a gonoszság
                  körmei hosszuk... de azért nincs veszve semmi. A lélek ép, a lélek enyém, ah! a
                  lélek... Ki fog derülni egyszer az is, hogy ki becsületes, ki nem, - s akkor
                  reszkessenek a rágalmazók.</p>
				<p>Fülöp átvette a levelet, egy pillanatra elkomolyodott, azután becsusztatta a
                  zsebébe és nem beszélt róla többet.</p>
				<p>- El sem olvasod? kérdezte gyanakodva a derék férfiu.</p>
				<p>- Most nem.</p>
				<p>- Pedig érdekes... hiszem -</p>
				<p>- Meglehet. Kérem, ne legyen kiváncsi.</p>
				<p>A jó ur behuzta fejét a kabátja gallérjába. Tessék, igy bánnak az emberrel ezek a
                  hires rokonok. Érdemes élni? Szegényen, igy, - mint ő? Tekintély nélkül. A
                  tulságosan czivilizált fiatalság már a kor jogait sem becsüli többé. A régi
                  bálványokat ledöntötték. Patriarchák nem léteznek, a fehér haj tisztelete
                  kiveszett nyilván mindenütt az utódokból, különben nem utasitanák vissza ily
                  boszantó nyiltsággal a tisztes koru rokont. »Kérem, ne legyen kiváncsi«. Gyönyörü!
                  Ezt kellett megérnie.</p>
				<p>A nagy köruton Fülöp szivarra gyujtott és megkinálta Boronkait is. A jeles férfiu
                  elvette a szivart és ezt gondolta magában: a mai erkölcstelen ifjuság azt hiszi,
                  hogy elég, ha a szegény, sors üldözött rokon szemét egy rongyos szivarral
                  igyekszik kiütni. Milyen erkölcsi bukás! S főleg a Fülöp helyzetében, a kinek van
                  pénze. Teringettét, de hát végre is nem igazságos-e, ha az, a kinek van, segélyére
                  siet annak, a kinek nincs? Most már csak azért is kérni fog tőle vagy ötven
                  forintot, - szenvedjen ő is. Szenvedjen mindenki, - a kinek van. Ez okvetlenül jól
                  esik azoknak, a kiknek semmijök sincs.</p>
				<p>A nagy, kétemeletes bérház kapuja még nyitva volt. Annál jobb; megtakarithatja a
                  kapupénzt.</p>
				<p>- Feljösz hozzánk, Fülöp?</p>
				<p>- Magam sem tudom... talán már lefeküdtek? Szirén korán le szokott feküdni.</p>
				<p>- Hát aztán! Majd fölkel, ha megtudja, hogy te vagy itt. Szegény, nyomorult
                  családom az ily ritka, kedves vendéget nagyon meg szokta becsülni. Föltéve
                  azonban, ha szégyelled a rokonságot...</p>
				<p>- Ugyan, kérem -</p>
				<p>- Boldog isten, mai nap mindenre gondolni kell, - dörmögte Boronkai, s előre
                  bocsátotta vendégét a lépcsőn. Az idő Fülöp, az idő... Minden megváltozott.
                  Persze, ha megtarthattam volna »mária-család«-i birtokocskámat, s ott
                  fogadhatnálak a verandán, pipázva, elégedetten, mint régen, tudod te... eleget
                  szaladgáltatok szerencsétlen leánykámmal abban a gyönyörüséges kertben, melynek
                  minden fáját, minden bokrát, minden egyes virágocskáját külön is megsirattam...
                  Milyen idők voltak azok, milyen idők! Mi maradt belőlük? A bánat, öcsém, semmi
                  más... Rongyos hivatalom és a bánat... Nyomorult családom és a bánat.</p>
				<p>- Jól van Imre bácsi, - beszéljen másról.</p>
				<p>- Könnyü neked. Kapsz egy csésze theát, a rumot magam vásároltam; erre kényes
                  vagyok, tudod, a vér nem válik vizzé. Nagyon hiszem, hogy untatlak, de hát mit
                  csináljak? Az ilyen sorsüldözött, szegény családapa, mint én, örül, ha
                  lamentálhat. Egyéb vigasztalásom ugy sincs.</p>
				<p>- A munka.</p>
				<p>- Oh, tudom, a munka! Apád is ezzel keserit, a tante is, feleségem is, mindenki.
                  De hát tudod-e, hogy mi az én munkám? Valóságos gyalázat, a mit azok az emberek
                  velem végeztetnek, pedig tudják, hogy egy Boronkai végre is Boronkai. Elém raknak
                  kérlek egy csomó megléniázott papirost, s annak a rubrikáiba nekem kell bevezetnem
                  a petróleumot, gépolajat, tengelykenőcsöt, kőszenet, - nekem, Boronkai Imrének, a
                     ti rokonotoknak. Minap nyolcz kiló husz deka
                  tengelykenőcs helyett kilencz kiló husz dekát irtam be tévedésből... orrot
                  kaptam... Le akarták vonni a fizetésemből. Abból az én silány fizetésemből, hiszen
                  tudjátok... hetvenöt forintot dobnak nekem havonként, kegyelemből, mint egy
                  semmiházinak... Oh, be keményen is suhog fölöttem a büntető sors ostora; nem lenne
                  csoda, ha egy szép-napon karomba venném szegény gyermekemet, s beugranák vele a
                  Duna hullámai közé...</p>
				<p>Fülöp elnevette magát.</p>
				<p>- Nem hiszem, Imre bácsi, hogy elbirná Szerát a Dunáig.</p>
				<p>- Lehet, lehet... dörmögte a jó ur, - inkább csak izé ez, olyan költői kép... Az
                  ördögbe, te értesz engem, s ez nekem elég. Várj kérlek, csengetek.</p>
				<p>Boronkai megnyomta a csengetyügombot, s szomoruan integetett. »Ugy-e, nehéz munka
                  ez a harmadik emelet? Hatvankét lépcső... hja, a szegénység, a szegénység«...</p>
				<p>Belülről kiszólt egy éles női hang.</p>
				<p>- Megjöttünk, mákvirág?</p>
				<p>- Csak semmi bizalmaskodás, - felelte a derék férfiu, - vendéget hoztam édesem,
                  Fülöp van itt. Engedett meghivásomnak és feljött egy csésze theára.</p>
				<p>Az ajtó gyorsan megnyilt, s Boronkainé nyájasan, viruló arczczal vezette be az
                  ifjut a belső szobába, hol még égett a lámpa. A zöld ripsz butorzat dohány barna
                  szinre sáppadt a lámpa fényben, s a kopottas szőnyegek valamikor aranysárga
                  virágai czinóber szinekben pompáztak. Fülöp levetette felöltőjét, letette
                  kalapját, s mosolyogva türte Boronkainé örömének tüntető kitöréseit. A kissé
                  illetlenül kövér, fekete szemü, gondosan rizsporozott asszonyság nagy zajjal
                  vezette az ifjut a kerevethez.</p>
				<p>- Foglalj helyet szivecském, valóban nagyon szép, hogy végre hozzánk is eljöttél.
                  Tessék ide, - igy ni! Dobd félre azt a kötést, még megszur a tű. Mindjárt hozom a
                  theát. Én magam fogom megfőzni. Hogyan is szereted csak, - igaz, sötét sárgán, -
                  szinte elfelejtettem! Látod, látod, igy jár az ember, ha oly ritkán látogatja meg
                  szegény rokonait.</p>
				<p>- Édes néni...</p>
				<p>- Bezzeg, a mig egykori falusi birtokunkban laktunk, másképp voltunk. Ott volt
                  bőven minden, - s ha ez a boldogtalan ember el nem kártyázta volna...</p>
				<p>- Rozál, kérlek... dunyogta a jó ur.</p>
				<p>- Csitt! riasztott rá nyersen a hölgy, - a te büneid rémitőek, - biztosan a
                  pokolba jutsz, s nem is volna igazság a másvilágon, ha nem oda jutnál. Jobb, ha
                  hallgatsz és megkeresed a rumot. Várj lelkem, kimegyek, megfőzöm a theát és
                  beküldöm Szerát.</p>
				<p>- Ne bántsuk, néni, ha alszik.</p>
				<p>- Nem alszom Fülöp! kiáltotta a szomszéd szobából egy élénk hang, - rögtön lövök,
                  csak felöltözöm.</p>
				<p>- Jó estét Szirén!</p>
				<p>- Jövök, - jó estét! Mama édes, hová tetted a harisnyámat?</p>
				<p>Boronkainé mentegetőzve fordult az ifjuhoz.</p>
				<p>- Nem tudom leszoktatni a szeleburdiságról, - sohasem tudja, hogy hová szórja a
                  holmiját, pedig rendben tarthatná! mert ugyancsak kevés van. Volt falun elég, mig
                  ez a boldogtalan el nem kártyázott mindent... S a hölgy lesujtotta tekintetével az
                  alázatosan hunyorgató családapát, miközben besietett a másik szobába a leányához.
                  Boronkai hümmögve gyujtotta meg kialudt szivarját s a szék karján dobolt.</p>
				<p>- Mindent reám szeretne kenni, - morfondirozott Fülöphöz hajolva, - pedig ő is
                  hibás... Micsoda prédaságot csinált ruhákkal, butorokkal, szőnyegekkel! Volt olyan
                  hónap - becsületemre - hogy csak szövetekért ötszáz forintot raboltak ki a
                  tárczámból... betyárok... igazi lopás... S ennek ő az oka. Néhai falusi házunk
                  négy szobáját két év alatt háromszor rendezte be ujra, - nagyon szépen, nem
                  mondom, felséges izlése van, - de hát a költség, a töméntelen költség! Ki győzi
                  azt? Verejtékes munkám gyümölcse...</p>
				<p>Fülöp megszakitotta a kitünő férfiu panaszait.</p>
				<p>- Sohasem dolgozott maga kedves Imre bácsi.</p>
				<p>- Azt hiszed?</p>
				<p>- Nekem mondja?</p>
				<p>- Hát hiszen lehet, lehet... végre is inkább csak izé ez, olyan költői kép... De
                  azért becsületemre mondom, hogy nincs az a primadonna, a kinek több fölösleges
                  drága ringy-rongy lett volna a ruhatárában, mint neki, - s még ő panaszkodik! Én
                  nem szólhatok, engem azonnal lehurrogatnak; pedig mindig ugy viseltem magam, mint
                  egy igazi férfi. Igaz, - folytatta reszketeg hangon a jó ur, s mély bánatot
                  erőszakolt arczára, most oly nyomorult vagyok, hogy még egy pár uj czipőt sem
                  vehetek szegény, szerencsétlen gyermekemnek... de hát a sorscsapások üldözése...
                  gonosz végzetem, édes Fülöp, mely életem törékeny sajkáját szilaj haraggal
                  veti-hányja a lét hullámain...</p>
				<p>- Mennyi kell, Imre bácsi?</p>
				<p>S az ifju zsebébe nyult. Elunta ezt a banális, jól ismert szinjátékot, mely
                  semmiféle uj fordulattal nem kecsegtette.</p>
				<p>- Nekem? Nekem semmi. Szegény gyermekemről van szó...</p>
				<p>A »szegény gyermekem« ebben a pillanatban csapta be maga után az ajtót, s a
                  szobába ugrott. Szép, nagy, erős leány volt, gömbölyű, meleg vállain ugyancsak
                  megfeszült a szövet. Mosolygó, fényes fekete szemei őszinte örömmel üdvözölték az
                  ifjut.</p>
				<p>- Szervusz, Fülöp! kiáltotta hozzá szaladva, s megrázta az ifju kezét. Be rég
                  voltál itt! Hogy vagy? Jól persze, te mindig jól vagy.</p>
				<p>- Ugy a hogy, édes Szirén, - aludtál?</p>
				<p>- Bizony már félig aludtam is. Apával jöttél? Magadtól ugy sem jöttél volna. Hagyd
                  el kérlek, - megszoktuk. Mióta hires ember lettél, a
                   Sibilla ugyancsak gőgössé tett.</p>
				<p>- Dehogy tett.</p>
				<p>- Tapasztalásból beszélek. Mikor voltál utoljára nálunk? Szeptemberben, drága
                  uracskám, majdnem félév előtt.</p>
				<p>- Sok dolgom volt.</p>
				<p>- Tudom, - intett finom mosolylyal a leány, s ledobta magát Fülöp mellé egy
                  karosszékbe, - észreveszek én mindent, sokkal többet, mint a mennyit te
                  gondolsz.</p>
				<p>- Szegény gyermekemnek igen éles szemei vannak, - mondotta a jó ur, - kár, hogy
                  kitünő tehetsége örökös tétlenségre van kárhoztatva. Ki törődik velünk? Lenéznek a
                  rokonok...</p>
				<p>- Papa mit beszél megint?</p>
				<p>S a leány boszankodva sugta Fülöpnek: »Mindig ilyen képtelenségeken jár az
                  esze«...</p>
				<p>- Látom én, a mit látok, - makacskodott Boronkai, - kivesznek a nemes vér
                  hagyományai, - idegenek leszünk egymáshoz. Azaz, hogy csak a hirneves rokon lesz
                  idegen a szegény nyomorult rokonhoz... Jó, jó... Nekem soha sincs igazam.
                  Higyjétek el azonban, hogy ez a szomoru baj tőrt döf a szivembe, - sirhatnám,
                  bizony sirhatnám... Azt hiszitek, nem vettem észre, hogy még csak meg se
                  csókoltátok egymást? Gyermekek, ez fáj...</p>
				<p>- De papa!</p>
				<p>- Ezért akar sirni, Imre bácsi?</p>
				<p>A jó ur bánatosan utasitotta vissza a magyarázatot.</p>
				<p>- Semmi kifogás! Apró jelekből is lehet következtetni, nem kell több, csak egy
                  nyom, s logikám megtalálja a helyes utat. Méltányolom én, öcsém, hogy hires ember
                  vagy, de hát egy Boronkai végre is Boronkai... azt hiszem... Leányom Boronkai
                  leány, rokonod, s te mégis lenézed őt...</p>
				<p>- Papa, elég! kiáltotta türelmetlenül a leány.</p>
				<p>Az ifju mosolyogva csititotta.</p>
				<p>- Ugyan hagyd el, - sugta halkan, s Boronkaihoz fordult: mi jut eszébe, Imre
                  bácsi? Honnan szedi ezeket a furcsa vádakat? Hajolj hát közelebb Szirén, különben
                  abba a gyanuba keveredünk, hogy mi törjük össze a rokoni sziveket. Nyugtassuk
                  meg az érzékeny kedélyeket. Gyere!</p>
				<p>A leány futólag elpirult, egy pillanatig zavartan nézett Fülöp szeme közé, azután
                  gyorsan áthajolt hozzá és megcsókolta. Boronkai elégedetten, kiderült arczczal
                  ingatta fejét. Hála a mindenhatónak, vannak még nemes szivek...</p>
				<p>- Nemes sziv vagy, édes Fülöp... mondotta emelt hangon, s megsimogatta az ifju
                  vállát, - te nem nézel le minket. Fenkölt szellemed magasan száll a földi lét
                  felett, nem ugy, mint a többieké, a kalmár lelkeké... Aljas tömeg... Soha sem
                  fogom megbocsátani nekik, hogy gunyt üznek sorsom gyötrelmeiből.</p>
				<p>- Nem értem, miről van szó.</p>
				<p>- Papa sem érti, - mondta a leány, s boszankodva nézett atyjára. Mennyi
                  haszontalan frázis.</p>
				<p>- Azt mondjátok, hogy nem értitek? kérdezte keserü hangon a szomoru férfiu, s
                  közelebb huzta székét az asztalhoz, - bezzeg megértenéd öcsém, ha családod volna
                  és oly nyomorult lennél, mint én. Mutasd csak a lábadat, szegény gyermekem.</p>
				<p>- Tessék, papa?</p>
				<p>- Mutasd a lábadat.</p>
				<p>- Itt van.</p>
				<p>- Ne nekem; Fülöpnek.</p>
				<p>- No, persze! S a leány visszakapta lábát. Néha oly különös ötleteid vannak,
                  atyám, hogy zavarba is hoznád az embert, ha....</p>
				<p>- Csak folytasd! Anyád találta ki ezt is. Oh, engem már nem lep meg az sem, ha még
                  a józan észt, logikus elmémet és férfias szivemet is elperlitek tőlem, - egyebet
                  ugy sem vehettek el, mert nincsen semmim. Pusztai tölgy vagyok... koronátlan...
                  azt lesujtották az élet villámai. Csodálom azonban, hogy ifju szivedet ily hamis
                  fogalmak tévesztik meg, mint a milyenek az álszemérem és a szegénység rejtegetése.
                  Fülöpnek bizvást megmutathatod, hogy czipődnek félre van nyomva a sarka. Ily nemes
                  rokon, mint ő, méltó arra a bizalomra, melylyel megajándékozod. Csak semmi
                  álszégyen, - nyiltság, szegény gyermekem, nyiltság! Fülöp ugy is tudja, hogy szép
                  lábad van... gyermekkorotokban elégszer látta a patak vizében, a hol délutánonként
                  együtt fürödtünk, - efféle apró tartózkodásokon felül kell emelkedni.</p>
				<p>Fülöp a leányhoz hajolt, s megsimogatta kezét.</p>
				<p>- Nincs czipőd?</p>
				<p>- Ugyan... felelte halkan, elpirulva a leány. Nem erről van szó. Papa sem ugy
                  érti...</p>
				<p>- De én ugy értem. Mutasd a lábadat.</p>
				<p>- Papa! Ez sok...</p>
				<p>- Kedves Imre bácsi, csak nem akarja, hogy Szera az asztalra tegye a lábát?</p>
				<p>- Azt nem, de ha mondom, hát ugy van!</p>
				<p>- Kételkedik valaki?</p>
				<p>- Szera tagadja.</p>
				<p>- Eszében sincs!</p>
				<p>- Mintha szégyen volna, - folytatta panaszkodó hangon Boronkai, - hogy nyomorult
                  sorsban vagyunk. Ez csak szerencsétlenség, de nem szégyen. Gyönyörü volna, - ha
                  másképp lenne. Nézd meg, kedves Fülöp, a leányomat. Nem kár, hogy egy ily szép,
                  nagy leány, ily finom neveléssel, mint az övé... két évig járt az intézetbe...</p>
				<p>Szera felugrott a székről, s ingerülten vonta magával Fülöpöt az ablak mellé.
                  »Jöjj, - mondok valamit.« - »Ugyan ne légy ennyire ideges«... csititotta az ifju.
                  »Nem tudom tovább hallgatni«...</p>
				<p>Boronkai szintén felállt.</p>
				<p>- Hazudok én? kérdezte bánatosan, emelt fővel.</p>
				<p>- Nem, nem papa, csak hallgass!</p>
				<p>- Két évig fizettem érted a drága tandijat... Csak én tudom, hogy miképpen; én és
                  az isten!</p>
				<p>- Jó, jó, - csak hallgass az égre, hallgass!</p>
				<p>- S vajjon tehet-e róla a nyomorult, szegény édes apa, a lenézett, kigunyolt
                  családfő, ha leányát kizárják az intézetből? Nem intettelek elégszer, hogy viseld
                  tisztességesen magadat, különben...</p>
				<p>A leány remegő hangon, reszketve vágta oda:</p>
				<p>- Atyám, ez gyalázat...</p>
				<p>- Szégyelheted; rád fér. Miattatok ölöm magamat a hivatalban...</p>
				<p>- Azt is a tantenak köszönheted.</p>
				<p>- Tán nem?</p>
				<p>- S ha nem hallgatsz mindjárt, behivom a mamát.</p>
				<p>A jó ur megszeppenve huzódott össze.</p>
				<p>- Szerénka édesem, - mormogta lehorgasztott fővel, - egy Boronkai meg szokta
                  tartani a szavát: hallgatni fogok, ha megigéred, hogy te sem szólsz anyádnak.</p>
				<p>- Jól van.</p>
				<p>- Fülöp hallottad! Látod, igy bánnak velem...</p>
				<p>A leány bocsánatot kért Fülöptől, hogy ilyen borzasztó dolgokat kell hallania, de
                  ez még semmi. Máskor még furcsább jelenetek vannak itt; igazi drámák, a mama
                  rendezi őket. Bizony jól teszi, hogy ily ritkán látogatja meg őket, - nem sok
                  öröme telnék abban, a mit itt lát.</p>
				<p>- Azon gondolkozom, hogy menjek, vagy ne menjek. Lehetetlenség itthon
                  kiállani.</p>
				<p>- Hová mennél?</p>
				<p>- Gyerekek mellé, vagy ilyen helyre. Tudok zongorázni, kézi-munkát, - azt hiszem,
                  kapnék valahol egy helyet.</p>
				<p>Fülöp titokban, hogy a kitünő családfő ne vegye észre, egy száz forintos
                  bankjegyet csusztatott a leány kezébe. »Vigyázz, hogy atyád ne tudjon róla,
                  különben kicsalja ezt is. Végy magadnak czipőt és ruhát.« - S az ifju megsimogatta
                  gyöngéden a leány kipirult arczát. »Tervedről egyelőre mondj le; nem hiszem, hogy
                  jó vége volna...«</p>
				<p>- Miért? kérdezte halkan a leány, s Fülöpre emelte hálás bizalommal a szemét. Ugy
                  állt mellette ez a telt, puha idomokkal nőtt nagy leány, mint egy engedelmes
                  gyermek. »Majd megmagyarázom egyszer« - felelte az ifju, s kezébe vette a leány
                  kezét. Forró, kövér kis keze volt a Szirénnek, - jól esett játszani vele. Fülöp
                  azonban egyébre gondolt. Egy pillanatig mosolyogva nézte a leány gömbölyü, fehér
                  nyakát, szép, piros, kissé véres, nyilt ajkát, s mellének asszonyos vonalait,
                  melyek nagyon is élénken meghazudtolták korát, azután közelebb hajolt és halkan
                  kérdezte: »Tudsz titkot tartani, Szirén?«</p>
				<p>- A tiedet megőrzöm, felelte suttogva, s előre hajolt kiváncsian. Van valami?</p>
				<p>- Van.</p>
				<p>- Clermontné...</p>
				<p>- Honnan sejted?</p>
				<p>- Csak ugy...</p>
				<p>- Tehát ő, - intett Fülöp, s elkomolyodva tette hozzá: ezután nincs reá több ok,
                  hogy gunyoljatok.</p>
				<p>- Téged nem mer gunyolni senki, felelte fejét rázva, gyöngéd bizalommal a leány.
                  Te mindnyájunk felett állsz...</p>
				<p>- Kérlek, ne hőköljünk egymásnak, édesem. Arra akarlak kérni, hogy látogasd meg
                  holnap Feliczia tanteot és sződd be valahogy a társalgásba az én nevemet is. A
                  tante bizonyosan nyilatkozni fog... rendes aggodalmairól, mint máskor, ha rólam és
                  Clermontnéról van szó. Erre te ejtsd el ugy véletlenül, hogy a helyzet lényegesen
                  megváltozott, - nem tudod bizonyosan, de sejted, hogy feltünő változáson mentem
                  át.</p>
				<p>- Ah! igaz ez?</p>
				<p>- Igaz, - felelte nyugodtan Fülöp, - nem fogsz hazudni, s a tante lassanként maga
                  is meg fog győződni róla, hogy félelme alaptalan volt. Valamennyien tudjátok, hogy
                  a gyakorta tulságosan szigoru tante kegyének megnyerése egyáltalában nem állhat
                  érdekemben, sajnálnám azonban, ha hálátlannak tartana, a ki jóságát nem tudtam sem
                  viszonozni, sem megérdemelni. Megteszed, Szirén?</p>
				<p>- Neked mindig, mindent.</p>
				<p>- Köszönöm, felelte az ifju és megszoritotta a leány kezét. Biztosan számitok
                  reá.</p>
				<p>- Én is köszönöm, Fülöp, a pénzt, suttogta halkan Szera. Nem is képzeled, mennyire
                  boldoggá tettél vele. Istenem, hát csoda ez? Egy hete nem tudtam kimenni a
                  szobából, mert nem volt se czipőm, se keztyüm, se kalapom.</p>
				<p>- Miért nem kértél?</p>
				<p>- Kitől?</p>
				<p>- Adtam volna.</p>
				<p>- Tudom, de azt hittem, hogy haragszol... Rég voltál nálunk. A tantika adott, de
                  abból én nem kaptam semmit. Lefoglalta az egészet a mama. Ő bezzeg vett uj kalapot
                  is, téli pellerinet is, keztyüt is, mindent, a mire szüksége volt... igy járok
                  mindig... én huzom a rövidebbet, pedig a mama ugyancsak fölhagyhatna már ezzel a
                  kiállhatatlan czifrálkodással, a mely az ő korában nevetséges -</p>
				<p>- Ő az anyád.</p>
				<p>- Ah, hagyd el, - annyira el vagyok keseredve, hogy ily méltatlanul bánnak velem!
                  Egyszer már az is eszembe jutott, midőn itt üldögéltem rosz czipőmben e mellett az
                  ablak mellett, hogy összeszedem magamat, s átszököm hozzád a plébánia utczába,
                  hadd panaszoljam el a bajomat, másnak ugysem tehetem... De aztán még se volt
                  bátorságom. Hátha nem lettél volna otthon, vagy ha otthon is lettél volna és
                  meglát valaki... Sirtam elkeseredésemben, mint egy gyermek. A mama persze gunyolt
                  és szidott. Ez még jobban kétségbeejtett. Bizony Fülöp, ha ma nem jösz el hozzánk,
                  holnap este hat óra körül aligha nem engem találtál volna a szobádban.
                  Fölkerestelek volna. Ha megláttak volna, azt az ürügyet találtam ki, hogy a
                  sötétségben véletlenül tévedtem a baloldali folyosóra, a helyett, hogy jobbra, a
                  tante és édes atyád lakosztályát kerestem volna fel. Mégis jobb igy. Oh, ne
                  gondold, hogy a mamának is adok. Még emliteni se fogom, hogy pénzem van. Beteszem
                  a vánkosom alá, nehogy rájöjjön valahogy és elvegye. Kitelik ám a mamától, - azért
                  nincs soha semmink, mert mindent elkölt, a mihez hozzá férhet.</p>
				<p>Boronkai a kályha mellett állva hallgatózott, de nem birt kivenni az egész halk
                  társalgásból semmit. Azt mégis észrevette, hogy Fülöp adott valamit a leányának.
                  Sejtette, hogy pénzt, s magában mérgelődött. »Megelőzött a ravasz liba«...
                  gondolta titokban. Szóljon, ne szóljon? Jobb, ha nem szól. Holnap reggel
                  kerülgetni fogja ezt a kérdést, s igy még reménye lehet reá, hogy az adományból ő
                  is kapni fog valamit. Fülöpnek jó szive van. Ugy bánik Szerafinnal, mintha
                  testvére volna. Teringettét, kapta el fantáziája a derék urat, hatalmas siker
                  volna, ha ez az ostoba liba, ez a Szera, meg tudná hóditani az ifjut. Milyen
                  siker! Várjunk csak, várjunk, ez elég komoly kérdés arra, hogy bővebb megfontolást
                  igényeljen. Meg kell tehát fontolni alaposan, mielőbb, még az éjjel. Fülöp ime
                  szivesen beszélget a gyermekkel, játszik a kezével, nézi a vállait... az ördögbe
                  is, van mit!.. Oly szép, fehér női vállak, mint a hó... S egy Boronkai végre is
                  Boronkai, - ha Fülöp beleszeret a leányba, a családnak sem lehet kifogása e tiszta
                  szerelmi házasság ellen, a melynél minden anyagi érdek ki van zárva.</p>
				<p>S a jeles családapa leskelődve ügyelt az ifjura. Kedves, csinos tehetséges fiatal
                  ember, - büszkesége lehetne egy sokkal előkelőbb családnak is, mint a milyen a
                  Münsztereké. Most még nincs valami jelentékeny jövedelme, - arra támaszkodhat
                  mindössze, a mit tollával szerez, - bizonyos azonban, hogy Feliczia tante reá
                  fogja hagyni a vagyonát, s szó van arról is, hogy belép a minisztériumba. Páratlan
                  szerencse volna bizonyára mindenképpen, s ha csak rajta állna... A merészség nem
                  tartozik ugyan erős oldalai közé, ez a terv azonban méltó a legelszántabb
                  merészségre. S hátha sikerülne, - hátha...</p>
				<p>- Miről beszélgettek, édes leánykám, - kérdezte nyájaskodva; a kályha mellett levő
                  figyelő állomást nem hagyva el.</p>
				<p>- Hallgatózol papa?</p>
				<p>A jó ur némi gunyt érzett ebben a megjegyzésben, de nem fortyant fel.</p>
				<p>- Csalódd, leánykám.</p>
				<p>- Semmi különös, Imre bácsi, - felelte Fülöp, s elhagyta az ablakot. A leány
                  visszaült a székbe, s az ifju téli kesztyüit forgatta erre-arra. Boronkai
                  elégedetten intett. »Jó jel - gondolta magában, - nem mondanak igazat«...</p>
				<p>Boronkainé behozta a theát. Ráért időközben arra is, hogy fölvegyen egy rikitó
                  olive-zöld satin derekat, s föltegye egyetlen arany karpereczét, mely az almába
                  harapó paradicsomi kigyót ábrázolta. Mozdulatai lassuk és ünnepélyesek voltak.
                  Kövér arczán, mely valamikor Szera gömbölyü, csinos arczához lehetett hasonló,
                  szivélyesség is ragyogott, de önérzet is. Az asszonyság érezte fontosságát, - ő
                  volt ebben a szegényes lakásban az első személy.</p>
				<p>- Láss hozzá Fülöp, - azt hiszem meg leszel elégedve.</p>
				<p>- Bizonyára, kedves néni.</p>
				<p>- Egy-kettő, Imre, a rumot! parancsolta a férjnek, ki parancs nélkül is előhozta
                  már a gondosan bedugaszolt rumos üveget, s szintén letelepedett az asztal mellé.
                  - Jaj, édes kincsem, másképp volt egykor, máskép... Mig ez a szerencsétlen el nem
                  prédálta »mária-család«-i birtokunkat, a legfinomabb ananász-rumot ittuk, s a
                  legdrágább angol thea süteményt ettük.</p>
				<p>- Wesztfáli sonkával...</p>
				<p>- Ugy van, westfáli sonkával, helyesen emlékszel, szerencsétlen, - te vagy az oka,
                  hogy most még az ily ritka, kedves vendéget is, mint Fülöp, tizenkét krajczáros
                  théával kell tartanunk. Elég édes, kincsem? Itt a czukor. Ha nem elég, még van
                  künn egy fél kiló; hozhatok. Hozzak? Szera, ugorj, hozd be a czukrot.</p>
				<p>- Köszönöm Rozál néni, elég édes.</p>
				<p>S Fülöp visszaültette gyöngéd kényszerrel Szerát a helyére. Boronkai titokban
                  szemével csippentett a feleségének, s azonnal lekapta fejét. Az asszonyság
                  elértette az intést, s lopva Fülöpre nézett. Nagyszerü kilátás, - erre eddig még
                  nem is gondolt. S mialatt visszanézte emelt szemöldökkel a jó urat, ott
                  játszadozott tekintetében a következő válasz: megmondtam ugy-e, te élhetetlen
                  ember, hogy nem kell sajnálni a félrenyomott sarku czipőket; az ilyen szép, nagy
                  női test, mint az én haszontalan leányomé, nem libeghet átlátszó fantom gyanánt a
                  levegőben... Ha Fülöp belebolondul, akkor ezt az óriási szerencsét kizárólag csak
                  a félrenyomott czipőcskéknek kell megköszönnünk; jó lesz tehát, ha máskor nem
                  szólasz bele olyan dologba, a miről fogalmad sincs...</p>
				<p>Boronkai sejtette, hogy mit jelent az asszonyság szemvillanásában lappangó üzenet,
                  s megszégyenülten szürcsölgette a forró theát. »Még sem oly ostoba ez az asszony,
                  mint én gondoltam«... hümmögött magában tünődve, - s igyekezett kiszinezni minden
                  eshetőséget, a javát választva természetesen mindig. Elég sok nyomoruságot nyelt
                  már, - hátha most az egyszer még is biztosan számithat reá, hogy azt a sok
                  utálatos petróleumot, gépolajat és büzös tengelykenőcsöt nem neki kell
                  bekörmölgetnie a rubrikákba.</p>
				<p>Tizenegy óra volt, mikor Fülöp elbucsuzott. Boronkai maga sietett ki az előszobába
                  a felső kabát után. Boronkainé az önérzet hangján ugyan, de szivélyes
                  hálálkodással köszönte meg az ifjunak a látogatást, s kicsikarta tőle az igéretet,
                  hogy nemsokára ismét fel fogja keresni őket.</p>
				<p>- Csókold meg Fülöpöt gyermekem, s kérd meg te is, hogy jöjjön el mihamarabb.</p>
				<p>- Eljövök, kedves néni, - igérte mosolyogva az ifju, s mialatt megcsókolta a
                  rokont, fülébe sugta: »Ne feledd a tanteot... számitok reá«... »Ugy lesz, a mit te
                  akarod«.. felelte sugva a leány, s érezte, hogy elpirul. Fülöp csókja égette
                  ajkát, - nem tudott leküzdeni egy kis izgatottságot, jóllehet érezte azt is, hogy
                  nincs reá különösebb oka.</p>
				<p>Fülöp eltávozott. Erős lépései lassanként - elhangzottak a lépcsőkön. Boronkai
                  mélázva dörzsölgette kezét, - Boronkainé asszony megsimogatta leánya haját és igy
                  szólt:</p>
				<p>- Tedd el a süteményt, gyermekem, maradt ugy látom elég holnapra is. Szép ember,
                  nemde az a Fülöp?</p>
				<p>- Az, felelte halkan, inkább magának a leány.</p>
				<p>- Sokat nézett reád, - folytatta jóindulattal, biztató hangon az asszonyság és
                  férjéhez fordult: »Tiz esztendő óta ez a mai cselekedeted az egyetlen, a melylyel
                  megelégedésemet kiérdemelted«.</p>
				<p>- Mindent nekem köszönhettek.</p>
				<p>- Mit mondtál?</p>
				<p>- Azt, hogy nekem köszönhetitek, - dörmögte büszkén a férj, s föl merte emelni
                  szemét, - ha Fülöp beleszeret a leányomba.</p>
				<p>Szera boszankodva kapta fel kötényét a székről.</p>
				<p>- Jó éjt, - mondotta kurtán és kiment.</p>
				<p>Boronkai nem engedte oly könnyen a diadalt.</p>
				<p>Most az egyszer sikerült lefegyvereznie nejét, - meg kell tehát mutatnia, hogy ő
                  is elővigyázó, számitó és éles megfigyelő. A külszin csal, - lelki tehetségei benn
                  forrnak és onnan formálódnak hasznos gondolatokba.</p>
				<p>- Szera igen kedvező hatást tett reá, - ebből még lehet valami, s ha nem csalódom,
                  lesz is.</p>
				<p>- Gondom lesz reá, hogy legyen. - felelte az asszonyság, s fölemelte határozott
                  tekintettel a fejét. Csak nem szabad visszariadni semmitől... Egy ily kényes játék
                  nem türi a gyávaságot. Koczkáztatni kell...</p>
				<p>- Ugy van, koczkáztatni kell, - ismételte a derék férfiu, s emelt hangon tette
                  hozzá: reám számithatsz, Rozál, - én mindent merek.</p>
			</div>
			<div type="chapter">
				<head>MÁSODIK FEJEZET.</head>
				<p>Fülöp nyakára huzta kabátja prémjét, szivarra gyujtott, s elindult a nagy köruton
                  keresztül haza felé. A szél időnként végig söpörte az aszfalton a száraz havat, s
                  megrázta a gázlámpák üveglemezeit. Kellemetlen, hideg februári éjszaka volt, - a
                  kávéházak szivarfüstös levegőjében sokkal több ember tolongott, mint rendes
                  körülmények között, midőn az utczai élet szines mozgalma zavartalanul
                  gyönyörködtetheti a kávéházak késő lefekvéshez szokott patkányait.</p>
				<p>Háromnegyed tizenkét órakor csengetett be a plébánia utczai Münszter-házba, ebbe
                  az oszlopos, sötétbarna, kétemeletes palotába, mely Feliczia tantejának tulajdona
                  volt, s a melynek első emeletén a baloldali legszélső garçon lakást jelölték ki az
                  ő számára. Fülöp már rég itt hagyta volna a családi házat, ha ehez az utczai
                  szobából és egy igen barátságos előszobából álló lakáshoz különös előszeretettel
                  nem ragaszkodott volna. Most is, midőn fölérkezett az emeletre, s lábujjhegyen
                  végighaladva atyjának és a tantenak lakosztálya előtt, a maga kedves fészkébe
                  lépett, ugyanazzal az elégedettséggel gyujtotta meg a nehéz, kétkaru
                  gyertya-tartót, mint mindig, ha erre a finom dohány illattal inpregnált helyre
                  lépett.</p>
				<p>Az előszobából az utczai szobába lépett, s kényelembe helyezte magát. A gyertyák
                  lángja kellemes fényt árasztott a mályva szinü, diszkréten massiv butorokra,
                  melyeket ő maga választott ki, s a saját izlése szerint rendezett el. A tante nem
                  egyszer tartott felettök szemlét, s mindannyiszor hizelgő mosolylyal jelentette
                  ki, hogy nem talál kritizálni valót, - megtörténik, hogy némelykor a férfiakat is
                  megajándékozza a véletlen szerencse azzal a nemes, helyes érzékkel az eleganczia
                  és kényelem iránt, mely a hölgyeknél rendesen velökszületett tehetség, s csak
                  kevés gyakorlatra van szükség, hogy tökéletessé és biztossá váljon. Fülöp
                  rendkivül szerette a festményeket és a szobormüveket, s jóllehet nem volt a szó
                  tartalmasabb értelmében müértő, a szép iránt való erős érzéke mindannyiszor
                  megsugta neki, hogy helyes, vagy helytelen nyomon jár-e. Ez előkelő lelki
                  tehetségekkel megáldott fiatal emberben általában majdnem minden téren az a
                  megmagyarázhatlanul szubtilis ösztön pótolta a tudást, mely csak kivételes lények
                  sajátja, s a »reális« filozófia szerint élő emberek előtt többnyire
                  megfoghatatlan. Gyorsan és könnyen emelkedett föl odáig, hogy tisztában legyen
                  magával, s mérlegelni tudja erejét és hibáit szépitgetés és gyöngéd mentségek
                  keresése nélkül.</p>
				<p>A korán önállósághoz szokott férfiak rendszerint több önbizalomra tesznek szert,
                  mint a mennyit belső értékük indokolni képes, s hamar megszokják, hogy még a
                  legkényesebb természetü érzelmeket is kizárólag a saját, merev tengely körül
                  forgó énjük szempontjából itéljék meg. Fülöp csak igen ritkán esett ebbe a
                  menthető tévedésbe, s akkor is oly gyorsan tért vissza a helyes utra, a mily
                  gyorsan csak lehetett. Meg volt róla győződve, hogy a tehetség előkelő kiváltságai
                  őt is megilletik, tudta azonban azt is, hogy néhány oly sajátszerü vonás uralja
                  lelkét, melyektől fölöttébb hasznos volna megszabadulni, ha erre képes lenne.
                  Sokszor vizsgálta magát, s mindannyiszor be kellett vallania, hogy benső
                  harmóniáját a tulfinomult érzékenységnek oly beteges mértéke zavarja meg, mely
                  inkább szerencsétlenség, semmint köszönetre méltó ajándéka a természetnek. Ebből
                  a sajátságos, el nem nyomható érzékenységből magyarázta meg különös idegenkedését
                  Clermontné iránt is, ki az első emelet jobb oldali lakosztályát szokta a téli
                  saison alatt elfoglalni, s még sok mást, a mi talán kevésbbé érdekelte, de a lelki
                  diagnózisok megállapitásánál tekintetbe kellett, hogy jöjjön.</p>
				<p>Mosolyognia kellett, ha maga elé idézte a gyanunak és féltő aggodalomnak azt a sok
                  apró jelenségét, melylyel ugy atyja, ez a semmi különösebb jelességgel nem
                  dicsekvő, becsületes, könnyen hajlitható és még könnyebben befolyásolható jellem,
                  valamint Feliczia tante, a Münszter-család feje, minduntalan megzavarják. Az ő
                  aggódó szemökben az is feltünő körülménnyé élesedett, hogy Clermontné az idén már
                  október elején beköltözött »mária-család«-i kastélyából, - mig a mult évben csak
                  deczember tizedikén érkezett meg. Miért jött korábban? Clermontné azonnal megadta
                  a választ, - azért jött korábban, mert jelen akart lenni a
                   Sibilla premierején, mely október 23-án volt és jelentékeny sikerrel
                  járt. A tante e természetes magyarázattal látszólag meg volt elégedve, magában
                  azonban elhatározta, hogy a fiatal asszony minden mozdulatára szorgosan ügyelni
                  fog. Clermontné, kinek női ösztöne azonnal megsugta, hogy figyelemmel kisérik, a
                  legcsekélyebb okot sem adta reá, hogy magaviseletéből, modorából, vagy szavaiból
                  valamit következtetni lehessen, s ezzel sikerült állandóan sakkban tartania az agg
                  matrónát, ki gyakorta maga sem volt most már tisztában vele, vajjon nem
                  tévedett-e, midőn kedves Fülöp cousinját, korán elhunyt testvére leányának
                  gyermekét, ez előkelő, szép, szőke asszony hatalmától féltette, s érdekében néha
                  még csipősebb megjegyzésekre is ragadtatta magát.</p>
				<p>Fülöp nagyon jól tudta, mennyire féltik, s most, midőn könnyü, csikos házi
                  kabátjában végigdőlt a bronz Faun szobor alatt levő törökös kereveten és szokása
                  szerint átengedte magát impressiói gyorsan változó, szeszélyes játékának, ismét
                  csak arra a különös viszonyra gondolt, mely közte és az özvegy között két év óta
                  annyira egyforma, annyira változatlan, tartózkodó, majdnem ellenséges és mégis
                  annyira izgalmas jellegü, mintha kifejezetten nyomatékos okai volnának a
                  félelemre.</p>
				<p>Igyekezett megfigyelni önmagát, s majdnem erőszakkal kényszeritette énjét a
                  vallomásra. Szereti Clermontnét? Ugy érzi: nem. Miért? Ez a kérdés rendesen
                  zavarba hozta, s egyuttal meg is szégyenitette, mert nagyon sajátságosan hangzó
                  válasz következett reá. Önmagának el merte mondani, hogy azért idegenkedik tőle,
                  mert Clermont Félix őrnagy neje volt, tehát egy idegen férfié, a ki tulajdonának
                  nevezhette, - nyiltan ezt, igy ebben a szemérmetlen formában azonban soha senkinek
                  se lett volna bátorsága elmondani.</p>
				<p>Sokkal jobban ismerte az embereket, semhogy föltette volna róluk, hogy az ő -
                  bizonyára tulfeszitett és helytelen, de létező - szenzibilitását magyarázni, vagy
                  legalább mentegetni tudták volna. Az erkölcsi fogalmak ily rajongó tulfinomodása
                  nem igen tarthat számot a kiméletre, - Fülöp tehát komoly szabályul állitotta
                  magának, hogy morális felfogásának sajátságos misztériumába senkit bepillantani
                  nem enged, - legkevésbbé magát Clermontnét, a ki erre egyébiránt soha sem
                  igyekezett még csak kisérletet is tenni és nem is fog bizonyára soha. Nőies,
                  gyöngéd lénye, mely valósággal elragadó keveréke volt a szüzies leánynak és az
                  öntudatos, hatalmát érző nagyvilági asszonynak, ily lehetőséget tökéletesen
                  kizár.</p>
				<p>Azokban a társaságokban, melyekben ez a fiatal ember rendesen megfordult, korán
                  hozzászokott a fegyelemhez. Ez megóvta az elhamarkodástól, s az ifjuság könnyen
                  megmagyarázható, apró hiuságaitól. A mily komolyan és őszintén megvetette a
                  hivatásos nőcsábitókat, annyira meg tudta becsülni saját előnyeit is, s csak igen
                  ritkán ismerte félre azt a hatást, melyet egyik-másik nőre tett, anélkül, hogy
                  ebből a kellemes bizonyosságból előnyt igyekezett volna magának biztositani.
                  Hizelgett neki is, - nem lett volna férfi, ha ezt a bizalmas vallomást nem tette
                  volna meg magának, hogy családja félti és fölteszi róla, hogy Clermontné szivében
                  szenvedélyt tudna ébreszteni, - lehetségesnek tartotta azonban azt is, hogy
                  Clermontné visszautasitaná, sőt azon sem ütközött volna meg, ha egyik vagy másik
                  társaságban teljesen észrevétlen marad. A mint nagyon korán rájött, hogy a
                  szimpáthiákat, melyek a világot egy földfeletti hatalom ellenállhatatlan erejével
                  kormányozzák, sem indokolni, sem kierőszakolni embernek nem adatott, épp oly
                  gyorsan megfejtette magának azt a titkot is, mely a két nemnek egymáshoz való
                  halhatatlan viszonyában döntő szerepet játszik. Nem áltatta magát lehetetlen
                  ábrándokkal, ha másokról volt szó, - de abban a pillanatban, midőn saját, benső
                  érzelmeivel kezdett foglalkozni, önkéntelenül is beilleszkedett abba a sajátságos
                  erkölcsi rendszerbe, mely egyedül és kizárólag az övé volt, - annyira övé, hogy a
                  legnagyobb féltékenységgel titkolta mindenki előtt, nem bizva e kényes dologra
                  nézve senkiben, csak önmagában.</p>
				<p>Olyankor, midőn akár atyja, akár a tante szokásos czélozgatásait kellett hallania,
                  sokszor ajkán lebegett már a megjegyzés, hogy oly veszélytől óvják, mely
                  tulajdonképen nem létezik, - diszkrétebbnek tartotta azonban ha hallgat és
                  mosolyogva kerüli ki az egyenes választ. Érezte, hogy mentegetőzése ferde
                  helyzetbe sodorhatná. Clermontné egyszerü szivélyességgel bánik vele is, mint
                  másokkal, a kik időnként meglátogatják, s lényének őszinte kedvességéről a
                  legnagyobb tisztelettel nyilatkoznak. Megkülönböztetésről, vagy előnyökről szó sem
                  lehet. A fiatal özvegy, ki szivesen emlegette, hogy életének legboldogabb napjait
                  Feliczia tante anyai gyámsága alatt élte át, oly korrektül, annyira elfogulatlanul
                  viselte magát vele szemben, hogy még a legkisebb mentegetőzéssel is megbántotta
                  volna. Menthetetlen hibának tartott mindent, a mi egy nőt a gyanu legkisebb
                  árnyékának szolgáltat ki. Valóságos rettegéssel kerülte el tehát még a lehetőséget
                  is, hogy valaha ilyen hibába essen, a melyet jóvá tenni senki még nem tudott soha.
                  Három év előtt, midőn családjuk régi barátja, a nyugalomba vonult Clermont Félix
                  őrnagy, ez a kissé nyers, de nyilt, lovagias katona megkérte a vagyontalan, apa és
                  anya nélkül a tante gyámsága alatt felnőtt Münszter Julia kezét, nem tartotta
                  szükségesnek eltitkolni, hogy ez a házasság nincs inyére, mert hijjával van a
                  kölcsönös vonzalomnak. Ennél messzebb azonban nem ment. Feliczia tante döntő
                  befolyást gyakorolt Julia sorsára; szerencsésnek találta az ajánlatot, mely egy
                  szegény, árva leánykát a Clermont kastély és a hozzátartozó hatalmas birtok
                  urnőjévé tesz, s itélete ellen nem volt fölebbezés.</p>
				<p>Látta, hogy Julia egykedvüen fogadja sorsának e döntő fordulatát, nem utasitja
                  vissza az őrnagyot, szivélyessége, hallgatag, nőies kedélye nem mutat különösebb
                  változást, - méltán gondolhatta tehát, hogy ő is a tante álláspontjára
                  helyezkedett, s a kilátásban levő nagy vagyon, a vele járó társadalmi előnyök, s a
                  fény, melyet kifejtenie e házasság árán módjában lesz, kibékitette azzal a
                  hervadással, mely fiatal szivét az őrnagy oldalán minden bizonynyal el fogja
                  érni.</p>
				<p>Fülöp meg volt róla győződve, hogy Julia sem kerülheti ki sorsát, - óvakodott
                  azonban, hogy ezt ő adja tudtára. A rokoni viszony ily kegyetlen nyilatkozatra nem
                  hatalmaz fel, s Julia sem provokálta az őszinteséget, különben talán még is csak
                  megmondta volna neki, hogy elhatározását helytelennek tartja. Két nappal az
                  esküvő előtt Feliczia tante szalonjában szóba került ugyan a házasság, Julia
                  azonban oly nyugodt, annyira halavány volt, hogy még mélyebb hallgatásra szánta
                  magát. »Ha szerencsét akar kivánni, kedves Fülöp - mondotta alig észrevehető
                  izgatottsággal, s reá emelte nagy, kék szemeit, - siessen, mert később nem leszünk
                  többé négy szem között.« S mosolyogva nyujtotta keskeny, fehér kezét, melyet
                  tisztelettel szoritott meg. - »Ha óhajtja, kész vagyok tiszta szivemből szerencsét
                  kivánni önnek, ámbár már megmondottam, hogy nem érthetek önökkel egyet.« »Azt
                  hiszi, hogy boldogtalan leszek?« - Ha visszaidézi, emlékébe ezt a kérdést, még
                  most is érzi a benne rejlő fájdalmas gunyt, mely akkor annyira megdöbbentette. Oly
                  gyorsan, annyira váratlanul lepte meg ez a kérdés, hogy majdnem
                  meggondolatlanságra ragadtatta magát. Egy pillanatig nagy vágyat érzett, hogy
                  kimondja a valót, s igennel feleljen a kérdésre, mely érzékenységét és borongásra
                  hajló kedélyét mélyen érintette, - de még idejében legyőzte az ajkaira tolakodó
                  választ, s elég nyugodtan felelt. Az, a mit mondott, láthatólag elkedvetlenitette
                  a leányt. Hallgatva nézett maga elé, s szótlan tépelődése, arczának gyorsan
                  változó szine, s az egész lényén elömlő izgatottság még nagyobb zavarba hozta.
                  Valósággal megkönnyebbülve lélegzett föl, midőn a tante megjelenése e mélyen
                  emlékezetébe vésődő jelenetnek véget vetett.</p>
				<p>Az őrnagy váratlan halála, ha ugyan lehetséges, még messzebb sodorta tőle ezt a
                  szőke asszonyt, a kinek semmi befolyást nem tulajdonitott a maga életére.
                  Tagadhatlanul kiváncsi volt rá, hogy miképpen fogadja özvegységét, mely visszaadta
                  szabadságát s egy nagy vagyon független urnőjévé tette, - különösebb érdeklődést
                  azonban annyira nem érzett iránta, hogy az a sajátszerü idegenkedés, mely szivében
                  kifejlődött, a helyett, hogy elsimult volna, még nőtt. Az öreg Braniczky gróf, ki
                  a megboldogult őrnagy leghivebb barátai közé tartozott, bámulattal beszélt a
                  hölgy gyöngédségéről és csodálatra méltó lelki erejéről, melyet az elhunyt
                  betegsége alatt tanusitott. Annyi szeretetteljes figyelemmel és jósággal ápolta,
                  mintha nem hitvese, hanem anyja lett volna, ki gyermekét akarja a halál karjaiból
                  kiragadni. S midőn az őrnagy hosszu, borzasztó kinlódás után meghalt, egy
                  pillanatig sem szenvelegte a mély gyászba borult hitvest. Ezzel megnyerte az öreg
                  Braniczky nagyrabecsülését is, a mi sokat jelent, mert ennek a gazdag, elfásult
                  viveurnek sohasem volt valami hizelgő véleménye a nőkről.</p>
				<p>Fülöpöt nem lepték meg a gróf hirei. Azt hitte, hogy ismeri Clermontnét, -
                  föltette tehát róla, hogy a mily kifogástalanul viselte magát az őrnagy oldala
                  mellett, épp oly kifogástalanul fogja viselni özvegységét is. S valóban ugy volt.
                  Első találkozásuk szivélyes, de meglehetősen banális volt. Az özvegy egyszerü
                  szavakkal adta tudtára férjének halálát, s kijelentette azt az óhaját is, hogy a
                  téli saison alatt Budapesten szeretne lakni. Feliczia tante fölajánlotta neki
                  mostani lakosztályát, s a dolog e része be volt fejezve.</p>
				<p>- Remélem, egyelőre nem gondolsz egy második férjre? kérdezte mosolyogva a
                  tante.</p>
				<p>Clermontné vidáman rázta fejét.</p>
				<p>- Nem is tehetném, édes néni, - felelte futólag elpirulva, s gyorsan magyarázni
                  kezdett. Csak azt mondta el különben, a mit a tante már ugy is tudott. Az őrnagy
                  végrendelete elég rideg volt. Ki volt benne mondva, hogy abban az esetben, ha
                  özvegye ujra férjhez találna menni, az egész Clermont birtok - egyenes örökösök
                  hiányában - a katholikus káptalan tulajdonába megy át.</p>
				<p>- Bizony igy elesnél a vagyontól, mondotta nyomatékkal a tante, - már pedig a
                  »mária-családi« Clermont birtok, ha jól tudom, többet jövedelmez huszezer
                  forintnál.</p>
				<p>Fülöp már akkor számot igyekezett magának adni arról a majdnem megvető mosolyról,
                  mely egy pillanatig az özvegy ajkain játszadozott, midőn a tante oly nagy
                  nyomatékkal emlitette a birtok jövedelmét, - de akkor is, most is csak abban
                  tudott megállapodni, hogy Clermontné nemcsak a vagyont veti meg, hanem talán
                  mindent, a mi e vagyon árára emlékezteti. Ő maga volt ez az ár, - természetes
                  tehát, ha keserüséggel gondol mindenre, a mi martiromságát, - mert az volt ez a
                  helytelen házasság, semmi egyéb, - eszébe juttatja.</p>
				<p>Más kérdés persze, hogy miért fogadta hát el ezt a martiromságot? Hiába kutatott
                  emlékei között, hasztalan igyekezett részekre szedni a multat, sehol sem talált
                  elfogadható magyarázatot, mely ezt a házasságot Clermontné részéről indokolhatná,
                  hiszen még csak pompára vágyó sem volt ez az asszony! Más lenne, ha fényre és
                  csillogásra vágyott volna, - de ennek nyoma sem volt. Sokkal mélyebben érző nőnek
                  mutatkozott, sem hogy ily üres hajlamokat föl szabadna róla tenni. Mi hát, ha ez
                  sem? Mi kényszeritette, hogy az őrnagy kezét elfogadja? Hogy hitvese legyen egy
                  öreg embernek, ki a maga nyers becsületességében egy pillanatig se lehetett képes
                  nejének szubtilis, gyöngéd lényét megérteni?</p>
				<p>Ezek a látszólag nagyon is egyszerü kérdések megzavarták, s két év előtt még
                  nyugtalanitották Fülöpöt. Hozzá lévén szokva, hogy minden kérdést részekre bontva
                  világitson meg, zavarba jött, midőn arra a meggyőződésre kellett jutnia, hogy e
                  sürü homályba burkolt kérdéssel nem boldogul. Ösztöne, találékonysága, analizáló
                  tehetsége cserbenhagyta; hiába feszitette meg agyát, - nem birta megtalálni a
                  helyes nyomot. Gondolt arra is, hogy Clermontnét talán egy nagy csalódás vezette
                  az őrnagy karjai közé. Ez a magyarázat elég gyakori és elég romantikus ugyan,
                  ezuttal azonban éppen nem valószinü. Szeretett volna valakit? Reménytelen,
                  fájdalmas szerelemmel? Egy embert, a kiről biztosan tudta, hogy sohasem lehet övé?
                  Fiatal leányok életében sokszor előfordul hasonló szerencsétlenség a nélkül, hogy
                  a szeretett férfiunak csak fogalma is lenne róla, mennyi bánatnak és mennyi
                  titokban elsirt könynek az okozója. Erről a föltevésről azonban lemondott, mert
                  semmivel sem tudta támogatni. Ha csakugyan ez lenne magyarázata Julia
                  házasságának, akkor minden nyomozás haszontalanság, - ilyesmi nem szokott
                  kiderülni, ha a nő hallgat. Clermontné pedig tudott hallgatni, erről már
                  meggyőződött. Nyugtalansága ma azonban már alig bántja többé. A mily izgatottan
                  foglalkozott ezzel a kérdéssel két év előtt, annyira nyugodtan gondol reá most,
                  midőn családja félti és képesnek hiszi reá, hogy magával együtt az özvegyet is
                  szerencsétlenségbe döntse. Ujra meg ujra arra a megállapodásra jutott, hogy e
                  fölösleges, mondhatni bántó föltevés ellen nem védelmezheti magát a nélkül, hogy
                  Clermontnét érzékenyen meg ne sértse. Ha védené magát ez annyit jelentene, hogy
                  reá szorult a védelemre; ily, legalább is kétszinü magaviseletét a szép rokon
                  pedig nem érdemel. Ha Feliczia tante, ki minden kinálkozó alkalmat meg szokott
                  ragadni, hogy hatalmát a család valamennyi tagjával éreztesse, valamivel több
                  figyelmet szentelne a családtagok között levő valódi viszonyok tanulmányozására,
                  akkor be kellene látnia azt is, hogy Clermontné részéről semmiféle veszély a
                  családi névre nem háramlik. A tante azonban ily mélyebben kutató figyelemre
                  koránál fogva nem volt képes, s ez okból inkább a folytonos, aggódó bizalmatlanság
                  sánczai mögött maradt, nem sokat törődve vele, hogy vajjon megsért-e valakit, vagy
                  nem. Boronkaiékat, Szeniczeiéket, Clermontnét, őt, sőt még az öreg Petrovica
                  Ferenczet is, férjének egykori erdőmesterét, a váratlanul meggazdagodott kék
                  blouse-os nábobot, egyforma mérték alá állitotta, nem vonván-e szembeszökően
                  ellentétes elemek közé semmiféle elválasztó vonalat. Konzervativ, megcsontosodott
                  elvei nem tűrtek se kiegyenlitést, se különválasztást. Az agg matróna csak egy
                  szempontot ismert: a családét. A mi ezzel a neki legszentebb fogalommal legkisebb
                  ellenkezésben levőnek tetszett, azzal már ellenség gyanánt bánt el, s itéletében
                  hajthatatlanul szigoru volt.</p>
				<p>Nemes és jó szándék vezette mindig, - csak a végrehajtás módját nem tudta
                  megválogatni. Az ő szemében Clermontné épp oly veszélyes volt, mint az öreg
                  Petrovics leánya, Ilka, ez a kedves szende teremtés, a ki valóságos gyermeki
                  ragaszkodással vonzódott Clermontnéhoz, s lelke meleg rajongásával bámulta a
                  fiatalasszonyt. Nem csinált belőle titkot, hogy a leányka sürü látogatásai,
                  ragaszkodása Clermontnéhoz, a kinek mindig oldala mellett volt, s áhitattal
                  élvezte az özvegy csevegését, oktatásait és ezerféle apró, találó megjegyzését, -
                  nincsenek inyére. Tartózkodás nélkül kész volt beismerni azt is, hogy előitélete a
                  »kékbeli« polgári osztály iránt hamis és igaztalan, - megváltozni azonban nem áll
                  hatalmában. Ő már csak ilyen marad, a mig él. A ki szeretettel van iránta, az
                  figyelemmel lesz e gyöngéjére és nem fogja szándékosan ingerelni azzal, hogy e
                  véleménye szerint »kapaszkodó« és szivesen előre tolakodó polgári osztály védelmét
                  ő vele szemben elvállalja.</p>
				<p>Fülöp gondosan elkerült mindent, a mi az agg urnő e gyöngéjét érintette volna, s
                  mosolyogva, megjegyzés nélkül tűrte, ha ily irányban tanácsokat kapott. A tante
                  nem kerülgette a kifejezéseket; kijelentette nem egyszer, hogy bármily kedves és
                  müvelt leánynak tartja is az öreg Petrovics gyermekét, családjába még sem fogadná
                  be. »Hiába, a vér az marad, a mivé a forrás megalkotta« - szólt fejét rázva, s
                  Fülöp mosolyogva ráhagyta, hogy ugy van.</p>
				<p>A matróna annyi szeretettel vette körül, félelme, gondoskodása annyira mély és
                  nemes önzetlenségből fakadt, hogy valóságos hitványság lett volna még
                  gondolatban is keserüséget okozni neki egy oly gyöngeségért, mely életéből,
                  öröklött büszkeségéből, korának és társadalmi állásának viszonyaiból könnyen
                  megmagyarázható volt. A tante iránt való figyelemből Petrovics Ilkával is csak ama
                  szivélyes, semmire se kötelező, udvarias formák között érintkezett, mint
                  Clermontnéval, Boronkaiékkal, vagy akár a sáppadt, kártyás Szeniczei nejével,
                  Katalinnal, ezzel a magas, villogó szemü asszonnyal, aki iránt titokban
                  legyőzhetetlen ellenszenvet érzett. Künn a jégpályán, hová Clermontné csak igen
                  ritkán kocsizott ki a leányka nélkül, vagy a szinházban, hangversenyen, szóval
                  mindenütt, hol a nyulánk, elegáns szőke asszony és kisérő, szende holdja láthatók
                  voltak, szivesen megjelent ő is, ha erre felszólitották, de nem érzett
                  szomoruságot akkor sem, ha a meghivás elmaradt.</p>
			</div>
			<div type="chapter">
				<head>HARMADIK FEJEZET.</head>
				<p>Feliczia tante szalonjában pár nap előtt egy ismert fiatal ember tragédiájáról
                  volt szó, a ki közvetlenül esküvője előtt lőtte magát főbe. A lapok hosszasan
                  foglalkoztak az esettel. A dráma egyetlen részlete sem maradt megbeszélés nélkül.
                  Mi adta az ifju kezébe a fegyvert? Ez volt természetesen a legizgatóbb kérdés, s a
                  lapok kiméletlenül megfeleltek erre is. Leirták a boldogtalan ifjukori vonzalmát
                  egy nő iránt, a ki évekig tartotta hatalmában, s midőn a fiatal ember végre
                  szakitott vele, s igazi, férfias szerelmet érzett egy hozzá illő előkelő család
                  gyermeke iránt, aki viszont szerette, - akkor egyszerre megjelenik az elhagyott
                  szerető, s a mélyen megszégyenült menyasszony elé tárja az egész régi, aljas
                  viszonyt: itt van, igy történt, olvasd ezeket a lángoló leveleket, azután fogadd
                  el a kezét és légy, ha ugy tetszik, az övé. Én már beteltem vele, - szivesen neked
                  adom de talán hasznát veszed, ha megtudod, hogy ki az, a kit szeretsz.</p>
				<p>Az összeütközést, mely e kegyetlen leleplezésből kifejlődött, egy pisztolylövés
                  fejezte be.</p>
				<p>Clermontné elgondolkozva beszélgetett Fülöppel az esetről. Nem voltak egy
                  véleményen. Clermontné meg tudta magyarázni a szerencsétlen ember kétségbeesését,
                  mely bizonyára a miatt tépte össze, hogy a szeretett leány előtt örökre pirulnia
                  kell. - Fülöp hajlandó volt részben ezt az indokolást is méltányolni, a döntő okot
                  azonban az eljegyzés szétbontásában kereste és találta meg. A hölgynek nem
                  tetszett ez a magyarázat, - szivesen védte volna a halottat, a ki iránt a lapok
                  leirása után szánalmat érzett, Fülöp azonban szokása ellenére annyi száraz
                  biztossággal bonczolta alkatelemeire az öngyilkos viszonyait és lelki állapotát,
                  hogy a romantikus szint tökéletesen letörölte róla.</p>
				<p>- Szegény B. egy hét mulva elmerült volna, ha életben marad. Kényes természetü
                  adósságai voltak... ez is egy fontos ok, asszonyom és nem csak az, a mit ön emlit.
                  Kötelezettségeinek be nem váltása diszkvalifikálta volna, - ezt tehát ki kellett
                  kerülnie. Ki is kerülte, s a dolog ezzel be van fejezve.</p>
				<p>Clermontné csodálkozva nézett az ifjura; kellemetlenül érintette az a hideg
                  biztosság, melylyel Fülöp a szivében támadó szánalmat megsemmisitette, - inkább
                  szerette volna, ha előbbi érzelmes hangulatában maradhat. Az élet ridegsége, a
                  tények bizonyossága nagyon lehüt. A lélek megfázik közelükben, s önkénytelen
                  neheztelést érez az iránt, a ki reájuk hivatkozva győzi le a női sziv
                  rokonszenvét. - »Ma kapni fog tőlem valamit, kedves barátom; ki fogom keresni és
                  elküldöm.«</p>
				<p>Fülöp nevetve tiltakozott.</p>
				<p>- Az istenért, asszonyom, hisz én nem akarom magam főbelőni!</p>
				<p>Clermontné mosolyogva, bájos makacssággal ismételte az igéretet, s Boronkai utján
                  be is váltotta. Visszaküldte Fülöp egy régi levelét, melyet négy évvel ezelőtt
                  intézett hozzá Bécsből. Isten tudja mily impressziók alatt állt akkor; maga sem
                  emlékszik reá többé.</p>
				<p>Egy gyönyörü tavaszi estén egyedül sétált haza a Burg-szinházból, hol Grillparzer
                     Sapho-ját nézte; annyira megtelt szive a Melitta
                  szerelméből kisugárzó szűzi gyönyörrel, hogy megvilágosodott tőle fantáziájában
                  az egész világ. Lakására érkezve sokáig sétált fel és alá, s ellenállhatatlan
                  benső kényszernek engedett, a midőn leült és szép cousinejának levelet irt. Nem
                  volt abban a hosszu, áradozó levélben egyetlen szó sem a szerelemről, - nagyon
                  zavaros, nagyon kuszált, ide-oda csapongó dolgok voltak benne. Azt a benyomást
                  keltette, mint egy tüzhányó hegy - fél órával a kitörés előtt. Másnap reggel
                  elküldötte, s még ugyanaz nap megbánta, hogy miért nem tépte inkább össze. Attól
                  tartott, hogy Julia mosolyogni fog rajta: ime, vannak megvesztegető hangulatok,
                  melyeknek még egy oly óvatos és tartózkodó fiatal ember sem tud ellentállni, mint
                  a milyen Fülöp.</p>
				<p>Ez a félelem, melyhez egy csöpp hiuság is járult, tartotta vissza attól, hogy
                  levelét valaha szóba hozza. Julia sem beszélt róla, a későbbi Clermontné még
                  kevésbbé, - s igy lassanként feledésbe merült fiatalos hevületének e
                  meggondolatlan »gyöngeség«-e, a melynek hatásáról soha sem szerezhetett
                  meggyőződést. Most aztán visszakapta; elégetheti, vagy megtarthatja, a mint jónak
                  látja. Pókháló finomságu szál volt ez a levél közte és Clermontné között, - az
                  első, egyetlen, s ugy látszik az utolsó, mely valaha közelebb vitte hozzá.
                  Elszakadt ez is, - el lehet felejteni másodszor, ezuttal mindenkorra.</p>
				<p>Fülöp kivette zsebéből a levelet.</p>
				<p>Keskeny, hosszukás levélpapirra volt irva, apró, gyorsan folyó betükkel - négy
                  egész oldal.</p>
				<p>...»Nem tudom megmagyarázni magamnak kedves Julia, azt az érzést, mely e
                  pillanatban erőt vesz rajtam, csak annyit tudok, hogy nehezen nélkülözhetném, ha
                  akarnám is. Bocsánat a nyiltságért, melynek kifejezést akarok adni, de fölöttébb
                  különösnek találom, hogy ön állandóan ugy bánik velem, mint egy idegennel, s én
                  semmit sem teszek, hogy rokonszenvére méltónak mutassam magam. Ön, édes cousine,
                  házunkban van, minden nap láthattam s a közöttünk levő távolság szoros rokoni
                  viszonyunk daczára is oly nagy, mintha szándékosan, mi magunk akarnék igy. Mit
                  gondol, helyes ez? Azt hiszem, hogy se nem egészen helyes, se nem egészen
                  természetes. Minél figyelmesebben vizsgálom a dolgot, annál különösebbnek
                  tetszik, s annál inkább megérlelődik bennem a meggyőződés, hogy kölcsönösen
                  hibásak vagyunk, - én nem kevésbbé, mint ön«...</p>
				<p>Fülöp végig olvasta az egészet, s elgondolkozva, magába mélyedve tette vissza a
                  boritékba.</p>
				<p>Meglepte a helyzet változatlansága; négy év óta csakugyan nem mozdult, nem
                  változott, nem alakult át semmi. Ezt a levelet ma alighanem szórul-szóra igy irná
                  meg, mint a hogy négy év előtt megirta, minden szava, minden kifejezése ráillenék
                  a jelenre is, csak ugy, mint a hogy ráillett a multra. Mindössze annyi változott,
                  hogy meg kell nyugtatnia tanteot, s vissza kell utasitania különösen Szeniczeiné
                  csipős megjegyzéseit, melyekkel ez a nyugtalan vérü, megbizhatatlan asszony nem
                  fukarkodik, ha tudja, hogy ezzel Clermontnénak kellemetlenséget szerez.
                  Gunyolódásainak egy része átszáll másokra is, éppen nem fölösleges tehát, ha
                  Boronkaiékat mozgósitja ellene s megnyeri különösen Szerát, ki épp oly
                  ellenszenvet érez Szeniczeiné, mint az Clermontné iránt. Az első lépés erre a
                  manőverre meg van téve, mától kezdve Szerafin szövetségesei közé tartozik, a kire
                  okvetlen számitani lehet.</p>
				<p>Fél egykor valaki csendesen megkopogtatta az ajtót.</p>
				<p>Fülöp meglepetve ugrott föl a kerevetről, - atyja lépett be hozzá frakkban, fehér
                  nyakkendővel, teljes báli toiletteben. A tanácsos magas, erős ember volt,
                  tiszta, nyilt arczvonásokkal, s azzal a semmitmondó, komoly tekintettel, mely a
                  magasabb rangu államhivatalnokot, a pontos, gépszerü bureaukratát többnyire a
                  magánéletben is jellemezni szokta.</p>
				<p>- Jó estét, Fülöp.</p>
				<p>- Jó estét, atyám! - s az ifju elvette a tanácsos ur felsőjét és klakkját. Azután
                  iróasztalához sietett, kinyitotta a szivardobozt és várt. Münszter fáradt
                  mozdulattal keresett ki egy szivart, rágyujtott, de nem ült le. Megállt az
                  iróasztal mellett, s halk hangon beszélte el, hogy az államtitkár estélyén volt, a
                  hol borzasztóan unta magát. Meg kellett azonban jelennie, mert nem talált
                  elfogadható ürügyet a távol maradásra. Haza érkezve, észrevette, hogy a sarok
                  ablakok világosak. Ez birta reá, hogy bejöjjön. Mostani kedélyhangulata különben
                  sem alkalmas az alvásra; örül, ha ébren maradhat, s kissé kipihenheti magát.</p>
				<p>Fülöp azonnal észrevette, hogy atyja feltünően válogatja a kifejezéseket. Se
                  többet, se kevesebbet nem akar elárulni, mint a mennyi elkerülhetlenül
                  szükségesnek látszik. Ez az óvatosság máskor is rendes szokása volt; a
                  legközvetlenebb családtagok sem képeztek kivételt, - ezuttal azonban nem volt
                  képes elnyomni a hangjában észrevehető izgatottságot, mely nyugodt és meggondolt
                  szavaival semmiképpen se egyezett össze.</p>
				<p>- Ma este hat óra tájban akartam beszélni veled, fiam, de nem találtalak
                  itthon.</p>
				<p>- A jégen voltam.</p>
				<p>- Clermontnéval?</p>
				<p>- Ők is ott voltak. Ma azonban csak rövid ideig. Azt hiszem valami bevásárolni
                  valójuk akadt, mert már fél hétkor elhagyták a pályát.</p>
				<p>Münszter vékony füstöt fútt maga elé, s sétálni kezdett. Fülöp elhatározta, hogy
                  kezére fog játszani abban, a mit, ugy látszik, el akar mondani, de nem találja meg
                  hozzá a helyes formát. Legjobb lesz talán, ha egyenesen a szeg fejére üt.</p>
				<p>- A tante ma különösen nyugtalan volt. A kis Mayert fogadta, s holnapra az öreg
                  Petrovicsot is magához kérette. Mondd csak, annyira sürgős a dolog?</p>
				<p>- A legsürgősebb.</p>
				<p>- Hallottam, hogy a kis Mayer többé semmiféle prolongálást nem akar elfogadni, s
                  értesültem arról is, hogy a banktól is hasonló választ kaptál.</p>
				<p>- Ugy van.</p>
				<p>- Nyolcz nap óta hallok ezekről a dolgokról, - folytatta az ifju, - a nélkül, hogy
                  valaki a helyzet igazi képéről felvilágositott volna.</p>
				<p>Münszter megállt és fiához fordult.</p>
				<p>- Igazad van, Fülöp, - mondotta lehangoltan, - titokban tartottuk a bajt, a meddig
                  lehetett, - a mai nappal azonban megjött az ideje, hogy a szükséges
                  felvilágositásokat te is megkapd. Zavaros anyagi viszonyaimból előtted sohasem
                  csináltam titkot, - tudomásod van arról is, hogy boldogult nővérem tartozásait
                  javarészt magamra kellett vállalnom, ha azt nem akartam, hogy emlékét
                  megszégyenitésnek tegyem ki, - ez a tartozás az én privát adósságaimmal együtt
                  huszonkét ezer forintra rug, s ha holnap délután két óráig - ez az utolsó határidő
                  nem lesz kiegyenlitve, a bank csődöt fog kérni ellenem a törvényszéknél.</p>
				<p>- De hisz ez borzasztó!</p>
				<p>- Ugy van, borzasztó... Elképzelheted, milyen lelki állapottal jelentem meg ezen a
                  mai estélyen.</p>
				<p>- Szegény atyám, mennyire sajnállak... De hát nincs mód, hogy a katasztrófát
                  elháritsd?</p>
				<p>Münszter egykedvüen vállat vont és tagadólag intett.</p>
				<p>- Mindent megpróbáltam, a mit csak lehetett. Hitelem azonban kimerült,
                  magánvagyonom nincs, fizetésemre vagyok utalva, ez pedig annyi, mintha nem is
                  léteznék.</p>
				<p>- Valóban annyi.</p>
				<p>- Semmivel se több. Tegnap még reméltem, hogy pénzhez jutok, s ti nem fogtok
                  megtudni semmit, - ez a reményem füstbe ment. Azok a bizonyos jó barátok, - hiszen
                  ismered őket, - éppen csak abban az egyetlen esetben szokták cserben hagyni az
                  embert, a midőn rájuk szorulunk - máskor hiveink halálig mindannyian. Szereztem
                  egy pár uj tapasztalatot, - alkalmilag, ha valamelyik darabodban szükséged lesz az
                  emberi vesék titkos hitványságának boncztanára, szivesen szolgálok velök, -
                  folytatta epésen, megvetéssel, s lefricskázta frakkja ujjáról a reászállt
                  szivarhamut. - No de most nem akarok humorizálni, - hallgasd tovább. Ma reggel
                  bementem a tantehoz és elmondtam neki mindent.</p>
				<p>- Neheztelt?</p>
				<p>- Arról ne is beszéljünk; elég, ha én tudom. Megigérte, hogy az ügyet rendezni
                  fogja, de feltételt is szabott. Azért vagyok itt, hogy ezt a feltételt értésedre
                  adjam.</p>
				<p>Fülöp érezte, mily nehezére esik atyjának a vallomás e második része, melyet nem
                  tudott önmagától kitalálni. Az a bizalmas, férfias viszony, melyben atyjával
                  állt, ki inkább barátjának, semmint fiának szerette tekinteni az ifjut, - ezuttal
                  is arra kötelezte, hogy a mennyiben lehet, megkönnyitse atyja feladatát. Nem sokat
                  kerülgette tehát a dolgot, hanem igy szólt: »Azt követeli, hogy szoritsd meg
                  kiadásaidat?«</p>
				<p>- Azt is, de egyebet is. Kikötötte, hogy érvényesiteni fogom nálad befolyásomat és
                  reábirlak, hogy minél hamarabb házasodj meg.</p>
				<p>- Ah!</p>
				<p>- Természetesen megigértem. Mit nem igérünk, ha olyan kétségbeesett helyzet
                  fenyeget, mint most engem! Nem szeretném azonban, ha félreértenél, - folytatta
                  komolyan Münszter és megsimogatta az ifju kezét, - én csakis azt igértem a
                  tantenak, hogy befolyásomat érvényesiteni fogom, egyebet semmit. S ez nem azt
                  jelenti, hogy a házasságra kényszeriteni akarlak. Ilyesminek még a lehetősége is
                  ki van zárva. Megtagadnám egész nevelési rendszeremet, ha most oly lépésre
                  akarnálak reábirni, mely nem kizárólag saját egyéni elhatározásod eredménye.
                  Egész életemben mindig azon fáradoztam, hogy önállósághoz szoktassalak. Sikerült,
                  - a magad lábain jársz. Tapasztalatok, megfigyelési tehetség és modor dolgában
                  messze felülmulod korodat, s én őszinte örömmel tekintek rád.</p>
				<p>Fülöp atyjához lépett és szeretettel megölelte.</p>
				<p>- Kedves atyám... Köszönöm...</p>
				<p>- Semmi érzelgés Fülöp, - felelte ismét szárazzá való hangon Münszter és tovább
                  folytatta sétáját a teremben, - mindezt csak azért emlitem, nehogy félreértés
                  támadjon köztünk. Tisztában vagyunk vele ebben a házban mindnyájan, hogy
                  családunk egyetlen, a szó legszigorubb értelmében nagy reményekre jogositó tagja
                  te vagy. Ne csodáld tehát, ha a tante épp ugy félt, mint én. Higgadt, tisztán
                  itélő elméd bizonyára nem szorult reá, hogy ezt a dolgot bővebben is magyarázzam.
                  Jól értsd meg tehát, nagyon szeretném, ha megnősülnél, gazdagon, szerencsésen -
                  méltó vagy mindkettőre, - de sohasem vállalkoznék reá, hogy helyesnek erőszakoljak
                  olyan dolgot, a mit te, legbensőbb egyéni szempontokból magadra nézve helytelennek
                  tartasz.</p>
				<p>Münszter kezét nyujtotta fiának, s Fülöp sietett, hogy ezt az izmos, barátságos
                  kezet melegen megszoritsa.</p>
				<p>- Ez az, a mit tudtodra akartam adni, s most jó éjt.</p>
				<p>- Jó éjt, atyám.</p>
				<p>- Sokan nézték ma a Sibillá-dat? Kérdezte Münszter,
                  miközben felső kabátját karjára vette.</p>
				<p>- Tele ház.</p>
				<p>- Bravó! Nem gondoltam volna, hogy a közönség hősödet akczeptálni fogja. A dolog
                  nagyon is szokatlan. Egy férfi, a ki szeret egy nőt, de nem akarja elvenni, mert
                  ez a nő özvegy, - s a vége az, hogy a szegény, meggyötört asszony szeretője lesz a
                  hősnek, csakhogy az övé lehessen. Hol van itt a morál? Kedves Fülöpöm ez a te
                  hősöd borzasztóan erkölcstelen és rosz ember. Az asszony eléggé érthető, szeret, s
                  ez mindent ment, mindent megmagyaráz, mindenért kiengesztel, - de a férfi, a
                  férfi?</p>
				<p>- Az is érthető atyám.</p>
				<p>- Ugy kell lenni, mert akczeptálják, - de véleményemet azért nem változtatja meg.
                  Ez a te hősöd legalább is furcsa ember. Nőül nem veszi a hölgyet, mert az már egy
                  másik férfi hitvese volt, - eddig rendben van. Végre is, felfogás dolga.
                  Ellenkezik ugyan a társadalom bevett szokásaival - de nem ellenkezik az egyéni
                  izlés külön szabályaival, melyek egyénenként mások és mások. Hanem ez a te hősöd
                  nyiltan ki meri mondani azt is, hogy az a nő, a ki egy becsületes, derék férj
                  halála után másodszor is oltár elé lép: inmorális asszony. Ez az, a mit nem
                  fogadhatok el. S mit tesz tovább? Kerüli a szerelmes özvegyet? Dehogy, szereti és
                  kedvesévé teszi. Tessék! Rendén van ez? Ha nőül ment volna hozzá az asszony,
                  inmorális lett volna, - de mert szeretőjévé lett, ezzel morálissá vált. Mondd
                  csak, komolyan hiszed te ezt?</p>
				<p>Fülöp mosolyogva rázta fejét.</p>
				<p>- Dehogy hiszem; ezt, igy a hogy te előadod, senki a világon nem fogadhatja
                  el.</p>
				<p>- Hiszen ez van a darabodban!</p>
				<p>- Nem egészen atyám, - felelte elkomolyodva az ifju, s megjelent magas, fehér
                  homlokán egy könnyü felhő. Igy biztosan visszautasitották volna. Nem mondom én
                  sehol egyetlen szóval sem, hogy Sibillám morális asszonynyá vált azzal, hogy hősöm
                  kedvese lett. Ellenkezőleg! Ez csak kérlelhetetlen következménye az erkölcsi érzék
                  meglazulásának, mely az első, becsülésre és tiszteletre méltó férj emlékét is be
                  képes szennyezni, csakhogy becsülésre éppen nem méltó vágyait kielégithesse. E
                  thézis bizonyitására szándékosan ruháztam fel hősnőmet egy intelligens, müvelt
                  eszes nő minden kiválóságával, - mert ebben a dologban nincs különbség. Azt hiszem
                  legalább, hogy nincs, mert igy tapasztaltam, igy láttam, erre a meggyőződésre
                  kellett tehát jutnom, akár akartam, akár nem. Brutális meggyőződés ez, - meglehet.
                  Nem arra való, hogy az erkölcsi érzéket ápolja, vagy gyöngéd tévedésekben tartsa,
                  - de létezik, s a közönség a maga nagy egészében ime elég őszinte volt arra, hogy
                  felfogásom jogosultságát elismerje.</p>
				<p>Münszter vállat vont.</p>
				<p>- Ez még nem sokat jelent, fiam. A közönség mindent akczeptál, a mi idegeire
                  hat.</p>
				<p>- Erkölcsi érzékről van szó!</p>
				<p>- Ma már ez is az idegek hatalma alá került, - felelte epés hangsullyal Münszter.
                  - Hidd el, hogy a siker nagy részét ennek köszönheted. Egyszerü, prózai felfogásom
                  szerint ez a te hősöd egy csöppel sem jobb a hősnőnél, sőt rosszabb, - mert
                  gyalázatba rántja. A házassági viszonyt, melyet a társadalom szentesit,
                  lehetetlenné teszi - szerinted - erkölcsi tekintetből, - s előkésziti a nő
                  bukását, a mely ellen nem tiltakozik benne az erkölcsi tekintet. Mit akar ezzel
                  megmenteni? Meggyőződést, elvet? Szóval, nem értem ezt az urat. Az én felfogásom
                  szerint akkor lett volna igazi gentleman, ha messze elkerüli a hölgyet és e
                  lépéssel még a lehetőségét is kizárja annak, hogy a szegény, szerelmes asszony -
                  inmorálissá válhasson. A te gavallérod azonban nem igy cselekszik, s ezért
                  rosszabb, mint partnere, a nő, a ki csak szivére hallgat és nem fontolgat, nem
                  okoskodik, nem méri erkölcsi hőmérővel a szenvedélyt hanem átengedi neki magát
                  egészen, s ugy szólván nyitott szemmel, a romlás kegyetlenül biztos öntudatával
                  veti magát abba az örvénybe, melyet a te morális hősöd számára előkésziteni igen
                  korrekt és igen erkölcsös dolognak tartott. Hősnőd megnyerte az én rokonszenvemet
                  is, - hősödet azonban poltron embernek tartom, édes Fülöp. Jó éjt!</p>
				<p>- Isten veled, atyám; jó éjt!</p>
				<p>Münszter magára hagyta fiát, s lakosztálya felé tartott. Fülöp visszatért
                  szobájába, de még sokáig nem tudott elaludni. Az anyagi bajok, melyekről atyja
                  megemlékezett, nem nyugtalanitották tulságosan; hozzá volt szokva hasonló
                  zavarokhoz, melyek állandó vendégei voltak a háznak. Sokkal inkább érdekelte
                  Feliczia tante házasitási terve, mely ugy látszik, komolyan foglalkoztatja az agg
                  matrónát. Az ok, mely ösztönzi, nyilván ezuttal is Clermontné. Mindig csak ő! S
                  Fülöp nem kis boszankodással látta, hogy bármily messziről indul is valami
                  családjában, a tervek és czélozgatások végső határpontja állandóan ez a fiatal
                  özvegy, a kinek bizonyára egy pillanatig sem jut eszébe, hogy a tante terveit
                  megsemmisitse. Clermontné épp oly jól tudja, mint a tante, hogy ha Fülöphöz nőül
                  akarna menni, ezt csak a Clermont-birtokról való lemondás árán tehetné, - a
                  szegénység pedig éppen nem kecsegtető kilátás. Ettől a házasságtól egyébiránt
                  senki sem fél, csak a tante. Fülöp legfölebb mosolyogni tud az egész kombináczión,
                  melynek sem a multban, sem a jelenben semmi elfogadható alapja nincs. Clermontné -
                  az ő neje! Az őrnagy özvegye... nem, nem! Ilyesmiről szó sem lehet.</p>
				<p>A Sibilla merész thezise sokkal mélyebben gyökerezett e
                  fiatal ember lelkének redői között, semhogy az a közönség, mely a drámát ma este
                  is figyelemmel nézte végig, arról bár megközelitő sejtelemmel is birhatott
                  volna.</p>
			</div>
			<div type="chapter">
				<head>NEGYEDIK FEJEZET.</head>
				<p>Feliczia tante rendesen kilencz órakor végezte reggeli toilettejét, s tiz órakor ült
               le Clermontné társaságában a reggelihez, mely teából, vajból, s nehány szelet
               süteményből állt. Bő redős, fekete öltözéke, bársonyra varrt, fekete gyöngyös fejéke,
               mely élénk ellentétet képezett hajának fehérségével, szigoru, halvány arcza, átható,
               szürke, figyelmes szemei, s mozdulatainak kimért előkelősége nem keltett
               barátságtalan benyomást, de biztatót sem. Clermontné lényének üde kedvességével
               valóságos tündérnek tetszett ebben a komoly környezetben, melynek nyomasztóan puritán
               jellegü összhangját a nehéz, faragott butorok sötét szine is csak emelte a helyett,
               hogy enyhitésére valamely irányban gondoskodás történt volna.</p>
				<p>A fiatal asszony maga öntötte ki Feliczia tante teáját. Elébe tolta a czukortartót,
               megkóstolta a vajat, fölszelte a süteményt, s mindezt azzal a gyors, figyelmes
               gyöngédséggel, melyet a matróna különösen nagyrabecsült.</p>
				<p>- Remélem, tudod már, hogy mi történt? - tért rá a társalgás jelentősebb részére, s
               kedvetlenül intett. - Vilmos a legnagyobb zavarba hozott.</p>
				<p>- Hallottam, édes néni, - felelte érzelmes, mély hangján az asszony.</p>
				<p>- Soha sem lesz vége...</p>
				<p>- Most nemcsak az ő adósságairól van szó, s ez lényeges különbség.</p>
				<p>- Előbb kellett volna nyilatkoznia.</p>
				<p>- Nem az ő hibája, édes néni. Mig azt hitte, hogy maga is segithet a dolgon, nem
               akarta helyzetét nyilvánosságra hozni.</p>
				<p>- Még csak az kellene!</p>
				<p>- Nem a világ előtt való nyilvánosságot értem. Ő azonban a családot is meg akarta
               kimélni ez ujabb kellemetlenségtől, mely most nem csak az ő költekezései miatt
               alakult igy, s valószinüleg nem egészen az ő hibája, hogy terve nem sikerült.</p>
				<p>- Szivesen veszem, ha védelmezed, - felelte rövid hallgatás után a tante, - ugy
               látszik állandóan reá fog szorulni, hogy valaki védelmezze, ez azonban nem sokat
               változtat a dolgon. Titkolózásával, ismétlem, igen kellemetlen zavarba hozott. Ma
               délig rendezni kell az ügyet.</p>
				<p>Clermontné habozva tekintett a matrónára.</p>
				<p>- S talán... akadály van...</p>
				<p>- Azt hiszed, kedves gyermekem, hogy ez oly egyszerü dolog? Huszonkétezer forintról
               van szó. Meg lehetne szerezni valamelyik pénzintézettől is, ily gyorsan, alig nehány
               óra alatt, ez azonban teljes lehetetlenség. Kénytelen voltam tehát magamhoz kéretni
               az öreg Petrovicsot. Ime, ilyen helyzetbe sodorja az embert a gyávaság.</p>
				<p>- Talán nem gyávaság.</p>
				<p>- Nevezzétek, a hogy akarjátok, - mondotta kedvetlenül a matróna, - a frázisokban
               szerencsére bő választékkal rendelkezünk, különben gyakorta ugyancsak
               megszorulnánk... Szépithetjük az ilyesmit, a hogy akarjuk, a vége mégis csak az, hogy
               meg kell magamat aláznom ez előtt a Petrovics előtt, ha azt akarom, hogy a szóban
               forgó összeget azonnal kölcsön adja. Kikocsizol a jégre?</p>
				<p>- Ma nem. Talán holnap.</p>
				<p>- Kérlek, értesitsétek Fülöpöt, hogy maradjon az én kedvemért délig itthon, s ha
               Petrovics eltávozott - tizenegy órára kérettem - látogasson meg. Szólanom kell
               vele.</p>
				<p>- Igen, édes néni. Parancsol még valamit?</p>
				<p>- Köszönöm, gyermekem, semmit.</p>
				<p>Clermontné ajkaihoz emelte az agg hölgy kezét, s a szalonon keresztül saját
               lakosztályába sietett. Feliczia tante termeitől lakását csak egy magas, szárnyas ajtó
               választotta el, melyet a matróna már két év előtt be akart falaztatni. Clermontné
               azonban nem engedte. Igy sokkal kényelmesebb.</p>
				<p>Ebben az izléses fényüzéssel berendezett lakásban még a legélesebb szem se fedezett
               föl semmit, a mi a megboldogult őrnagyra emlékeztetett volna. A függönyök matt szine,
               a butorzat halavány sárga selyme, s a szőnyegek élénk guirlandejai kellemes
               derültséget kölcsönöztek a lakásnak. Az őrnagy emléke mintha nem is létezett volna.
               Clermontné sohasem beszélt róla, s ha néha mégis megtörtént, hogy a tante szóba
               hozta, a fiatal asszony oly álmatag tekintettel, meglepetve, majdnem zavartan emelte
               föl szemeit, mintha egy régi legendáról lett volna szó, melynek még körvonalaira is
               csak fölöttébb homályosan emlékszik vissza. A család tehát hallgatólag megegyezett
               abban, hogy a megboldogult emlékét a mennyire lehet, gondosan kikerüli. Ezt a
               szabályt meg is tartották, s Clermontné hálás volt a figyelemért. Jól esett szivének,
               hogy életének e két esztendejét el akarják vele feledtetni, hisz oly nagy szüksége
               volt rá, hogy erre a két évre ne legyen kénytelen visszagondolni, - ne legalább most,
               itt Budapesten, a hol az őrnagyra nem emlékezteti semmi.</p>
				<p>Szobaleánya, a kit falusi birtokán levő cselédsége közül választott ki, nehány
               levelet hozott; s bejelentette Szeniczeiné látogatását is. Clermontné kelletlenül
               fogadta ezt a bejelentést. Ellenszenve Szeniczeiné iránt régi keletü, visszanyult
               még leánykorába, midőn ez a hölgy nem egyszer okozott neki kiméletlen megjegyzéseivel
               rosz perczeket. Látogatása elől azonban nem térhetett ki; meghagyta tehát a
               szobaleánynak, hogy vezesse be.</p>
				<p>Szeniczeiné ezuttal is szokásos feltünő toilettejei egyikében jelent meg. Kaczér, kis
               csipke kalapja, testhez simuló könnyü öltözéke, mely igazi müvészi rafinement-al
               emelte ki alakjának gömbölyü idomait, s bronz szinbe játszó fátylától kezdve le
               egészen czipője szürke prémjéig minden arra volt szánva, hogy a figyelmet ne csak
               fölébressze, hanem állandóan lekötve is tartsa. El kellett ismerni, hogy ehez a nehéz
               tudományhoz kitünően értett; egyetlen alkalmat se mulasztott el, midőn ebbeli
               művészetének csillogtatására kedvező tér kinálkozott, s előnyeit ugyancsak fel tudta
               használni mindenkivel szemben. Clermontné gyöngéd, finomult lénye irtózott a
               feltünéstől. Egy okkal több, hogy Szeniczeinét ösztönszerü ellenszenvvel kerülje, a
               hol csak lehet. Volt valami e nő kihivó tekintetében, s szájának érzéki szépségében,
               a mi a fiatal özvegyet mindannyiszor visszatartotta, valahányszor, már csak a családi
               béke kedvéért is nyájasabb akart hozzá lenni. A kisérlet azonban mindannyiszor
               hajótörést szenvedett, s az érintkezés olyan maradt köztük továbbra is, mint a milyen
               azelőtt volt: udvarias, de hideg, rövid és kimért. Clermontné ismerte ez asszony
               minden titkát, s magának tartotta, a mit tudott. Összetörhette volna sértő gőgjét
               bármely pillanatban, de inkább türt, semhogy még inkább magára vonja gyülöletét,
               melyből Szeniczeiné éppen nem csinált titkot.</p>
				<p>- Bocsánat, - mondotta a kölcsönös üdvözlések után, s helyet foglalt Clermontné
               mellett a kereveten, - föl kellett keresnem önt, Julia, mert nem akarom, hogy férjem
               adósa maradjon.</p>
				<p>- Nem értem, asszonyom?</p>
				<p>Szeniczeiné mosolyogva, a gunynak nagyon is élénken észrevehető kinyomatával
               tekintett az özvegyre, mialatt tárczájából nehány nagyobb bankjegyet tett az asztalon
               levő festett, chinai djonkot ábrázoló disztárgy mellé. - »Nem szükséges talán
               emlékezetébe idéznem, hogy ön két nap előtt ismét meghallgatta férjem koldulását és
               ezt az összeget adta neki. Ma értesültem a dologról, s természetesen azonnal
               elhatároztam, hogy nagylelküségének ez ujabb jelét megköszönve, a kölcsönzött
               összeget vissza fogom önnek hozni. Ime, itt van, - kérem vegye vissza. Férjem
               borzasztó ember. Legyen elnéző hibája iránt és jövőre tagadja meg tőle jóságát. Nem
               kivánom, hogy a jótékonyság erényét férjem ügyefogyottságán gyakorolja«.</p>
				<p>- Nem tagadhattam meg tőle, - felelte egyszerűen Clermontné, - meg lehet róla
               győződve, hogy nem én kináltam.</p>
				<p>- Oh, tudom, ön nagyon jó...</p>
				<p>Szeniczeiné felállt és felhuzta keztyüjét. - »Figyelmeztetnem kell azonban önt, hogy
               férjem imádja a pezsgőt, s mámoros állapotában a legnagyobb ostobaságokat fecsegi
               össze«.</p>
				<p>- Ez talán nem tartozik reám.</p>
				<p>- Ellenkezőleg! nagyon is önre tartozik, - felelte Szeniczeiné gyorsan, - gondolja
               csak meg, kedvesem, mi történik, ha férjem ebben az állapotában ki találja fecsegni,
               hogy borzasztó kártya szenvedélyének kielégitéséhez néha öntől kapja a szükséges
               pénzt. Azt hiszi ön, hogy azok az urak, kikkel férjem kártyázni szokott, a
               Johannita-rend lovagjai is egyuttal, a mellett hogy a kaszinó tagjai? Remélem, hogy
               bővebb magyarázatra nincs szüksége, s ön ennyiből is meg fogja találni a helyes
               választ. Nagyon csalódik, ha abban a tévedésben ringatja magát, hogy a rágalom és
               gyanusitás nem férhet önhöz. Ki állitja meg, ha egyszer szárnyra kelt? Rosszul
               ismerném az embereket, ha nem tételezném fel róluk a legnagyobb aljasságot is,
               mihelyt arról van szó, hogy egy hölgyet kedvükre kompromittálhassanak. S ki
               biztositja önt arról, hogy én nem vagyok féltékeny természetü?</p>
				<p>- Tréfál, Katalin?</p>
				<p>- Éppen nem! Nincs annyi bátorságom, hogy ámitsam önöket, s el akarjam hitetni, hogy
               férjembe szerelmes vagyok, - az alakoskodás ekkora tökélyét még nem értem el, - de
               szükségem van reá és rosz néven venném, ha meg akarnának fosztani tőle.</p>
				<p>Clermontné tiltakozó mozdulatot tett. Bántotta ez a czinizmus, melynek forrását jól
               ismerte, s boszantotta a hölgy szemeiből kisugárzó kötekedési hajlandóság is. - »Az
               ön megjegyzése, Katalin, annyira fantasztikus, - felelte hidegen, - hogy megbocsát
               nemde, ha válasz nélkül hagyom. Elhiszem önnek, hogy férjére szüksége van,
               megigérhetem tehát azt is, hogy a mennyiben a viszonyokat én ismerem, megfosztásról
               itt szó sem lehet. Tudtommal senki se gondol reá, hogy férjét elhóditsa. Szeniczei
               ur, nem tagadom, igen sajnálatra méltó ember, a ki kedvezőbb körülmények között
               bizonyára nem szorult volna reá, hogy egy gazdag ember szolgálatát legyen kénytelen
               elfogadni.«</p>
				<p>- Férjem nem szolga!</p>
				<p>- Azt nem is mondottam; az ön férje titkárja Braniczki grófnak, - oly fizetést huz,
               mint egy államtitkár, de ki tehet róla, ha végzetes szenvedélyének kielégitésére ez
               az összeg soha se elegendő, jóllehet ön asszonyom nagylelküen mindig le szokott
               mondani arról a pénzről, melyet férje a gróftól tiszteletdij fejében kap.</p>
				<p>Szeniczeiné ajka megrándult. Ideges, rövid nevetése azonban csak igen hiányosan
               palástolta zavarát, melyet nem tudott elrejteni.</p>
				<p>- Ki mondta önnek ezt a mesét? kérdezte kihivó hangon, mosolyogva.</p>
				<p>- Ki más, mint az ön férje. Nem tudom és nem is kivánom tudni, vajjon őszintén
               hiszi-e, hogy ön még mindig abból a negyvenezer forintnyi vagyonból fedezi kiadásait,
               mely hozománya volt, de ő maga dicsekedett, hogy némelykor még ön segit rajta,
               nemhogy ő adna valamit önnek.</p>
				<p>Szeniczeiné nem birta elfojtani felindulását. - »Oh, milyen ostoba, milyen ostoba«...
               lehelte remegő ajakkal, s heves mozdulattal fordult az özvegy felé. - »Remélem
               asszonyom, hogy ön nem hiszi ezt a nevetséges mesét? Ön, a ki oly kitünően tudja
               titkolni érzelmeit, azonnal belátta, hogy férjem nincs beszámitható állapotban, midőn
               ily kézzelfogható esztelenségeket beszél«...</p>
				<p>Clermontné a nyugodt lelkiismeret oly parancsoló fölényével nézett a hölgyre, hogy az
               egy pillanatig megrezzenve, több félelemmel, semmint gyülölettel emelte reá nyugtalan
               tekintetét.</p>
				<p>- Hagyjuk abba, Katalin, ezt a dolgot, - szólt rövid, nyomasztó hallgatás után, - azt
               hiszem, hogy mindkettőnkre nézve kellemetlen, ha oly leleplezéseket teszünk, melyek
               csak egyikünknek válhatnak hátrányára. Ön kiegyenlitette férje tartozását, s ezzel
               hitvesi kötelességét teljesitve, lelkiismeretét is sikerült megnyugtatnia. Örülni
               fogok, ha többé nem leszek abban a kényes helyzetben, hogy kellemetlenségeket
               mondhassak önnek. Akarja hogy igy legyen?</p>
				<p>- Szivesen, főleg ha ön lemond arról a szerepről, hogy engem leczkéztessen.</p>
				<p>- Azt nem teszem.</p>
				<p>- Bocsánat, kedves Julia, - felelte indulatosan a hölgy, ön leczkéztet engem, s oly
               czélzásokat tesz, melyeket vissza kell utasitanom. Miért teszi? S miért éppen ön, a
               kinek ehez a szerephez nincsen joga. Sajnálom, hogy teljes nyiltságra kényszerit.</p>
				<p>- Ön nem mindig ily nyilt, Katalin, - felelte büszke tekintettel Clermontné, -
               tudomásom van róla, hogy ön minden alkalmat felhasznál, ha arról van szó, hogy engem
               a tante előtt gyanusitson.</p>
				<p>- Oh! igaza van...</p>
				<p>- Csodálom, hogy ennyit is beismer.</p>
				<p>- S én csodálom az ön ügyességét, mely oly tökéletes, hogy én csak a legnagyobb
               irigységgel gondolok reá. Valóban, asszonyom, ön mestere az alakoskodásnak! Ismeri e
               müvészi játék valamennyi finom szálát, s annyi biztossággal szövi őket tervei
               keresztül vitelére, mint senki más. Beláthatja azonban, hogy öntől, a kinek Fülöp
               iránt való titkos vonzalma előttem nem maradhatott sokáig homályban, semmiféle
               leczkéztetést nem fogadhatok el. Kérnem kell tehát önt, hogy ily irányu hajlamait
               lehetőleg mérsékelje. Az istenért, hisz ez oly könnyü! S az én kérésem annyira
               szerény... Méltányolja tehát szerénységemet és ne kivánja, hogy még nyiltabban
               beszéljek önnel.</p>
				<p>Clermontné már szánta ezt a nőt, a kit félelme ily meggondolatlan heveskedésre tudott
               ragadni, - de nem vonulhatott vissza. Ez vereséget jelentene, s még merészebbé tenné
               ellenfelét. Szükséges tehát, hogy végre egészen nyiltan szóljon vele, - hátha ezzel
               minden további elburkolt ellenségeskedésnek egyszerre véget fog vetni. Érezte ugyan,
               hogy mindent koczkára tesz, s ez önkénytelenül is megremegtette egész valóját, de
               érezte azt is, hogy ha most visszavonul, Szeniczeiné részéről sohasem számithat
               többé kiméletre. Gyorsan határozott. Előbb, vagy utóbb ugy is csak rá került volna a
               sor.</p>
				<p>- Hallgasson meg nyugodtan, Katalin. Megbocsátom önnek iménti heveskedését...</p>
				<p>- Nem heveskedés, drága Juliám! szakitotta félbe gunyos ajkbigyesztéssel a hölgy. S
               nagyon téved, ha azt hiszi, hogy bocsánatára szükségem van. Ne feledje, hogy ön most
               ismét a család tekintélyének védelme alatt áll, - elvárhatjuk tehát öntől, hogy ön is
               tekintettel legyen reánk és ne igyekezzék Fülöpöt tönkretenni. Azt akarja, hogy
               elvegye önt? De hisz ha ön férjhez megy, akkor elveszti vagyonát! Szegénységbe dönti
               ezt a fiatal embert! Gondolt erre? Ha pedig ön nem akarja elveszteni azt a vagyont,
               mely özvegységéhez van kötve, - akkor valóban tartózkodnom kell tőle, hogy tervét a
               maga igazi nevén jelöljem meg...</p>
				<p>Clermontné mélyen elpirult. Szive oly hangosan dohogott, hogy majdnem fájt. Elakadó
               lélegzete, arczának rémült kifejezése nem kerülte el Szeniczeiné figyelmét, s ez az
               asszony gyönyörködni tudott ebben a kinos zavarban, melyet kegyetlen szavaival oly
               mohón és oly szivesen idézett elő. Teljes mértékben élvezte diadalát. A fiatal özvegy
               azonban gyorsan magához tért, s a mit e pillanatban érzett, az csak megvetés
               volt.</p>
				<p>- Jegyezze meg magának, Katalin, hogy ön engem nem sérthet meg. Sokszor megpróbálta a
               multban is, de én nem figyeltem önre, s nem vehetem önt komolyan ezuttal sem. Kérem,
               hallgasson meg! Férjem életében ön egy izben férjével együtt megjelent falusi
               kastélyunkban s később panaszkodva emlitette a tantenak, hogy e látogatását sohasem
               adtam vissza. Emlékezhetik azonban, hogy abban az időben Braniczki gróf is vendége
               volt férjemnek, a kihez régi, benső barátság kötelékei füzték. Egy héttel az ön
               látogatása után a gróf is elutazott. Akkor emlitettem férjemnek, hogy talán illő
               volna, ha az ön látogatását visszaadnék, de férjem e kivánságomat kereken
               megtagadta.</p>
				<p>- Ah, szisszent föl elhalaványodva a hölgy, - tehát az ön férje...</p>
				<p>- Ugy van asszonyom, férjem, a ki meg akart kimélni attól, hogy neje a gróf
               szeretőjének kezét legyen kénytelen megszoritani.</p>
				<p>- Julia!</p>
				<p>- Vigyázzon Katalin, - felelte lesujtó büszkeséggel az asszony, s szeme
               megvillámlott, - cselédeim meghallhatják az ön kiáltását. Ön kényszeritett reá, hogy
               nyiltan beszéljek, - megtörtént, s remélem, utoljára. Braniczky elmondott férjemnek
               mindent. A gróf nem oly üres, s korántsem oly felületes, asszonyom, mint ön hiszi.
               Meg tudja itélni az ön értékét, s a szerint bánik önnel. Mindez azonban nem tartozik
               reám. Oly szégyent érezek, hogy ennyit is kénytelen voltam elmondani, a mit sohasem
               fogok megbocsátani önnek... És most azt teszi, a mit akar. Tudom, hogy szenvedélyei
               épp oly szertelenek és kicsapongók, mint boszuvágya és dühe, - de elhiheti, hogy nem
               tartok egyiktől sem. Védelmezni fogom magamat. Nem kivánom az ön megsemmisitését, -
               soha azt, a mit most hallott, ismételni nem fogom senki előtt... erre nem volnék
               képes... de ha ön mégis kényszeriteni találna reá, ugy fog történni minden, a mint ön
               akarja.</p>
				<p>Szeniczeiné reszketve suttogta.</p>
				<p>- Fecsegett... fecsegett rólam...</p>
				<p>- S ön nincs abban a helyzetben, hogy ezt a fecsegést megtorolja. Braniczki még nem
               akar szakitani önnel, s ön nem menekülhet, mert hatalmában van. Akkor teheti önt
               tönkre, amikor neki tetszik. Kénytelen lesz tehát megalázkodni ezután is, - s főleg
               örökre le kell mondania arról, hogy a család tekintélyének és jó hirnevének őre
               gyanánt szerepeljen az én jelenlétemben. Isten önnel, Katalin. Fölösleges talán
               ismételnem, hogy hallgatásomra feltétlenül számot tarthat. Nem neheztelek önre...
               helyzete oly kétségbeejtő, annyira rettenetes, hogy inkább szánom... Különösen
               hangzik az én ajkamról és éppen most, midőn ön oly méltatlan gyanuval támadott meg,
               de mégis részvéttel kell tekintenem önre... talán nem csupán ön az oka... Nem tudom
               és nem is kivánom tudni.</p>
				<p>- Oh, ha mindent elmondhatnék... felelte elfojtott hangon, egyszerre megváltozva,
               majdnem alázattal az asszony.</p>
				<p>Clermontné nem érzett reá magában erőt, hogy a megindulás e ritka kitörését
               meghallgatni képes legyen. Idegei már is annyira feszültek voltak, izgatott vére oly
               erővel tolult halántékaira, hogy alig tudott uralkodni magán.</p>
				<p>- Isten önnel, - mondotta halk hangon, engesztelődve, s szánalommal nézte a hölgy
               vergődő lelki küzdelmét, mely ott égett szép arcza minden vonásában. - Sajnálom a
               történteket és még egyszer igérem, hogy mindent el fogok felejteni.</p>
			</div>
			<div type="chapter">
				<head>ÖTÖDIK FEJEZET.</head>
				<p>Az öreg Petrovics Ferencz valamivel tizenegy óra után érkezett a Münszter-házba, s
                  azonnal bejelentette magát. Magas, csontos, szűkszavu öreg ember volt, - egyszerü
                  szürke köntösében, asztrakán sipkájában, rövidre nyirt, erős bajuszával inkább
                  szegény erdészhez, semmint vagyonos földbirtokoshoz hasonlitott, ki csak a mult
                  évben vásárolta meg a kétszáz holdas »mária-család«-i Trandafir-féle birtokot a
                  nélkül, hogy valami nagyon megerőltette volna magát. Ispánjai, tiszttartói nem
                  igen szerették, - érdes, kemény modora volt, - de becsülték, mert soha semmiféle
                  méltatlanságot nem tapasztaltak. Petrovics a legkisebb hibát sem türte el, de
                  igaztalan se volt, s a hü szolgálatokat mindig értékük szerint tudta megbecsülni
                  és jutalmazni.</p>
				<p>Feliczia tante a kis szalónban fogadta s kerülgetés nélkül azonnal a dologra
                  tért.</p>
				<p>- Magamhoz kellett önt kéretnem Petrovics ur; ebben a csunya, szeles időben nem
                  hagyhatom el a szobát, különben kikocsiztam volna az ön szép villájába, melyről
                  már oly sokszor beszéltek velem.</p>
				<p>- Szivesen jöttem, nagyságos asszonyom, - mondotta kissé nyers, de őszinte,
                  bizalomra gerjesztő hangján az öreg, s nagy tisztességtudással foglalt helyet a
                  fölajánlott széken. - Nagyságod tudja, hogy bármikor szólit, mindig jó szivvel
                  jövök.</p>
				<p>- Köszönöm, Petrovics ur; számitottam reá, hogy kérésemet figyelembe fogja
                  venni.</p>
				<p>- Parancsoljon velem.</p>
				<p>Feliczia tante nehány szóval előadta az ügyet. Petrovics gondolkozva tekintett
                  maga elé, s kemény bronz szinű arczán megjelent a kielégitett hiuság dölyfös
                  fénye. Egy pillanatig tartott mindössze az egész, - a tante rendkivül gyors és
                  biztos figyelmét azonban még sem kerülte ki. Ismerte az öreg gondolkozását arról
                  az »uri rend«-ről, melynek egész életén keresztül szolgálatában állott, s állana
                  bizonyára most is, ha öccsének, a »paraszt« mészárosnak - a hogy emelt fővel
                  nevezni szokta, - több százezer forintra becsülhető vagyonát négy esztendő előtt
                  nem örökli. Méltán tartott tehát tőle, hogy ezuttal sem fog magába fojtani oly
                  megjegyzést, mely minden további tárgyalásnak egyszerre utját vágja. Petrovics
                  azonban hallgatva ingatta fejét, s nem volt megjegyzése. Feliczia tante
                  megnyugodott.</p>
				<p>- Az tehát, Petrovics ur a kérdés, hogy kölcsön adhatja-e nekem azonnal a kivánt
                  összeget, vagy nem?</p>
				<p>- Huszonkét ezer forintot, nagyságos asszonyom?</p>
				<p>- Igen. Mondjuk egy évre.</p>
				<p>- Bármely órában, nagyságos asszonyom, - felelte egy árnyalattal emeltebb hangon
                  az öreg. Ha meg méltóztatik engedni, hogy behajtassak a városba... Talán igy lesz
                  a legegyszerübb. Kocsim ugy is lenn vár a kapu előtt; felhajtatok a
                  minisztériumba, onnan a tanácsos urral együtt fölkeressük a bankot, a hol pénzemet
                  tartani szoktam, s egy óra mulva mindennel rendben leszünk.</p>
				<p>- Nagyon szép öntől, hogy kivánságomnak ily lekötelező előzékenységgel igyekszik
                  eleget tenni. Köszönöm, Petrovics ur.</p>
				<p>- Nincs mit, nagyságos asszonyom; kölcsönbe megy. Én is meg akarom kérni
                  valamire.</p>
				<p>- Hallgatom.</p>
				<p>- Majd később, instálom... valamelyik nap, ha megengedi, el fogok jönni és
                  elmondom a bajomat. Addig tán megtalálom a formáját is. Most még nem tudnám ugy
                  előadni, a hogy az ilyesmit végezni kell. Hiába, - nem igen vagyok ura a szónak...
                  de talán kitalálom addig...</p>
				<p>- Szivesen látom bármikor. Viszontlátásra Petrovics ur, várni fogok önre. A
                  kölcsönnel tehát rendben vagyunk.</p>
				<p>- Rendben instálom. A nagyságos ur egy óra mulva átveheti a pénzt.</p>
				<p>A tante ezután arra használta a még rendelkezésre álló negyedórát, hogy a
                  »mária-családi« határban levő terjedelmes erdőiről kérdezősködött Petrovicstól, a
                  ki a matróna kérdéseire rövid, de pontos és minden tekintetben megbizható választ
                  adott. A társalgásnak a kölcsön rendezésén kivül még az az eredménye is volt, hogy
                  a tante ezuttal jóval több figyelemre méltatta Petrovicsot, s mig kérdezősködött,
                  magában azt is elhatározta, hogy a Petrovics-ház büszkeségével a kis Petrovics
                  Ilkával, alkalomszerüleg közelebbről is meg fog ismerkedni. Ösztönszerüen, a női
                  lélek bámulatos érzékenységével, mely egy-két gyönge áruló vonásból is
                  következtetni képes, kitalálta e látszólag semmit mondó, inkább üzleti jellegü
                  társalgás közben azt is, hogy Petrovics leányáról óhajt vele beszélni. Mit és
                  miért, azt egyelőre nem tudta elképzelni, - kiváncsisága azonban fel volt
                  ébresztve, s ezzel együtt elhatározása is gyorsan megérlelődött.</p>
				<p>*</p>
				<p>A délelőtt folyamán Fülöp egy jó barátját szándékozott meglátogatni; értesülvén
                  azonban Feliczia tante kivánságáról, nem hagyta el a házat, hanem átküldte inasát
                  Clermontnéhoz és megkérdeztette, hogy elfogadhatja-e.</p>
				<p>Igenlő választ nyervén, megjelent az özvegy szalónjában, épp abban a pillanatban
                  lépve be, midőn Szeniczeiné a főlépcsőn lefelé haladt. Fülöp mindössze egy
                  tekintetet vethetett reá, s ez sem volt elég arra, hogy arczának feltünő
                  halványságát a fátyol alatt jól megláthassa, - a fő dologra nézve azonban
                  körülbelől tisztában volt. Majdnem bizonyosan tudta, hogy Clermontné és ez előtte
                  mindig titokzatos, érthetetlen és éppen nem rokonszenves asszony között kitört a
                  válság. Rég készülőben volt már, - számitott reá, hogy egyszer okvetlen be fog
                  következni, s előérzete nem csalta meg.</p>
				<p>Clermontné nyájas előzékenységgel, de egy árnyalattal tartózkodóbban fogadta, mint
                  máskor. Fülöp nem kereste tovább gyanuja támogatására a magyarázatot, - most már
                  nem kételkedett benne, hogy a krizis csakugyan beállt, s a lefolyt szellemi
                  párbajban alighanem Clermontné maradt a győztes. Föltette tehát magában, hogy ezt
                  a tárgyat nem fogja érinteni. Erre a discretióra azonban nem volt szükség, - az
                  özvegy maga tért reá.</p>
				<p>- Találkozott Katalinnal? - kérdezte pár percznyi közönyös társalgás után, - éppen
                  az imént ment el. Mondja csak, megjött Petrovics ur?</p>
				<p>- Benn van a tantenál, - felelte az ifju, azt következtetve e gyors kitérésből,
                  hogy Clermontné nem óhajt tovább az iménti látogatással foglalkozni. A fiatal
                  asszony, ki egyszerü, matt satin öltözékében, hátul simára felfésült szőke
                  hajával, izgatott arczával, melyet még inkább fokozott szemeinek szokatlanul élénk
                  csillogása, épp oly érdekes, mint szép volt, észrevette Fülöp udvarias
                  tartózkodását, s egy pillanatig hallgatva, majdnem gyermekes habozással játszott a
                  kerevet csipkepárnájával, mely a teremben érezhető finom perzsiai illat forrását
                  rejtegette.</p>
				<p>- Katalin önről is megemlékezett, - mondotta erőt véve az egész testében zsibongó
                  izgatottságon. Ebből azt következtetem, hogy egymáshoz való viszonyuk
                  megváltozott. A mennyire vissza tudok emlékezni, önök régebben hadi lábon állottak
                  egymással....</p>
				<p>Fülöp mosolyogva jegyezte meg:</p>
				<p>- Jól emlékszik, asszonyom; változott viszonyról nem lehet szó. Ön, kedves Julia,
                  jobban tudhatja, mint bárki más, hogy Katalinnal már akkor sem értettem egyet,
                  midőn a franczia leczkéit javitottam, - s ebből nem is csináltam titkot. Egymáshoz
                  való viszonyunk most csak amolyan fegyveres béke. Ő nem figyel reám, én nem
                  érdeklődöm a dolgai iránt és ezt be is vallom.</p>
				<p>- De hisz igy most már alig ismeri...</p>
				<p>- Valóban alig. Épp oly kevéssé őt, mint férjét.</p>
				<p>- Különös...</p>
				<p>- Miért? - kérdezte Fülöp azzal a kedves, majdnem nőies bájjal, mely sajátja volt,
                  s mely az ő ajkán, mig egész izmos alakjáról a férfiasság erélye és büszke
                  öntudata sugárzott le, különösen kellemes hatást gyakorolt arra, a kivel
                  rokonszenvét éreztetni akarta.</p>
				<p>- Azért, barátom, - felelte az asszony, mert feltűnőnek találom, hogy létezik ime
                  az ön közelében két ember, akikkel szokása ellenére nem kiván foglalkozni.
                  Szeniczei még csak hagyján, - de Katalin, a ki fiatal is, szép is - ne szóljon!
                  igazat mondok... Katalin mindig nagyon csinos volt. Csak nem azért neheztel talán
                  reá, mert leánykorában állandóan mimosának nevezte önt? Lássa, még erre is
                  emlékezem. »Figyelem, jön Mimosa ur! Ne érintsétek, mert azonnal elhervad!« -
                  Hányszor szaladt be Katalin ezzel a bolondos kiáltással, s mi mindannyiszor igazat
                  adtunk neki.</p>
				<p>- Oh, önök mindig kegyetlenül bántak velem, - felelte mosolyogva az ifju, -
                  kigunyolták gyöngéimet, nevettek védekezésem fölött, s oly élvezettel
                  gyomlálgatták első virágocskáimat, hogy majdnem kétségbeestem. De azért most is
                  csak azt mondhatom, hogy Semiramis czimü első drámai
                  bimbócskámért korántsem érdemeltem annyi csipős jóindulatot, mint a mennyit
                  önöktől szenvednem kellett.</p>
				<p>Clermontné oly szivesen engedte át magát a mult e derült emlékeinek, melyek
                  izgatottságát jótékonyan enyhitették, hogy a Semiramis
                  emlitésére vidáman elnevette magát. Hálásan nézett az ifjura: mily szerencse, hogy
                  eljöttél, valóban nagy szükségem volt reá, hogy kimeneküljek a Szeniczeinével
                  lefolyt borzasztó jelenet hatása alól. - »Igaza van, Fülöp, annyi boszantást
                  csakugyan nem érdemelt, be kellene azonban ismernie, hogy az a szegény, szenvedő
                  Semiramis, azokkal az ő végtelenül hosszu tirádáival egy kicsit... hogy is mondjam
                  csak«...</p>
				<p>- Unalmas volt.</p>
				<p>- Tehát bevallja! Végre...</p>
				<p>- Istenem, hát igen, de ez még nem volt elég főbenjáró bün arra, hogy önök oly
                  szivtelenül bánjanak vele. Emlékezzék csak vissza, asszonyom, mit tettek önök,
                  midőn a tante szalonjába a következő sorokat felolvastam. Ne csodálja, hogy e
                  nehány sort még most is kivülről tudom. Oh, az ily sebek nehezen gyógyulnak. A
                  férfi hiuság bármikor fölveszi a banalitásig gyakran emlegetett női hiusággal a
                  versenyt, azzal a különbséggel, hogy minket könnyebb kiengesztelni és valamivel
                  nehezebb megbántani. Ime a felejthetetlen sorok:</p>
				<p>Ha meghalok, ne zengjen senki gyászdalt</p>
				<p> Nagy némaság, mély csend vegyen körül.</p>
				<p> Oltsátok ki a lángokat, s az alkony</p>
				<p> Homályában vigyétek testemet</p>
				<p> Thermos hideg kőboltja mélyire...</p>
				<p> Ifju ha jön, megnézni siromat,</p>
				<p> Leány ha jön, s virágot hoz vele,</p>
				<p> Mondjátok nékik, hogy maradjanak</p>
				<p> Oly messze tőlem, mint a föld a naptól</p>
				<p> Mert gyász és átok nyugszik ott alant:</p>
				<p> Az én szivem... óh jaj! az én szerelmes,</p>
				<p> Boldogtalan szivem... Mérget lehel</p>
				<p> Reá, s elveszti azt, ki oly botor</p>
				<p> S gyászolni mer engem, elátkozottat...</p>
				<p>- Mily jól emlékszik reá, - nevetett vidáman az asszony, de ez a nevetés már nem
                  volt oly őszinte, mint az imént.</p>
				<p>- Eleget szenvedtem e nehány ártatlan sorért. Ugyancsak kinevettek értük. Ön is,
                  Julia, ön is!</p>
				<p>Clermontné bevallotta, hogy ő is vétkezett. A jókedv ragad. Feliczia tante maga is
                  mosolygott, midőn Katalin a társaság zajos derültsége között William Johnsonnak,
                  az ismert archaeologusnak, könyvéből bebizonyitotta, hogy ez a három sor</p>
				<p> ...s az alkony</p>
				<p> Homályában vigyétek testemet</p>
				<p> Thermos hideg kőboltja mélyire...</p>
				<p>négy menthetetlen tévedéssel jeleskedik. Az első az, hogy a ragyogó szépségü
                  királyné idejében soha senkit se temettek alkonyatkor, mert a lenyugvó nap -
                  hitük szerint - a nyugalmat is magával vitte, a második az, hogy Semiramis drága
                  selyembe burkolt holttestét nem emberek, hanem szent elefántok vitték; a harmadik
                  tévedés az, hogy a temetkezési helyet nem Thermosnak, hanem Sostrisnak hivták, s
                  végül a negyedik, hogy Semiramist nem kőboltba, hanem a hagyomány szerint ama
                  csodás bübáju függő kertek egyikébe temették, melyekről több fantasztikus mese,
                  semmint igazság maradt örökké tartó emlékül a históriai multra. Négy gyönyörü hiba
                  három sorban; ez csak elég?</p>
				<p>- Tökéletesen elég, - szólt Fülöp és hozzá tette: Nem ezekért a sikerült tréfákért
                  idegenedtem el Katalintól, hanem a modora miatt.</p>
				<p>- Megbántotta önt?</p>
				<p>- Arra nem emlékszem, - soha se állottam hozzá oly közel, hogy ezt tehette volna,
                  - ön talán inkább érezhette...</p>
				<p>- Néha.</p>
				<p>- Elég gyakran, - folytatta élénken az ifju. Sohasem titkoltam, hogy Katalin
                  biztossága, hangjának éle, s mozdulatainak szokatlan merészsége, nincs inyemre.
                  Tartózkodásomért fedezte föl számomra a »mimosa« elnevezést is, s reá vonatkozólag
                  csakugyan igaza volt. Férjhez menetele óta azonban oly ritkán érintkezünk, hogy
                  ugyszólván nem is lehetett alkalmam közelebbi megfigyelésekre.</p>
				<p>- Pedig ő figyel önre.</p>
				<p>- Reám is, mint másra. S egyformán mindenkire.</p>
				<p>- Nem egészen, Fülöp. Ön tudja, hogy mily előkelő helyet biztosit önnek
                  családunkban tehetsége és az eddigi szép siker, melyet kivivnia sikerült, -
                  természetesnek kell tehát találnia azt is, ha Katalin csak ugy, mint a tante, vagy
                  atyja, vagy én magam is, bizonyos aggodalommal kisérjük az ön carriére-jét,
                  melynek sikerei, vagy tévedései mindnyájunkat közvetlen közelről érintenek.</p>
				<p>Fülöp gyöngéd tiltakozással rázta fejét.</p>
				<p>- Ne akarja velem, asszonyom, elhitetni - mondotta alig észrevehető
                  kedvetlenséggel, hogy az a »közvetlen közelség« egyéb is volna, mint egy szép
                  álomkép, melylyel szivesen biztatja magát az ember, de - nem hisz benne.</p>
				<p>- Önnek hinnie kellene.</p>
				<p>- Nekem csak ugy, mint másnak, ki tehet azonban róla, ha ez a kegyes szándék
                  egyikünknek sem szokott sikerülni. Közelség, - mondja ön. Hol van most közelség?
                  Az anya és gyermek közelségén kivül más komoly és szent forrásból fakadó
                  közelséget, fájdalom, nem ismerek. Lehet, hogy más talán szerencsésebb volt, mint
                  én... nem állitom az ellenkezőt... de a mi engem illet, eddig legalább, még nem
                  volt, alkalmam meggyőződni róla, hogy családunkban »közvetlen közelség«-ről, a szó
                  mély és őszinte értelmében valaki joggal beszélhetne.</p>
				<p>- Tulságos hidegen itél, Fülöp, - felelte összerezzenve a férfi hangjának borus
                  hatása alatt Clermontné, s oly ellenállhatatlan részvéttel nézte e zárkozott,
                  minden érzelemre egyaránt fogékony, nemes ifju nyugtalanságát, hogy félni kezdett
                  tőle. Hogyan, - villant át szép szőke fején a kérdés, - hát nincs egyáltalában
                  mód, hogy ez a gyöngéden érző fiatal ember kimenekülhessen az impressziók ama
                  veszélyes zavarából, melyek szivét és agyát egyenlő erővel ostromolják?
                  Lehetséges-e, hogy már ily ifjan megrendüljön hite az őszinteségben és a
                  szeretetben, melylyel családja elhalmozza? - »Ne feledje, Fülöp, - folytatta
                  elkomolyodva, - hogy atyja szereti önt, s a tante is csak azért okoz önnek
                  folytonos tanácsaival kellemetlenséget, mert őszintén szereti és félti.
                  Mindketten azt akarják, hogy boldog legyen. Higyje el nekem, hogy van közelség, -
                  s gyakorta azok szeretnek bennünket legjobban, a kik látszólag kiméletlenek
                  hozzánk. Sokkal inkább becsülöm önt, sem hogy ne szóljak egészen nyiltan. Lássa, a
                  tante-al én is ugy vagyok, mint ön. Néha egészen elkeserit, s ilyenkor magamban
                  vádolom, hogy megjegyzéseivel méltatlanul okoz nekem fájdalmat. Ha azonban később
                  nyugodtabban is meggondolom a dolgot, kénytelen vagyok megvallani, hogy ő csak jót
                  akar, - semmi mást, csak jót, mindig, mindenkinek.«</p>
				<p>- Erről magam is meg vagyok győződve.</p>
				<p>- És még sem hisz a szeretet őszinteségében! Szabad ez? Nem érzi ön, hogy a tante
                  örökös aggodalmainak, melyek akárhol jár és bármit tesz, mindig nyomon kisérik
                  önt, - komoly alapja van? Hány példát ismer ön is, melyekből oly könnyü levonni a
                  tanulságot! Hányszor megtörtént már, hogy egy fényesnek igérkező pálya egyszer
                  csak megszakadt. Mig fenn ragyogott a siker magasságában, senki se kisérte
                  futását aggodalommal, csak akkor eszmélt föl mindenki, midőn lezuhant és teljesen
                  megsemmisült. Ettől a balsorstól akarják önt megmenteni. Ezért vannak terhére
                  oly tanácsokkal, melyekre önnek semmi szüksége sincs. Őszintén, igazán, valódi
                  szeretettel hiszik, hogy gondoskodásuk nem fölösleges, - miért tagadja tehát ön,
                  hogy van közelség? Ez kegyetlenség, édes Fülöp; megérdemelné, hogy eláruljam.</p>
				<p>- Ne tegye, asszonyom, - felelte az ifju, s ismét mosolyogva tekintett föl.
                  Szivesen hallgattam önt, mert mindent el szeretnék hinni, a mit ellenem felhoz, s
                  lehet, hogy egyszer... később... sikerülni is fog. Ne csodálja azonban, ha
                  különösnek találom az ön hitét, most - alig tiz perczczel Katalin látogatása után,
                  a ki épp ugy a családhoz tartozik, mint ön, vagy én, - s nyilván nem sokra becsüli
                  ezt az ön meleg theoriáját a családi közelségről.</p>
				<p>Clermontné kérdőleg nézett Fülöpre. Érezte, hogy az ifju sejti a Szeniczeinével
                  való jelenet izgalmas lefolyását, s ezt leplezni akarta mindenáron.
                  Kérdezősködéstől nem tarthat, Fülöp egyetlen szóval se szokta átlépni azt a
                  szigoruan kimért határt, melyet udvariassága elébe szab, - erőteljes, kutató
                  tehetségének azonban a legfinomabb szál, a legjelentéktelenebbnek tetsző nyom, egy
                  vigyázatlan mozdulat, egy áruló hangsuly is elég gyakorta arra, hogy a valóságot
                  minden további kérdezés nélkül azonnal, valóságos megdöbbentő biztossággal találja
                  ki. Nem akarta, hogy az a boldogtalan teremtés magára vonja Fülöp figyelmét.
                  Tudta, hogy akkor el volna veszve, - Fülöp rögtön kitalálná az egész
                  szégyenteljes, titkot. Hadd maradjon csak mélyen a homályban, a mig lehet...
                  egyszer ugy is csak eléri sorsa... Ne érje azonban ő általa. Nem, nem! ezt nem
                  akarja. Ezt nem akarja...</p>
				<p>- Katalin sohasem rokonszenvezett velem, - szólt egyszerü, közönyös hangon; az
                  ilyesmit nem lehet magyarázni, kedves barátom. Annyi bizonyos, hogy nem hizelgünk
                  egymásnak.</p>
				<p>Fülöp nagyon is egykedvünek találta a fiatal asszony hangját arra, semhogy azonnal
                  ne gyanakodott volna. Clermontné ijedten vette észre, hogy az ifju nem ad hitelt a
                  szavainak. Nyilván abban a hiszemben van, hogy Szeniczeiné komolyabb
                  gyöngédtelenségre ragadtatta magát. Mit tegyen? Mivel háritsa el a veszélyt, mely
                  a szerencsétlent fenyegeti?</p>
				<p>- Imént azt mondta ön, - hogy Katalin figyel reám?</p>
				<p>- Igen... figyel önre...</p>
				<p>- S ennek a lekötelező figyelemnek bizonyára kifejezést is adott, különben ön sem
                  tudhatna róla?</p>
				<p>- Beszélt önről, - felelte nehezen leplezhető nyugtalansággal Clermontné.
                  »Istenem, mit tegyek...« töprengett maga elé. Azt, hogy Katalin beszélt, be kell
                  ismernie, különben honnan vehetett volna tudomást ő az egészről. Fülöp kérdése
                  megfogta. Ebből a kelepczéből most már nem menekülhet.</p>
				<p>- Ne igyekezzék Katalint védelmezni, - folytatta nyugodtan az ifju, - tudom, hogy
                  régóta szócsöve a tantenak.</p>
				<p>Clermontné megörült ennek a fordulatnak. Fülöp nem gyanusitja Szeniczeinét. Ez a
                  megjegyzése legalább arra vall, s jó is, hogy igy van. - Nem védelmezem, Fülöp,
                  - sietett a válaszszal, - arra talán inkább lehetne okom, hogy panaszkodjam reá,
                  semmint arra, hogy védelmezzem.</p>
				<p>- Az ő befolyásának tulajdonitsam, hogy önhöz intézett régi levelemet
                  visszaküldte?</p>
				<p>- Nem, nem! Katalin erről a levélről nem tudott semmit.</p>
				<p>- Szabad tehát megkérdeznem, hogy kit akart visszaadásával megnyugtatni?</p>
				<p>Clermontné benső, derült melegséggel emelte nagy kék szemeit Fülöpre, a mi az
                  ifjat nem kis zavarba hozta. Egy pillanatig hallgatva, kutató, komoly tekintettel
                  mélyedt a fiatal asszony üde szépségének csodálatába, azután futólag elpirulva
                  forditotta félre a fejét. Clermontné megérezte a hatást, mit a lényéből sugárzó
                  leányos báj most legelőször az ifjura gyakorolt, s ez a tudat megdobogtatta
                  szivét. Alig tudott uralkodni zavarán. Kivánta, boldoggá tette ez a fölfedezés, s
                  most mégis megijedt tőle. Mit várhat? Istenem, mit? Nem volna-e jobb, ha nem tárná
                  ki szivét oly ábrándoknak, melyek olyan messze vannak, oly kimondhatatlanul messze
                  a valóságtól, hogy alig dereng feléjük a reménynek bár akkorácska fénye mint egy
                  homályos, szegényes, ki-kialvó meteor-folt a csillagokkal megrakott égen... Eddig
                  meg tudta védeni magát attól a varázstól, mely Fülöp közelében mindig hatalmába
                  akarta ejteni, - hogy kerül mégis a kivánt és rettegett lejtőre most, s miért
                  éppen most, midőn a legnagyobb biztosságban hitte magát? Elszorult szivvel,
                  gyorsan életre kelő, fájó sejtelemmel gondolt e perczben a jövőre, mely annyira
                  bizonytalan és annyira titokzatos.</p>
				<p>Fülöp kérdésére megrezzenve igyekezett visszatérő nyugtalanságát elleplezni.</p>
				<p>- Nem akar felelni Julia? Találja kiváncsiságomat gyermekesnek, nekem azonban
                  szükségem van az ön válaszára.</p>
				<p>- Nem találja meg magától is?</p>
				<p>- Lehetetlen, már megpróbáltam...</p>
				<p>- És nem sikerült?</p>
				<p>- Nem.</p>
				<p>- Pedig oly egyszerü, - felelte a hölgy és erőt véve felindulásán mosolyogni
                  igyekezett, - azt hittem, hogy ön bármily gyönge, de mégis csak összekötő szálnak
                  tekinti ezt a levelet kettőnk között, s talán szivesebben venné, ha nem léteznék.
                  Visszaküldöttem tehát, hogy semmisitse meg, ha akarja. Nos, barátom? Ez csak elég
                  természetes? S most mondja meg, mi az, a miért erre a válaszra szüksége volt?</p>
				<p>Fülöp némi habozással felelt.</p>
				<p>- Szükségem volt reá, mert a tante ismét tanácsokat óhajt nekem adni és... azt
                  hiszem... Milyen különös, hogy néha oly nehezen tudom a helyes kifejezéseket
                  megtalálni...</p>
				<p>- Nyiltan, édes Fülöp, egészen nyiltan, - biztatta a fiatal asszony, melodikus,
                  szelid, remegő hangon, mely lényének egész növekvő izgatottságát elárulta, -
                  mondja ki tartózkodás nélkül, hogy Feliczia tante ma ismét szivére akarja kötni az
                  óvatosságot, melynek elmulasztása önre igen nagy veszélyt hozhat. Fogadja
                  köszönetemet a gyöngédségért, mely vissza tiltotta ajkáról az egyenes választ, de
                  ime én meg tudok felelni magamnak ugy is, ha nem keresem valami nagyon a helyes
                  kifejezéseket - mint most.</p>
				<p>- Nem tudom, mit kellene tennem... Fölhatalmazott reá, hogy nyiltan szóljak...</p>
				<p>- Természetesen, Fülöp.</p>
				<p>- Köszönöm, igaza van, egyszer ugyis csak meg kell mondanom önnek, hogy ez a
                  folytonos figyelmeztetés, a melynek ki vagyunk téve, engem módfelett boszant. Nem
                  mutatom, de igy van. Elégedetlen vagyok magammal; tudom, hogy ön is nehezen türi a
                  dolgot, s tisztában vagyok azzal is, hogy e kellemetlen, bántó felügyelet, ez a
                  sértő bizalmatlanság miattam éri önt, Julia. Kérem, ne szakitson félbe! Van bennem
                  valami régi gunynevemből, a mimosából, - többnyire megérzek mindent, a mi közelről
                  érdekel, s a mire ösztönöm azt sugja, hogy hiba, melyet okvetlen jóvá kell tennem.
                  Valóságos szégyennel gondolok tehát reá, hogy miattam önnek is szenvednie kell.
                  Méltányos ez? Azt hiszem, itt az ideje, hogy ennek a sértő helyzetnek véget
                  vessek.</p>
				<p>- De Fülöp... Mit akar tenni?</p>
				<p>- Elhagyom a házat.</p>
				<p>- Ön? Mit beszél... Ez lehetetlen!</p>
				<p>- Nem uj terv. Magam sem tudom, miért halogattam eddig.</p>
				<p>- Elhagyni a házat, miattam?</p>
				<p>- A tante miatt.</p>
				<p>- Mit fog mondani? Nem, nem; ez lehetetlen... Gondolja meg Fülöp, ezt ön nem
                  teheti.</p>
				<p>- Azzal a szándékkal jöttem most, asszonyom, önhöz, hogy ezt tudtára adjam. Jól
                  meggondoltam mindent: kötelességem, hogy önt ettől a családi felügyelettől
                  megszabaditsam. Ne igyekezzék engem lebeszélni, - folytatta derültebb hangon,
                  könnyedén az ifju, - ismétlem, hogy tervem éppen nem uj. Már rég elhagytam volna a
                  házat, ha nem ragaszkodnám annyi naiv gyerekességgel a lakásomhoz. Meg vagyok
                  szokva butoraimhoz, szőnyegeimhez, iróasztalomhoz, a levegőhöz, nagy fekete
                  diványomhoz, s a szemben levő házfödélhez, melyen minden reggel végig sétál egy
                  gyönyörü szürke macska... Ott irtam meg szegény Sibilla
                  leányomat is -</p>
				<p>Clermontné keskeny metszésü, rózsás ajkain remegés futott végig erre a névre. »Ah,
                  lehelte zavartan, az ön Sibillája«...</p>
				<p>- Már annyira vagyok, - folytatta gyorsan a férfi, - hogy lakást is kiszemeltem
                  magamnak a Duna mellett. Hatalmas kilátásom lesz a hajókra, a vizre, a lánczhidra
                  és a budai hegyekre. Szóval ez befejezett dolog, a min nem vagyok hajlandó
                  változtatni.</p>
				<p>- Tréfál, barátom...</p>
				<p>- Komolyan beszélek, Julia, - meg fogom róla győzni.</p>
				<p>- S azt hiszi, hogy ezzel használ nekem?</p>
				<p>- Megkimélem önt a gyámkodástól.</p>
				<p>- S ön hiszi ezt? kérdezte még egyszer, csodálkozva az asszony. Komolyan hiszi,
                  hogy ezzel vége? Milyen csalódás! Hisz ez még rosszabb!</p>
				<p>- Nem értem önt...</p>
				<p>- Ugy van, barátom, ez sokkal rosszabb. Gondolkozzék csak egy kicsit,
                  gondolkozzék...</p>
				<p>Fülöp elértette a czélzást.</p>
				<p>- Azt akarja mondani nemde, hogy távozásom igazolná a figyelem szükségességét.</p>
				<p>- Igen, igen! S éppen ezért kérnem kell önt, hogy változtassa meg szándékát és
                  maradjon itt. April elején ugy is haza megyek, - várjon addig és ne igyekezzék
                  meggyőzni Feliczia tanteot arról, hogy - előlem menekülnie kell. Nem vonom vissza
                  a kifejezést, - azt hinnék... a ki gyanusit, az mindent elhisz, s különösen
                  szivesen mindazt, a mi felfogását megerősiteni látszik, - hogy ön kénytelen előlem
                  menekülni, különben miért tenné éppen most és éppen akkor, midőn én még itt
                  vagyok? Nincs reá jogom, hogy czéljai és tervei felől kikérdezzem, ön mindig azt
                  tette, a mit leghelyesebbnek tartott, - de kérem, ne távozzék el addig, mig én
                  ebben a házban vagyok. Nehány hét mindössze az egész... elmulik hamar... Várja meg
                  elutazásomat, azután hajtsa végre tervét, ha el van reá határozva, hogy külön
                  költözik a családtól. Csak addig ne tegye Fülöp... kérem... mig én el nem utazom.
                  Beleegyezik? Nemde igen? Megigéri?</p>
				<p>S Clermontné felállt. Keze idegesen babrált az asztalon levő apró disztárgyak
                  között. Egész alakján meglátszott, mennyire fél a tagadó választól, mely a család
                  gyanujának feltétlenül ki fogja szolgáltatni. Fülöp szintén elhagyta helyét, s
                  gyorsan határozott. A fordulat komolysága nem volt inyére. Bármint védekezett is e
                  sajátságos érzés ellen, mely a fiatal asszony közelében lassanként, majdnem lopva
                  erőt akart rajta venni, létezését nem tagadhatta el, s ez a tapasztalat majdnem
                  idegessé tette.</p>
				<p>- Megigérem, Julia, ha ön kivánja, - szólt udvarias meghajlással és kalapja után
                  nyult.</p>
				<p>- Itt marad tehát áprilisig?</p>
				<p>- Igen.</p>
				<p>- Lássa, milyen zavarba hoz, - felelte megkönnyebbülve, vidámabban a hölgy, - ha
                  köszönetet mondanék önnek, ez nagyon közeli rokonságban volna a sértéssel. - S
                  engesztelve tette hozzá: »Ne nehezteljen; tudom, hogy ön az én hizelgésemet nem
                  igényli.«</p>
				<p>- Csalódik asszonyom, - a hizelgés édes.</p>
				<p>- Ah! s ön számot tart reá.</p>
				<p>- Miért ne én is?</p>
				<p>- Ön, kedves Fülöp, - mondotta a hölgy, s az ifjura emelte bársonyos tekintetét,
                  melyben egy kis szelid vád is lappangott a hosszu pillák finom árnyéka alatt, -
                  abban a pillanatban, midőn Sibillá-jának terve és
                  tendencziája szivében megfogamzott, valószinüleg örökre lemondott arról, hogy mi
                  is hizelegve emlékezzünk meg tehetségéről. Megvallom, nem szivesen beszélek
                  darabjáról s ezt ön tudja. Az imént is azonnal megbánta, hogy véletlenül kiejtette
                  a nevét... Köszönöm, észrevettem és magamban már meg is köszöntem önnek a
                  figyelmet... Egy dologra azonban mégis csak kiváncsi vagyok, barátom. Sokszor meg
                  akartam már kérdezni, de mindig elmulasztottam, még pedig magam se tudom miért,
                  szándékosan... talán a bátorság hiánya miatt... Tudni szeretném, hogy kizárólag a
                  fantázia műve-e az ön darabja, vagy nem?</p>
				<p>Fülöp önkénytelenül elkomolyodott. Sejtette, hogy ezt a kérdést egyszer minden
                  bizonynyal meg fogja koczkáztatni a fiatal özvegy, - el is készült reá, hogy
                  tréfával, ha lehet, semmit mondó banalitással fogja elütni, - s most ime éppen az
                  ellenkezője történt. Lehetetlen, villant át lelkén az aggodalom, hogy ily gyorsan
                  elveszitse megszokott energiáját, s ne legyen ura arczának, ne tudja fegyelmezni
                  hangját... De hát mi történik? kérdezte magától megdöbbenve, mialatt az adandó
                  válasz kifejezését válogatta. Megpróbált kimenekülni a hinárból:</p>
				<p>- Miért kérdezi, Julia?</p>
				<p>- Kiváncsiságból, - felelte izgatott mosolylyal az asszony. Menekülni akar, -
                  mondogatta magának szomoruan, s elszorult szívvel csüggött az ifju ajkán. Mit fog
                  mondani?</p>
				<p>- S ha megtudja, hogy az egész darab kizárólag a fantázia műve, - remélem, hinni
                  fog nekem?</p>
				<p>- Igen, Fülöp. S kezét nyujtotta az ifjunak, - hiszem, mert ön mondja.</p>
				<p>Annyi melegség és élénk öröm remegett ebben a dallamos, mély hangban, hogy Fülöp
                  ijedt zavarral kezdte megfoghatatlan gyávasággal vádolni magát. Miért nem mondta
                  meg a valót? Nem volt bátorsága, hogy nyiltan, tartózkodás, kimélet nélkül vallja
                  be az igazságot: igen, az élet vezetett, saját erkölcsi felfogásomat követtem és
                  hiszek mindabban, a mit a mű szereplőivel elmondatok... Benső ösztöne
                  sugalmazására hallgatott inkább, mely azt tanácsolta neki, hogy ne mondja meg a
                  valót, mert azzal igen nagy fájdalmat fog okozni. Ráér később is egyszer... majd
                  később... ha erre egyáltalában szüksége lesz. Ha nem lesz, annál jobb. S többé nem
                  is érintette ezt a kérdést. Közönyös dolgokról beszélt, melyek az eddig lefolyt
                  társalgással semmi összefüggésben nem állottak.</p>
				<p>Néhány percz mulva elbucsuzott és átment a tantehoz.</p>
				<p>Clermontné az ablakhoz lépett, s tünődve, szórakozottan tekintett le az utczára,
                  melyen e pillanatban éppen a kétemeletes reáliskola épülete előtt az öreg
                  Petrovics hintója robogott végig.</p>
			</div>
			<div type="chapter">
				<head>HATODIK FEJEZET.</head>
				<p>A tágas folyosóra lépve, melyet üvegablakok védtek a szél és hó ellen, s melyen
                  Feliczia tante pálmáinak, fikuszainak és ritka szép, kék virágu hortenziáinak egy
                  része is el volt helyezve, Fülöp a lépcsőkön felsiető Szerafint pillantotta meg. A
                  leány fehér prémes téli sipkát, s ugyanolyan köpenykét hordott. Gömbölyü, rózsás
                  arczát pirosra festette a hideg. Gyorsan sietett föl a lépcsőkön, s mosolyogva,
                  sebesen lélegző ajakkal üdvözölte az ifjut.</p>
				<p>- Itt vagyok, Fülöp! A tantehoz megyek.</p>
				<p>- Isten hozott. Megteszed, a mire kértelek?</p>
				<p>- Azért jöttem.</p>
				<p>- Helyes! Magam is a tantehoz igyekszem, ha azonban már itt vagy, szivesen neked
                  engedem az elsőséget. Vettél czipőt? Ah, de hisz egész téli tündérré
                  változtál!</p>
				<p>- Jó izlésem van? Mindent magam választottam. Mama nem is sejti.</p>
				<p>- Mit fogsz neki mondani?</p>
				<p>- Az igazat, - felelte halk nevetéssel a leány, - csakhogy azt is hozzá teszem,
                  hogy abból a pénzből, a mit adtál, nem maradt egy fillérem sem. Ez persze nem
                  igaz; még a felét se költöttem el, pedig kesztyüt is vettem, s egy üveg
                  illatszert is. Neked is hoztam egy doboz czifra szivart. Itt van!</p>
				<p>Fülöp mosolyogva vette át a köpenyke alól előkerülő szivardobozt.</p>
				<p>- Köszönöm, édes Szirén, - szép, hogy reám is gondoltál. Most menj be a tantehoz,
                  azután mondd el, hogy mit beszéltek.</p>
				<p>- Hol talállak?</p>
				<p>- Itthon.</p>
				<p>- Bemenjek hozzád? Hátha meglátnak?</p>
				<p>Fülöp nyugodtan nézett a cousinera.</p>
				<p>- S ha meglátnak, Szirén?</p>
				<p>- Az igaz! felelte gyorsan, elpirulva a leány. Mennyi ostobaságot fecsegek...
                  bocsáss meg, de néha valóban nagyon ostoba vagyok. Várj hát reám; bemegyek hozzád
                  és mindent elmondok, a mit a tante beszélni fog. Viszontlátásra, Fülöp!</p>
				<p>- Isten veled!</p>
				<p>Fülöp megfordult és bement a szobájába. Egy ideig magába mélyedve sétált fel és
                  alá, azután leült iróasztala mellé, s szórakozottan lapozgatott egy félig kész
                  kéziratban, melyet már be kellett volna fejeznie, ha meg találta volna hozzá a
                  szükséges hangulatot. Azokhoz a gyöngéd, idilli érzelmekhez azonban, melyekkel ez
                  a befejezésre váró legujabb novellisztikus dolgozata foglalkozott, több nyugalomra
                  lett volna szüksége, mint a mennyivel már napok óta rendelkezett. S most aztán
                  már éppen nem lehet róla szó, hogy folytatni és befejezni tudja. Akaratlanul is
                  azzal az érthetetlen meghátrálással foglalkozott, mely eddig még soha sem vett
                  erőt a szivén. Eltagadta a fiatal özvegy előtt a valót; nem tudott kibékülni ezzel
                  a dologgal, jóllehet érezte, hogy helyesen cselekedett. Csak nem mondhatta meg
                  neki nyiltan, hogy azt a nőt, ki első, tisztességes férjének halála után egy
                  második férjnek is hitvesévé válik - kényszerüségből, vagy szerelemből, az egyre
                  megy, - immorálisnak tartja? Lehetetlen effélét nyiltan is megmondani... De hát
                  miért? kérdezte elégedetlenül. Ha meg merte mondani ezernyi embernek a
                  szinpadról a Sibillá-ban, - ha föl tudta állitani a
                  thezist és megfelelt rá, ha teremtett oly szituacziók között egy férfit és egy
                  nőt, hogy a választ még azok is lehetségesnek és elfogadhatónak tartották, kik a
                  szokás, a törvény, a közmorál közönséges utjához lévén szokva, nem képesek a lelki
                  érzelmek oly átlátszó finomságáig emelkedni, hogy a thezisre adott tagadó választ
                  azonnal megérthessék, - miért nem volt elég bátorsága ugyanezt megmondani az
                  özvegynek is?</p>
				<p>A felelet látszólag nagyon egyszerü. Kiméletből, melyet a köztük fennálló rokoni
                  viszony magyaráz meg. Kimélnie kell egy nőt, a ki őt soha nem bántotta, s a ki, ha
                  férjhez találna menni, ugyanoly kritika alá kerül, mint a dráma hősnője, még pedig
                  nem csak egyedül, hanem a második férjjel együtt.</p>
				<p>Fülöp jónak és helyesnek találta ezt az indokolást, s mégsem volt vele
                  megelégedve. Clermontné látta a darabot, ott tehát megkapta a választ nélküle is.
                  S ime most, midőn élőszóval ő maga kellett volna, hogy ugyanazt ismételje, a mit
                  a szinpadról már ugyis elmondott, - meghátrál és hallgat. Sőt nem csak, hanem még
                  azzal is mentegetőzik, hogy az egész mü egyszerüen az irói fantázia teremtménye,
                  melynek a valósághoz, az élethez, s a körülöttünk mozgó emberekhez semmi köze. Ez
                  más szóval azt jelenti, hogy munkájának hőse oly képzeletbeli lény, a milyenhez
                  foghatót az élet józan realizmusa nem produkálhat, mert ezzel megfosztaná a
                  létezhetés egy igen fontos kellékétől: a többi emberekhez való hasonlóságtól is.
                  Fantasztikus figura tehát az egész ember, ki semmiféle raceba be nem illeszthető
                  és semmiféle erkölcsi rendszert nem képvisel. Egyetlen ritka, képzelhető, de alig
                  létező emberi példány, - érdekes a maga sajátos érzékenységének
                  megnyilatkozásában, s szánalomra méltó ama végzetes lelki küzdelem miatt, melyet
                  morális felfogása ví szerelme ellen, s melyért atyja az egész alakot poltron
                  embernek tartja.</p>
				<p>Szükség van talán a kiméletre? Clermontné nyilván nem is gondol reá, hogy egy
                  második férj hitvesévé váljon, s igy a kimélet oka önként megsemmisül. És még sem
                  volt elég bátorsága az igazság nyilt kimondására, pedig ime megtehette volna. S
                  Fülöp kelletlen meglepetéssel állapodott meg ennél a pontnál. Ha tovább szövi
                  gondolatainak ezt a fonalát, akaratlan eljut odáig is, hogy igy kell önmagához
                  szólania: - »Ha bevallod, hogy ugy érezel, mint a Sibilla
                  hőse, vagy legalább is hasonlóan ahoz, akkor ez a fiatal asszony oly embert, mint
                  te, - vagy mondjuk téged - soha szivének vonzalmával nem ajándékozhat meg. Bármely
                  férfié lehet, csak a tied nem. Ez lesz eredménye a nyiltságodnak, a melyet
                  kizárólag magadnak köszönhetsz.« - De hát szükséges-e, hogy eddig a pontig jusson?
                  Azt nem képes eltitkolni, hogy Clermontné lénye hatással van reá, ebből azonban
                  még nem következik, hogy oly befolyása lehessen valaha életére ennek a nőnek, mely
                  erkölcsi érzékét egy csapással felforgassa és közönséges frázissá sülyessze alá.
                  Nem, nem! Ez oly képtelenség, melylyel nem érdemes foglalkozni. S Fülöp büszkén,
                  ereje teljes tudatában emelte föl a fejét. Szép, sötét arczán érczbe volt öntve
                  minden finom vonás; tekintete hideg nyugalommal röppent végig a terem mályvaszinű
                  bútorain. Biztosnak, szilárdnak, következetesnek érezte felfogását, izmosnak
                  testét és érintetlenül szűziesnek a szivét. Ily előkelő szellemi és testi előnyök
                  birtokában nem fog leszédülni arról az utról, melyen megindult, még akkor sem, ha
                  tehetségének rohanó diadalkocsija el is talál véletlenül gázolni egy asszonyt... a
                  ki szerette...</p>
				<p>- Esztelenség... mormogta boszankodva, s felugrott az iróasztal mellől. Dohszagu,
                  nevetségesen régi fölfedezés, hogy az ember majdnem mindig azzal foglalkozik, a
                  mire vágyik, - ritkábban azzal, a mit nem kiván. Csak nem vágyik talán reá, hogy
                  Clermontné az ő diadalkocsija elé kerüljön? S miért éppen ő? Miért nem más?
                  Mindig ez a nyulánk, szőke asszony... Egy idő óta majdnem összes nő ismerősei
                  helyét az ő kedves, félénk arcza foglalja el a nélkül, hogy ezt a szokatlan
                  fordulatot valami különösebb okkal is magyarázni tudná.</p>
				<p>Feliczia tante átküldte hozzá a szobaleányt és megüzente, hogy mivel nagyon el van
                  foglalva, ezuttal ne látogassa meg. Fülöp tudomásul vette az üzenetet.</p>
				<p>- Ott van még a kisasszony? kérdezte a szobaleánytól.</p>
				<p>- Igen kérem.</p>
				<p>Szerafint mindenesetre meg kell várnia; addig nem mehet el hazulról. Visszaült
                  tehát ismét az iróasztal mellé és kibontotta az ajándékba hozott szivardobozt.
                  Szivarozni fog, mig Szera bejön és a maneuvre eredményét hirül hozza. Jó leány, -
                  azonnal ráállt. Kár hogy abban a családi körben, melyben ugy nőtt fel mint egy
                  vadvirág, senki se törődik vele. Boronkai nem alkalmas arra, hogy egy fiatal leány
                  valamit tanulhasson tőle, - Boronkainé még kevésbbé. A következmény aztán
                  megmutatta, hogy ez a ferde, jobban mondva semmiféle nevelés mire vezet. Szerát
                  kizárták az intézetből, s még máig sem tudja senki, hogy miért. Az igazgatónő
                  javithatatlan magaviseletről tett emlitést a tante-nak. Lehet, hogy többet is
                  mondott volna, ha a matróna szigoruságát, s Boronkaiék szorult helyzetét nem
                  ismeri. Igy azonban valószinüleg azért hallgatta el a valódi okot, mert nem
                  akarta, hogy a tante megvonja tőlük a segélyt.</p>
				<p>Fülöp az órára nézett; dél volt. Atyja valószinüleg most rendezi Petrovics
                  közvetitésével tartozását a banknál. A derék nábob igen nagy zavarból rántotta ki
                  atyját, ezuttal már másodizben, s nyilván nem utóljára.</p>
				<p>Az ajtófüggönyök e pillanatban meglebbentek; Szerafin lépett be. Fülöp elébe ment,
                  s segélyére sietett, hogy köpenykéjét levethesse.</p>
				<p>- Nem maradhatok sokáig, Fülöp, - szólt a leány, s kedvtelve, sugárzó tekintettel
                  nézett körül. - Milyen csinos itt minden! Nem csodálom, ha ily pompás környezetben
                  szép gondolatai támadnak az embernek. Bezzeg nem támadnának nálunk...</p>
				<p>- Ülj le, Szirén.</p>
				<p>- A tantenak friss tervei vannak, - mondá a leány és helyet foglalt a kereveten.
                  Első dolga volt, hogy hintázza magát rajta. Fülöpnek mosolyognia kellett a
                  gyerekesség e gondtalan illetlenkedése fölött. Meg volt róla győződve, hogy
                  Szerának fogalma sincs a nőies komolyságról, melyet husz évétől ugyancsak meg
                  lehetett volna már kivánni. Eleven, kutató tekintetét gyönyörködve jártatta körül
                  a teremben, s meg-megsimogatta a kerevet bársonyos czirádáit; asszonyos tagjain
                  megfeszült a világos angol pepita szövet, s miközben kesztyüs balkezével
                  minduntalan csipője duzzadt, gömbölyü hajlását simogatta, kétszer is elismételte,
                  hogy igen, a tantenak friss tervei vannak, s sikerült megtudnia azt is, hogy ezek
                  az érdekes ujdonságok javarészt Fülöpre vonatkoznak. - »Kitaláltam a tantika apró
                  megjegyzéseiből, hogy uj ajánlattal fog meglepni. Azt fogja kivánni, hogy ismerd
                  meg Olaszországot és Párist. Párist különösen figyelmedbe fogja ajánlani.« - S a
                  leány fölbiggyesztette az ajaka szélét. »Mondanék valamit, Fülöp, - előbb azonban
                  igérd meg, hogy nem fogsz megneheztelni.«</p>
				<p>- Várj csak, Szera, - megmondtad a tantenak...</p>
				<p>- Mindent, mindent! Oh, kedves tantika, szavaltam oly hangosan, hogy bizony
                  megérthette ha akarta, Fülöp egy idő óta oly nagy változáson ment át, hogy alig
                  ismerni rá; idegenkedése Julia iránt még erősebb, mint azelőtt volt, s ha az
                  előjelek nem csalnak, minden arra mutat, hogy szer...</p>
				<p>- Csak nem mondtad neki...</p>
				<p>- De igen, - felelte gyorsan a leány, s elnevette magát, hogy pirulását és zavarát
                  elrejthesse, - azt mondtam, hogy bizonyosan szerelmes vagy valakibe, különben nem
                  lennél oly feltünően hideg hozzám, Clermontnéhoz, Katalinhoz és mindenkihez.
                  Rosszul tettem? Istenem, talán bolondság volt...</p>
				<p>- S a tante mit felelt?</p>
				<p>- Nem hitte el.</p>
				<p>- Tudhattad volna.</p>
				<p>- Én ügyetlenkedtem el a dolgot.</p>
				<p>- Mivel?</p>
				<p>- A szinházat emlegettem. A tantika erre azt felelte, hogy sokkal többet vagy
                  itthon, semhogy az »ellenség«... igy mondta; az ellenség... messze volna. Ez
                  alighanem azt jelenti, hogy az »ellenség« - Julia. Szóval csak szidj meg, Fülöp
                  mert nem végeztem semmit. Juliát nem lehet kiirtani a tantika fejéből addig, mig
                  be nem bizonyitod, hogy gyanuja teljesen alaptalan. Az a gonosz Katalin
                  gondoskodik róla, hogy befeketitsen... Ah! ha én egyszer visszaadhatnám neki a
                  kölcsönt...</p>
				<p>A leány szeme megvillámlott. »Hanem majd eljön az ideje ennek is.. mondotta
                  fenyegetve, elfojtott hangon... soha se fogom neki elfelejteni, a mit ellenem
                  vétett«...</p>
				<p>- Katalin?</p>
				<p>- Ó, a jó lélek...</p>
				<p>- Megsértett?</p>
				<p>- Sokkal rosszabb, - felelte elvörösödve, hevesen a leány, s térdére könyökölve
                  hajolt maga elé. Egész arcza égett. Keze ideges remegéssel babrált öltözéke
                  csipkéin. Majd fölemelkedett, s elhagyva helyét az ablakhoz futott. - »Most
                  azonban nem erről van szó, édes Fülöp, hanem arról, hogy a tantika legelőször is
                  Nápolyból vár tőled levelet, azután Rómából, Velenczéből, s végre Párisból. Azt
                  szeretné, hogy két hónapig utazgass, legalább áprilisig, - jobban mondva addig,
                  mig Julia ismét falura megy. Oh, nem vagyunk oly együgyüek, hogy ezt azonnal ki ne
                  találjuk! Fülöp! Mondok valamit...«</p>
				<p>- Hallgatlak.</p>
				<p>- Nem fogsz megneheztelni?</p>
				<p>- Nem.</p>
				<p>- Akármit mondhatok?</p>
				<p>- Akármit.</p>
				<p>- Köszönöm, élni fogok a felhatalmazással, - folytatta halkabban Szera, s egy
                  pillanatig fürkészve vizsgálta a férfi elborult vonásait. Boszankodik, gondolta
                  magában... és igaza van. Nem járja, hogy ugy bánnak vele, mint egy éretlen
                  ifjonczczal, a kinek minden mozdulatára vigyázni kell... »Bocsáss meg, Fülöp, -
                  szólt hangosan, - hogy ezt a dolgot elő hozom, talán nem is illik, hogy én mondok
                  ilyesmit neked... de már sokszor meg akartam kérdezni tőled, hogy miért félsz
                  annyira a tantikától?«</p>
				<p>Fülöp elég furcsának találta ezt a kérdést.</p>
				<p>- Ki mondta neked, hogy félek?</p>
				<p>- Látom.</p>
				<p>- Miből látod?</p>
				<p>- Ezerféle apró semmiségből, habozásodból, tartózkodásodból... tudom is én!
                  Mindenből! S ez oly érthetetlen. Nem vagyok se találékony, se okos, se figyelmes,
                  - inkább szeles és buta... köszönöm, hiába nevetsz... Tudom én jól, mennyire buta
                  és neveletlen vagyok, - elégszer hallom a mamától, megtanulhattam. De a mi annyira
                  szembeszökő, mint ez, azt már csak én is észreveszem! Azt szeretném tehát
                  megkérdezni tőled, hogy ha sért ez a folytonos gyanusitás és felügyelet, - miért
                  türöd? Ha én oly független volnék, mint te lehetnél, egy perczig se szekiroztatnám
                  magamat senki által. Boszantani akartok? Adieu, ajánlom magam, - nem kérek belőle.
                  S itt hagynám a házat még ma.</p>
				<p>Fülöp lemondott arról, hogy Szera segitségével igyekezzék a tanteot megnyugtatni.
                  Hallgatta a leányt, s mosolygott heveskedésein, gyors taglejtésén és modorának
                  vadócz, de nem ellenszenves szeleskedésén. Mindez sehogy se illett termetének
                  egészséges, nagy arányaihoz, melyekért a nevelőintézetben Brunhildának gúnyolták
                  az intézeti »teljes ellátás« áldásai között lesoványodott bennlakó növendékek.
                  Szera észrevette, hogy Fülöp mosolyogva szemléli. Elhallgatott tehát és durczásan
                  megvonogatta vállát. - »Ha neked mindegy édes Fülöp, akkor igy is jól van, -
                  mondotta rövid szünet után, - biztositalak azonban, hogy másképp használnám
                  szabadságomat, ha volna, mint te...«</p>
				<p>- Itt hagynád a házat?</p>
				<p>- Még ma! Természetesen csak akkor - szólt tartózkodva, leskelődő tekintettel, -
                  ha nem volna semmi... éppen semmi... a mi visszatartson.</p>
				<p>Fülöp észrevette a czélzást. Megállt Szera előtt és kezébe vette a kezét. - »Mit
                  gondolsz, Szirén, - kérdezte enyelgő hangon, - hogy hivják az olyan embert, a ki
                  máskép cselekszik, mint a hogy beszél? Nemde csalónak, vagy komédiásnak? Vagy mind
                  a kettőnek. Nézzetek meg hát engem figyelmesebben, mint eddig és be fogjátok
                  látni, hogy nincs szerencsém beletartozni abba a jeles társaságba, melyben csalók,
                  ámitók és komédiások foglalják el a diszhelyeket. Láttad a
                   Sibillá-mat.«</p>
				<p>- Láttam, te adtál jegyet, különben nem láttam volna. S a lány őszinte
                  elragadtatással kiáltott fel: Nagyon szép volt, Fülöp! a bucsuzás ott a sárga
                  szalonban, a viszontlátás Sibil és György között... magam is neki keseredtem,
                  pedig az én természetem ugyancsak nem hajlik a sirásra... Ki nem állhatom a
                  pityergést. Mégis elnyafogtam magamat és azt hiszem, hogy másodszor is igy
                  lesz.</p>
				<p>- Jól megértetted, mi van benne?</p>
				<p>Szerafin észrevehetőleg megrezzent.</p>
				<p>- Azt hiszem, igen... felelte elfogódva. Majd gyorsan hozzátette: »Nem is tudom,
                  miért nem akaródzik ezt nyiltan is... Mintha volna valami benne. Pedig semmi,
                  éppen semmi! Látod, mondtam, hogy mennyire ostoba vagyok«...</p>
				<p>Fülöpnek tetszett ez a zavar. Az önkénytelenül is megnyilatkozó női szeméremnek
                  oly biztos jelét látta benne, a mi sok dologra nézve egyszerre megnyugtatta. Szera
                  csak modortalan, s ez utóvégre is nem olyan nagy baj, hogy idővel ne lehetne rajta
                  változtatni.</p>
				<p>- Ha tehát megértetted, a mi ott mondva van, akkor azt is meg fogod érteni - szólt
                  mosolyogva, - hogy az, a ki véleményét egyszer már világosan kimondotta, ezt a
                  véleményt senki kedvéért sem fogja megváltoztatni addig, mig felfogásának
                  helytelenségéről a tapasztalat meg nem győzi. Erre pedig egyhamar semmi
                  kilátásom.</p>
				<p>- Ki tudja, Fülöp, ki tudja...</p>
				<p>Az ifju egyszerre elbocsátotta Szera kezét. - »Azt hiszed«... mormogta
                  kellemetlenül érintve, s elhagyva az ablakot, iróasztalához lépett. A leány hozzá
                  sietett, s aggódva kérdezte:</p>
				<p>- Megharagudtál reám?.. Bocsáss meg kérlek, nem akartalak megbántani.</p>
				<p>- Dehogy bántottál, Szirén.</p>
				<p>- De igen, igen! Megint ostobaságot mondtam...</p>
				<p>- Légy nyugodt; nem mondtál semmit. Szeniczeinét juttattad eszembe, s ezt nem
                  nagyon szeretem. Ő is lehetségesnek tartja, hogy más legyen a beszéd és más a
                  tett. Igy mondta a tantenek; tőle tudom. Az ő gyanusitásai nélkül aligha fejlődött
                  volna odáig a dolog, hogy most már magam se tudom kitalálni a helyes utat, melyet
                  követnem kellene. Ha maradok, ezzel megerősitem a gyanut, hogy Clermontné
                  közelében akarok maradni, ha elutazom, akkor meg Julia teheti fel rólam, hogy
                  menekülnöm kell a közeléből, mert erre szükségem van.</p>
				<p>Fülöp karjába fűzte Szera karját és sétálni kezdett vele a teremben. A leány lopva
                  a tükörbe pillantott. Mily jól összeillenének... Mindenki megfordulna az utczán,
                  hogy jobban megnézhessen »egy ily feltünően szép párt« - Fülöpöt és őt,
                  Brunhildát. Ah! hogy irigyelnék az intézetben. Mennyivel más férfi Fülöp, mint az
                  a nyomorult »Papagály urfi« - a kiért eléggé megszenvedett, s a ki miatt még az
                  intézetből is távoznia kellett... Mennyi gyötrelmes irigységgel bámulná őt a sok
                  halavány arczu »kosztos« az intézetben, ha Fülöp karján lépne eléjük és igy
                  szólhatna: »Brunhilda eljött, hogy bucsut vegyen tőletek sáppadt macskák, isten
                  veletek, irigy macskáim, - többé soha sem lesz szerencsénk egymáshoz, szegény,
                  lesoványodott cziczák, - többé soha«.</p>
				<p>Fülöp ezalatt azon gondolkozott, hogy mit mondhatna még olyat, a mi hasznára
                  válna. Tudta, hogy Szera semmit sem őriz meg magában abból, a mit tőle hall, s a
                  mire nézve a hallgatást külön is nem köti ki. Szeniczeiné nevének emlitésével
                  ingerelni akarta a leányt, s ezt el is érte. Érezte, hogy Szera gömbölyü, meleg
                  karja megrándul a karjában, s a leány indulatosan forditja el fejét a
                  tükörtől.</p>
				<p>- Katalintól óvakodnod kell, - mondotta haraggal, - jóllehet nem méltó reá, hogy
                  figyelembe vegyék.</p>
				<p>- Még mindig neheztelsz reá?</p>
				<p>- Neheztelek? Gyülölöm!</p>
				<p>S a leány undorodva intett. »Nagyon, nagyon, nagyon«... suttogta oly
                  szenvedélyességgel, mely Fülöpöt a legnagyobb mértékben meglepte. Sokkal
                  felületesebb teremtésnek tartotta unokahugát, semhogy ily mély gyülöletre, a
                  szenvedély ily heves kitörésére képesnek tartotta volna. Megütközve, csodálkozó
                  arczkifejezéssel tekintett a leány felindult gyülöletben égő szemei közé, s
                  majdnem zavarba jőve várta e különös jelenség magyarázatát. Szera nem is késett a
                  magyarázattal.</p>
				<p>- Miatta tiltottak ki az intézetből, - mormogta elvörösödve, s gyöngéden kivonta
                  karját a Fülöpéből. Ő figyelmeztette az igazgatónőt, hogy vigyázzon jobban reám,
                  mert magaviseletemet tőle fogják számon kérni.</p>
				<p>- Hibáztál?</p>
				<p>- Igen, - felelte nyiltan, eltökélve a leány, - neked megvallhatom Fülöp, - te
                  voltál eddig az egyetlen, - folytatta csendesebben, lesütött szemmel, - ki mindig
                  gyöngéd voltál hozzám és soha sem szégyenitettél meg, ha valami helytelenséget
                  tettem... Neked megmondom, hogy igen, hibáztam, mert eltürtem, hogy egy fiatal
                  ember leveleket irogasson hozzám és elkisérjen az intézettől egészen hazáig...
                  mindennap... Az igazgatónő tilalmát kétszer megszegtem. Harmadszorra oly nevet
                  talált dühében a szemembe mondani, a mi arczomba kergette a vért... Nagyon csuf
                  szót kiáltottam neki vissza. Nem tudtam, mit mondok, - csak azt éreztem, hogy
                  valami szörnyüséget kell arczába vágnom, különben összeroskadtam volna. Igy is a
                  leányok vezettek ki, - nem volt annyi erőm, hogy ki tudtam volna menni az
                  ajtón.</p>
				<p>- S a vége az lett, hogy kizártak?</p>
				<p>- Igen. Többé nem volt szabad visszamennem. Kizárt egy dáma, a kinek viszonyáról
                  egy Feiler nevü tüzér főhadnagygyal az egész intézetben mindenki tud, egy másik
                  dámáért, ezért a Katalinért, a ki szeretője az öreg Braniczkinak és mégis azt meri
                  kivánni, hogy tartsam tiszteletben őt... egy ilyent...</p>
				<p>Fülöp mozdulatlan arczczal hallgatta ezeket a szenvedélyes szavakat. Oly heves
                  forróság járta át egész testét, hogy csak a legnagyobb erőfeszitéssel tudott
                  uralkodni magán. Arról, a mint Szeniczeinéről e pillanatban hallott, fogalma se
                  volt. Megdöbbentette, arczul ütötte a gyalázat e kétségtelen bizonyossága... óh,
                  ez a leány igazat mond, ebben nem lehet kétség, - de titkolnia kellett, nehogy
                  Szera észre találja venni, hogy minderről nem tudott semmit. A felindulásán
                  uralkodni tudó ember vas fegyelmezettségével kényszeritette magát a nyugalomra és
                  a hallgatásra. Egyetlen szóval sem szakitotta félbe a leányt. Megvárta, mig
                  mindent elmond, a mit az ingerültség ajkára kerget.</p>
				<p>- Kitől tudod a Katalin dolgait?</p>
				<p>Szera föllélegzett, s megkönnyebbülve, majdnem elégedetten végzé.</p>
				<p>Kiönthette szivének egész keserüségét ez ellen az asszony ellen, a ki
                  megalázta.</p>
				<p>- Apától tudom, - felelte sebes lélegzettel.</p>
				<p>- Mióta?</p>
				<p>- Már két éve is elmult. Véletlenül tudtam meg. Egy este azt hitték, hogy már
                  alszom. Apa suttogva beszélte mamának a dolgot, - akaratlanul is meghallottam
                  mindent. Egy alkalommal aztán másképp is meg kellett győződnöm, hogy ugy van
                  minden, a mint apa beszélte. Ismered a Braniczki-házat? Itt van a muzeum mellett,
                  - két emeletes, barnára festett palota. Az egyik utczai sarok termet a földszinten
                  mindig csinálják és soha sincs készen. Egy délután, - lehetett ugy fél négy óra, a
                  varrónőtől jöttem hazafelé, midőn egy bérkocsi robogott el mellettem, s abban
                  Katalint pillantottam meg. Rögtön átvillant fejemen az egész, a mit apától
                  hallottam. Meglassitottam lépteimet. Katalin kiszállt, s épen be akart sietni a
                  kapun, midőn az öreg Braniczki megjelent. - »Ön az gyermekem? kérdezte halk
                  hangon, - bocsásson meg, de már nem vártam önre.« - »Lehetetlen volt hamarabb
                  jönnöm,« felelte Katalin, s valamit még mondott, de azt nem birtam megérteni. A
                  gróf mosolygott, elküldte a bérkocsit, s visszatért Katalinnal a palotába. Már nem
                  tudom, mit éreztem, de mintha forró vizzel öntött volna le valaki, oly gyorsan
                  menekültem attól az utálatos palotától, a melybe Katalint belépni láttam. Egész
                  éjjel nem tudtam behunyni a szememet. Folyton azon töprengtem, hogy eljövök hozzád
                  és elmondok mindent, a mit láttam. Erről a tervről azonban rögtön letettem, mert
                  az jutott eszembe, hogy te ugy is tudod a dolgot, s mert mégis hallgatsz, az annak
                  a jele, hogy okosabbnak tartod, ha nem avatkozol bele. Majd arra gondoltam, hogy
                  talán Szeniczeit kellene értesiteni. Ő a férj, - reá tartozik az egész, végezzék
                  együtt. Ettől meg az tartott vissza, hogy hátha kinevet és ugy tesz, mintha nem
                  hinne belőle semmit. Oh, Szeniczei különös ember, - erről is könnyen meg lehet
                  győződni, csakhogy nem érdemes. Mondd Fülöp, ugy-e igazam van? Egy ilyen nőnek,
                  mint Katalin, nincs hozzá joga, hogy tiszteletet követeljen tőlem és azt a majmot,
                  a kit eszelős, ostoba fejemmel két hónapig valóságos Apollónak tartottam, szememre
                  vesse? Én elkergettem Papagály urfit, - mindig ugy ki volt cziczomázva, mint egy
                  sokszinü papagály... mert beláttam, hogy bolondságot csináltam, Katalin azonban
                  nem mondhatja el magáról, ha szakit is azzal a simára borotvált urral, hogy
                  jóvátette hibáját, mert azt ugyan aligha fogja valaha jóvátenni. Apa is ezt mondta
                  és igaza van. Jobb, ha nem is vesz róla tudomást az ember. Szivemből gyülölöm...
                  igaz, nem tagadom, megérdemli, - gonoszul viselte magát velem szemben, - de eddig
                  nem beszéltem róla se neked, se másnak, mert nem méltó reá. Majd eljön az ideje
                  annak is, hogy leszámolok vele!... A mit egyedül csodálok, az a tantika
                  tájékozatlansága és a Clermontné türelme. Persze, egyikök sem tudja, hogy ki hát
                  ez a gőgös dáma, a ki engem mert fenyegetni azzal, hogy vigyázzak magamra. Én
                  vigyázzak magamra... Effélét mondani nekem. Hiszen igaz, helytelenül viseltem
                  magam, tudom, eleget kinoztam magamat érte... de ártatlan vagyok Fülöp, esküszöm,
                  hogy igazat mondok, akármit sziszeg is reám az a nyomorult... asszony... ártatlan
                  vagyok Fülöp, ártatlan vagyok...</p>
				<p>S a leány elhomályosodott szemeiből kiszivárgott egy könycsepp. Melle rendetlenül
                  emelkedett, keze reszketve szoritotta az ifju kezét, ki hallgatva, halaványan
                  nézett reá és érezte, hogy nem képes egymáson keresztül gázoló gondolatait rendbe
                  szedni. Oly készületlenül találta ez a leleplezés, mintha közvetlenül előtte
                  sujtott volna le a villám, - egészen beleszédült. Meglepetést mutatnia azonban
                  nem volt szabad. Hihetetlen vakságnak adná jelét, ha Szera észre találná venni,
                  hogy ezt a gyalázatosságot eddig nem ismerte.</p>
				<p>- Hiszem, hogy igazat beszélsz Szirén. Hagyjuk ezt. Azt mondod, hogy az a
                  találkozó, melynek tanuja voltál, két év előtt történt.</p>
				<p>- Igen, két év előtt.</p>
				<p>- S azóta nem változott semmi.</p>
				<p>- Semmi.</p>
				<p>- Bizonyosan tudod?</p>
				<p>- Tudom. Julia is tudja.</p>
				<p>- Clermontné? kérdezte Fülöp, s majdnem felkiáltott.</p>
				<p>- Ő. Mi bajod egyszerre? Egészen halavány vagy...</p>
				<p>- Semmiség, - felelte az ifju, s most ő vonta ki gyöngéd erőszakkal Szera kezéből
                  a kezét. Semmiség... ismételte gépiesen, miközben meggyujtotta a kialudt szivart,
                  s ismét visszatért a leányhoz, - kissé meglep a dolog, - folytatta összeszedve
                  magát, - sejtettem ugyan, hogy Clermontné is tud erről a titokról, tökéletesen
                  bizonyos azonban nem voltam benne. Igaz, hogy nem is beszéltünk róla soha. Te
                  azzal gyanusitod Szeniczeit, hogy ismeri hitvese titkát... valami ilyesmit
                  mondtál...</p>
				<p>- Nem állitom Fülöp, - felelte vállait vonogatva a leány, - apa azt hiszi, hogy
                  igy van, - reá bizonyitani azonban aligha sikerülne. Lehet, hogy tudja. Semmiben
                  se különböznek egymástól. Szeniczei épp oly önző, roszlelkü, felületes ember,
                  mint Katalin. Főélvezete az ivás és a kártya. A legerősebb brandyt, a legdrágább
                  borokat vásárolja. Két, vagy három hét előtt egyszer hozzánk is hozott két üveg
                  zöldszinü franczia liqueurt, - az egyik üveg kiürült, s ő nem tudott megmozdulni.
                  Apa ágyában aludt másnap délig. Egy csöppet én is kóstoltam belőle, de majdnem
                  kiégette a nyelvemet. Ilyen italokkal él. S hozzá még a kártya, melyet talán még a
                  pálinkáknál is jobban szeret... Honnan venné a szükséges pénzt? Nem tehetek róla,
                  de épp annyira iszonyodom tőle is, mint Katalintól, pedig ő nem vétett nekem
                  soha...</p>
				<p>Szera fejére tüzte sipkáját és kabátja után nyult. Fülöp fölsegitette a kabátot és
                  igy szólt:</p>
				<p>- Beszéltél ezekről valakinek, Sirén?</p>
				<p>- Senkinek! Ugyan kivel beszélek én...</p>
				<p>- Jól tetted. Arra akarlak kérni, hogy ne beszélj ezután sem. Haza mégy most?</p>
				<p>- Igen.</p>
				<p>- Várj, elkisérlek.</p>
				<p>- Milyen jó vagy!</p>
				<p>Fülöp fölvette kabátját, s Szerával együtt utra készült. Friss levegőre volt
                  szüksége, hogy kissé magához térjen. Izgatottságához a megszégyenülés lealázó
                  érzete is járult. Ime, gondolta lehangoltan, abban a büszke képzelődésben élt,
                  hogy a körülötte hullámzó dolgok fölött tiszta, megtéveszthetlenül nyugodt elmével
                  uralkodik. Ismeri az okokat, s az indulatok első csirázását is figyelemmel képes
                  kisérni, a befolyásolhatás veszélye nélkül. Milyen őrültség! Mekkora tévedése az
                  önérzetnek! Ez az a hidegvérrel analizáló, erőteljes tehetség, melyre képesnek
                  tartják, s melynek összes eddigi sikereit köszönheti? De hisz ebben a tehetségben
                  még ez a gyerekes, minden mélyebb érzésre képtelennek látszó leány is fölülmulja,
                  kire oly magasságból szokott letekinteni eddig, hogy jóformán észre se vette.
                  Szera mindent kitalált, mindent tudott, ő nem talált ki semmit, pedig alig mult
                  hét, hogy Szeniczeinével ne érintkezett volna. Egy tapasztalatot mindenesetre
                  megjegyezhet magának: a bizalmatlanságot. Az élet lépten-nyomon megszégyeniti az
                  embert. Nyomról-nyomra kell megszerezni, a mit mások már elhasználtak. Készen nem
                  kapható semmi. Az élet nem ajándékoz, csak eltüri, hogy titkait megtanuljuk. S
                  Fülöp majdnem ingerülten nevezte rövidlátónak magát, a kinek nincs joga arra, hogy
                  tehetségében bizalommal keressen támaszt.</p>
				<p>- Jöjj Szirén, menjünk, - inditványozta nyomott hangon.</p>
				<p>- Készen vagyok! mondá a leány, s boldogan huzta fel keztyüjét. Elérzékenyülésnek,
                  haragnak többé nyoma sem volt. Arcza visszanyerte derült frisseségét, szemei
                  ragyogva tapadtak Fülöpre, ki minden erejét összeszedte, hogy lehangoltságával
                  ne rontsa el huga örömét is.</p>
				<p>A tervezett sétának ezalatt egy kis akadálya támadt. Fülöp inasa belépett, hogy
                  egy idősebb asszony és egy fiatal kisasszony, mindketten gyászban, beszélni
                  óhajtanának vele. Nem merte elutasitani őket; előkelő hölgyek lehetnek, különösen
                  a fekete fátyolos nagyságos asszony. Bebocsássa-e tehát őket, vagy ne?</p>
				<p>- Éppen most kellett jönniök, - duzzogott Szerafin, s kérdőleg nézett Fülöpre.
                  Bizonyosan valami jótékony egylet nevében jönnek. Ez oly járvány most, mint a
                  himlő. Előbb, vagy utóbb okvetlen át kell rajta esni. Jobb hát, ha minél
                  gyorsabban végez velök. - »Azt hiszem Fülöp, hogy nem lehet elutasitani őket,
                  főleg ha tudják, hogy itthon vagy.«</p>
				<p>- Tudják kérem, - jegyezte meg az inas. Megkérdezték a kapustól; nem tagadhattam
                  el.</p>
				<p>- Mindegy. Bocsásd be őket, - parancsolta Fülöp, s az inas távozása után Szerához
                  fordult. Rajta leszek, hogy gyorsan megszabaduljunk tőlük. Ülj le addig, kérlek,
                  ide az ablak mellé. Ha jól magad elé huzod a függönyt, észre se fognak venni.</p>
				<p>Szera engedelmeskedett. Bevonult a függöny mögé, s még czipője hegyét is
                  visszahuzta, hogy rejtve maradhasson.</p>
				<p>A vendégek beléptek. A kisasszony elég csinos leányka volt. Mamája előkelő,
                  sáppadt, arisztokratikus megjelenésü urhölgy, arczán a szenvedések... nyilván
                  lelki szenvedések... félreismerhetetlen nyomaival.</p>
				<p>- Özvegy Steinné vagyok, uram, - kezdte azon a biztos, udvarias hangon a hölgy,
                  mely intelligens származását azonnal elárulta, s bocsánatkérő, szerény hangon
                  folytatta: Ez meg itt leányom, Heléne, félig még gyermek...</p>
				<p>- Nagyon örülök, asszonyom, - felelte könnyü meghajlással az ifju. Foglaljanak
                  kérem helyet és rendelkezzenek velem.</p>
				<p>- Oh, uram... Vigasztalhatlan ragyok, hogy pár perczig terhére kell lennem. Ön, a
                  mint látom, épp távozni akart.</p>
				<p>- Nem tesz semmit. Kérem.. S Fülöp helyet mutatott vendégeinek a kereveten, honnan
                  az ablakmélyedésbe rejtőzött Szerát legkevésbbé lehetett alkalmuk észrevenni.</p>
				<p>- Nagyon kedves, - lehelte bánatos mosollyal a hölgy, s elfogadta a kinált helyet.
                  Ülj le édes kicsikém, Münszter ur csakugyan igen kitünő férfiunak látszik, a ki
                  méltó arra a hizelgő kitüntetésre, melylyel a társaságokban mindenütt
                  elhalmozzák.</p>
				<p>Fülöp mozdulatlan arczczal nyelte el ezt az édességet. Várta, hogy az urhölgy
                  kivonja prémes pellerinje alól az ismeretes gyüjtőivet, s szeretetre méltó
                  mosolylyal tartson érzékeny hangu beszédet a szerencsétlen árvák, a tanköteles
                  iskolás fiucskák, vagy a gyermekkórház apró betegei érdekében, kiktől a balvégzet
                  stb. A jótékony ének mindig ugyanaz, motivuma azonban nem mindig a jótékonyság.
                  Fülöpnek néhányszor már oly előkelő hölgyekhez is volt szerencséje, kik a
                  jótékonyságot passe-partout-nak használták, mely bárhol való megjelenésre
                  jogositja őket a nélkül, hogy a dolog feltünő lenne.</p>
				<p>- Bocsásson meg uram, hogy igy, egészen ismeretlenül látogatjuk meg, de ön még nem
                  tudja, mit tesz az, ha egy szerencsétlen anya kezében elszakad minden mentő fonál,
                  s életének törékeny sajkáját kormány nélkül dobálják ide-oda a tenger
                  hullámai...</p>
				<p>Az ifju e letarolt mesterséges frázis után többé nem várta a gyüjtőivet. Nem
                  jótékony kéregetők, nyilván a második raçe-ba tartoznak, mely »saját alapja
                  javára« gyüjt, s megjelenésének szinpadias hatásával igyekszik mentől magasabbra
                  fokozni az adományt. Mig a hölgy folytatta és kiegészitette a megkezdett frázist,
                  Fülöp diszkréten vizsgálta vendégeit. A mama negyvenöt éves lehetett,
                  középtermetü, telt, eleven szemü asszonyság, a női nyár puha érettségében, csak
                  halavány, művészettel gondozott arcza tiltakozott alakjának figyelemreméltó
                  előnyei ellen, melyekre látszólag gondolni sem akart többé. A leány karcsu, csinos
                  teremtés volt; bámész szemeit kiváncsian jártatta körül a terem berendezésén, s
                  mosolyogva forditotta el fejét egy Thuman-féle képről, mely a könyvszekrény fölött
                  függött, s Hellasz tavaszának meztelen nimfáit ábrázolta. Fülöp figyelmét nem
                  kerülte el ez a gyors mosoly. Vendégeinek helyes megitéléséhez ez a gyönge nyom
                  egyszerre kezébe adta a kulcsot, jóllehet nem volt kizárva az sem, hogy nem
                  egészen ugy áll a dolog, mint a hogy itéletében megformálta. A mama ezalatt
                  folyton beszélt.</p>
				<p>- Higyje el uram, hogy a ki születésétől kezdve rászorult a nélkülözések sovány
                  kenyerére, annak könnyü a sorsa; hozzászokott a megpróbáltatásokhoz, nem érzi
                  kétségbeejtő gyászát, ha élete sajkáját zátonyra sujtja a vihar, s egyhangu
                  napjainak fekete éjszakájában sehol se mutatkozik oly csillagocska, mely idővel
                  türhetőbb jövővel biztatná kétségbeesésében és megvigasztalná bánatos keblét
                  nehezen elviselhető fájdalmában. De én, uram, ki a mig férjem, Ferdinand Stein
                  élt, kedvező viszonyok között örültem a lét virányinak... Istenem! hisz egész
                  Elszász emlékszik még nagyszivü, nemes férjemre, kinek a poroszok ellen vivott
                  bachfeldi véres ütközetben kellett hőn szeretett hazája szabadságáért nyomoroltul
                  elvesznie... Egy szétvert, vad sietséggel hátráló tüzérbatterie lovai gázolták el
                  megsebesülten fekvő drágámat és én őt soha többé nem láthattam... Egyedül maradtam
                  a gyermekemmel. Elszász-Lotharingia leigázása után a poroszok mindenünket
                  elkobozták. Menekülnöm kellett. Előbb Bécsben bujdokoltam szegény báránykámmal,
                  onnan később lejöttem Budapestre, s már két éve, hogy itt rejtőzünk a csömöri-ut
                  egy földszintes házában, végképp visszavonulva a világtól és a kalmár-lelkü
                  emberektől, akik soha sem voltak képesek fájdalmamat és gyászom nagyságát
                  megérteni. Végre most megkönyörült szenvedéseimen az ég. Pár nap előtt... Kérem,
                  az istenért, mennyire sajnálnám... nem vagyok terhére önnek?</p>
				<p>- Folytassa, asszonyom - felelte sürgetve az ifju. Tudta, hogy akármit válaszol, a
                  bőbeszédü gyászos hölgy ugy sem mozdul addig, mig jövetelének igazi czélját el nem
                  mondja.</p>
				<p>- Köszönöm, uram - folytatta hálásan a hölgy - önben ugy látszik, nem fog csalódni
                  anyai szivem, mely annyira tele van tövisekkel... Óh, ha ismerné életemet!
                  Csodálkoznék, uram, csodálkoznék, hogy a sorscsapások alatt már régen nem
                  roskadtam össze. Hiába! Csak egy anya tud daczolni az élettel és a rossz
                  emberekkel, kik oly szivesen ásnak örvényeket egy támasz nélkül álló nő lábai
                  elé... Nem is emlitem önnek azt a sok inzultust, melynek ki voltunk téve.
                  Köztiszteletben álló férfiakról tudnék beszélni, ha nem riasztana vissza a
                  szégyen... Mi Dio! mennyi arczátlanság... Beszélhetnék önnek egy tábornokról...
                  egy tábornokról uram, egy neveletlen tökfilkóról, egy gazemberről... egy, egy...
                  Ah, nem! Még nevet se tudok neki találni, a mely eléggé jellemezze. Vagy egy
                  ismert magas állásu tisztviselőről, a ki képviselő volt az önök parlamentjében,
                  egy előkelőségről, uram, egy kopasz izéről... disznóról... ki oly alávaló módon
                  akart bizalmammal visszaélni, hogy valósággal megdermesztett ennyi szemtelenség.
                  Legyen nyugodt; hallgatni fogok. Hallgatnom kell. Figyeljen, kérem még egy
                  pillanatig. - Pár nap előtt hivatalos értesitést kaptam a bécsi német konzultól,
                  hogy Vilmos császár meghallgatta folyamodványaimat és elrendelte hogy férjem
                  elkobzott mühlhauseni birtokait adják vissza a hős özvegyének, azaz nekem.
                  Elképzelheti, uram, hogy a konzul levele... hová is tettem... Heléne szivem, hová
                  tettük a konzul levelét?</p>
				<p>- A konzul levelét otthon felejtettük, - felelte egykedvüen a leány.</p>
				<p>- Mily feledékenység! Oh, de hisz ez éppen nem csodálatos, sőt természetes.
                  Annyira megörültem, oly hirtelen jött ez a váratlan szerencse... ugy-e édes
                  Heléne, mennyire el voltunk a császár kegyelme által ragadtatva?</p>
				<p>- Igen uram. A császár kegyelme által el voltunk ragadtatva, - ismételte gépies,
                  leczkefölmondó hangon Heléne kisasszony, s tovább nézegette az asztalon heverő
                  névjegyeket.</p>
				<p>Fülöp a bánatos anyához fordult: - »Mivel szolgálhatok, asszonyom?«</p>
				<p>- Jaj, hiszen ha azt oly könnyü volna elmondani, - szólt panaszkodva a hölgy, s
                  végig simitotta kesztyüs kezével homlokát, melyen ezernyi hajszál vékonyságu ráncz
                  hálózott végig a puder és créme d’or alatt, - nem haboznám egy perczig sem, - de
                  midőn oly nehéz, annyira lehetetlen bizonyos dolgokat egész nyiltsággal előadni,
                  jóllehet, ha meggondolja az ember... Bocsásson meg, de valóban nem tudom, hogy
                  miképpen kellene hozzá fogom. Oly sokszor csalódtam már... Nem alamizsnát akarok
                  öntől kérni. Le olvasom arczáról, hogy erre gondol és nem neheztelek érte. Nagy
                  városokban mindenféle kalandornak ki van szolgáltatva az ember, s ön most lát
                  bennünket először. Ne beszéljünk erről. Nem anyagi segélyt kivánok öntől, hanem
                  erkölcsi támogatást... ugy van, erkölcsi támogatást... Oly egyszerü az egész, s
                  mégis mennyire nehéz megtalálni a helyes kifejezést, főleg ha a kérelem természete
                  első tekintetre kissé szokatlannak is látszik. Ön bizonyára azt kérdezi most
                  magától, hogy miért nem fordultam e támogatásért máshoz? Miért éppen önhöz és nem
                  X. urhoz, vagy máshoz, a kik ismerik multamat és részvétet tudnak érezni az anya
                  szomoru jelene iránt. Igaza van, uram, ha e kérdéseket fölveti, tökéletesen igaza
                  van, magam is ugy tennék, hisz ez annyira természetes! Mi azonban oly sokat
                  hallottunk nemes szivéről, hogy Heléne azonnal megvásárolta azt az illusztrált
                  heti lapot is, mely az ön arczképét hozta. Itt a Muzeum köruton pillantotta meg
                  egy szivartőzsde kirakatában, s a kedves gyermek mindjárt meg is vette, hogy
                  együtt tanulmányozhassuk az ön arczának szellemes vonásait.</p>
				<p>Ez kissé erős volt. A gyászruhás anya észrevette a kellemetlen hatást, s gyorsan
                  helyre igyekezett hozni az izetlenséget:</p>
				<p>- Az ujság végzi e szavakkal czikkét, melyet önről irt, - megjegyeztem magamnak, s
                  ön bizonyára nem neheztel, hogy idézem is. Annyi malicziát kénytelen elszenvedni
                  az ember, hogy végre szivből örül, ha valahol a kitünő érdemnek méltányos
                  elismerését is olvashatja. - Őszinte leszek. Ime vallomásom: két év előtt annyira
                  meg voltam egy izben szorulva, hogy már-már az öngyilkosság eszméjével is
                  foglalkozni kezdtem. - Mi lett volna azonban ebből az ártatlan gyermekből anya
                  nélkül? Nem nem, gondoltam megadással, nem fogom elkövetni a végzetes tettet. Élni
                  fogok, élnem kell, mert küzdelmemnek a sorssal még nincsen vége. Élni, - de miből?
                  Szörnyü helyzetben voltam. Ekkor szántam reá magamat, hogy bármily áron, de pénzt
                  fogok szerezni. Határozatom szilárd volt, - nem tudta megrenditeni lelkiismeretem
                  tiltakozása... gyönge kiáltás lelkem kietlen sivatagában, hogy is hallgattam volna
                  reá? Keserüen mosolyogtam, uram... ugy, ugy... keserüen motyogtam, midőn ezerszer
                  is elismételtem magamban, hogy hibát követek el, talán csalást. De mindegy, meg
                  kellett történnie, tehát megtörtént. Levelet irtam boldogult hős férjem bátyjának
                  Mühlhausenbe és temetési költséget kértem tőle. Azt irtam neki, hogy leányom
                  meghalt. Megtettem! Ilyen az anyai sziv... Talán nem fogok ezért az ámitásért
                  elkárhozni. Isten meg fogja bocsátani a szerető anyának, ki gyermekéért lelkének
                  nyugalmát vetette áldozatul. Képzelje el most már helyzetemet. Nekem a konzul
                  utasitása szerint okvetlenül Elszászba kell utaznom, ezt az én édesemet, Heléne
                  leányomat azonban nem vihetem magammal, különben azonnal rájönnek, hogy megcsaltam
                  őket. Nemde igaz? Lássa, hogy igy van... folytatta elérzékenyedve a hölgy és
                  szemeihez emelte himzett battiszt zsebkendőjét. Ez az, a mi önhöz vezérelt,
                  egyedül ez. Merész és kétségbeesett lépés... ne kivánja, hogy számot adjak arról a
                  nehéz lelki küzdelemről melyet átszenvedtem, erre képtelen volnék... hisz igy is
                  azt képzelem, hogy tövis korona van homlokomon, mely összevérez. De mire nem képes
                  egy anya, ha gyermekéről van szó! Kérem, hallgasson meg. Ön nemes szivü, lovagias
                  ember, hirneves szerzője a Sibilla czimü darabnak, melyről
                  mindenki beszél, s mely már annyi dicsőséget és hódolatot szerzett önnek.
                  Könyörüljön rajtam és legyen segélyemre; nyujtson erkölcsi támogatást, semmit
                  egyebet, csak támogatást és én imáimba foglalom nevét. Senkim sincs Budapesten, a
                  kihez bizalommal fordulhatnék, önt választottam ki tehát, gondolomra, mint a
                  kártyás, a ki habozás nélkül koczkáztatja egész vagyonát egyetlen kártyán.
                  Engedje meg uram, hogy mig én Elzászból visszajövök, leányom menhelyet találjon
                  önnél... Szegény báránykám, nagyon csendes, jó gyermek.</p>
				<p>Fülöp némi sajnálkozással pillantott a »báránykára«, ki egykedvüen üldögélt
                  helyén, s nem látszott figyelni az egész társalgásra.</p>
				<p>- Sajnálom asszonyom, kivánságát azonban meg kell tagadnom.</p>
				<p>- Ne értsen félre...</p>
				<p>- Bocsánat, mindent jól megértettem, - felelte hidegen az ifju.</p>
				<p>A gyászruhás anya felállt és előkelő mozdulattal intette magához a báránykáját. -
                  »Menjünk, Heléne!« parancsolta kellemetlen, boszus, csalódott hangon.</p>
				<p>- Igen, anyám, - mondá száraz mosollyal a leány és szintén elhagyta helyét.</p>
				<p>- Sajnálom, uram, hogy kivánságomat félreérti. Tekintsen reánk. Nem vagyunk
                  szélhámosok.. az ördögbe...</p>
				<p>Fülöp hallgatva kisérte ki vendégeit az előszobáig. A szerető édes anya ott
                  karjába füzte állitólagos leánya karját és sértődve emelt fővel, lenéző
                  ajkbigyesztéssel üdvözölve az ifjut, eltávozott, Fülöp megvárta, mig inasa
                  kinyitja előtte az ajtót, s csak aztán tért vissza.</p>
				<p>Szera elhagyta rejtekhelyét, s izgatottan gombolta be kabátkáját, - »Miféle
                  asszony volt ez? - kérdezte indulatosan, s ajkait harapdálva toldotta hozzá: miért
                  nem utasitottad el azonnal? Ha még egy perczig marad, nem tudtam volna
                  kiállani...«</p>
				<p>- Ne törődj vele, Szirén, menjünk.</p>
				<p>A leány Fülöpre emelte szemeit, és igy szólt: »Szerettem volna kidobni ezt a
                  kifestett asszonyságot, báránykájával együtt...«</p>
				<p>- Mennyire ingerült vagy, Szirén. Mi bajod egyszerre?</p>
				<p>- Tudom is én... felelte gyors lélegzettel, elkeseredve a leány és előre
                  futott.</p>
			</div>
			<div type="chapter">
				<head>HETEDIK FEJEZET.</head>
				<p>A következő hetekben Feliczia tante csak egyszer emlitette, hogy szeretné, ha
                  Fülöp meglátogatná a külföldet, - midőn azonban észrevette, hogy az ifju
                  következetesen kitérőleg válaszol, s titkos, soha nem nyugvó aggodalmait semmi sem
                  indokolja, felhagyott a meddő kisérletezéssel, s Münsztert sem biztatta, hogy
                  kisérje figyelemmel fiát. A tanácsos ur figyelmére ugyan nem igen lehetett
                  számitani, - s ezt a matróna nagyon jól tudta. Münszter ebben a dologban makacs és
                  meggyőzhetetlen volt. Mindennek alávetette magát, a mit a tante helyesnek és
                  kivánatosnak tartott, szivesen lemondott a takarékosság kedvéért megszokott
                  költséges szórakozásairól is, arra azonban nem volt rábirható, hogy fiára bármily
                  jelentéktelennek látszó befolyás gyakorlására vállalkozzék. E kérdés fölött a
                  tante szalonjában gyakorta majdnem ideges diskusszió támadt köztük. A matróna
                  kijelentette, hogy kedvenczét boldognak akarja látni, s e czélt csak ugy látja
                  biztositva, ha minden ballépést még idejekorán megakadályoz. A tanácsos ur
                  helyeselte a programnak ezt a pontját, de - tagadta, hogy Fülöp oly ballépést
                  követhessen el, mely jövőjére romboló befolyást gyakorolhatna. Apró, a korral járó
                  tévedésektől nem ment senki, - fia azonban hozzá van szokva, hogy valamennyi
                  elhatározását saját maga mérlegelje, s ő maga válassza meg azt az utat, melyen
                  haladni akar. Független, tiszta kritikája vissza fog utasitani minden kivülről
                  jövő beavatkozást. Igy nevelte, s büszke reá, hogy rendszerének sikereit még
                  életében élvezheti. Abban a korban, melyben az ifjak tulnyomó része még oly
                  ingadozva tanulgat járni az élet ezerféle utvesztőin, - Fülöp tervszerű
                  következetességgel halad előre; nem kapkod, nem próbálgat, nem hamarkodja el a
                  dolgokat, s sikerült elérnie a népszerütlenséget is. Münszternek ez volt a
                  legerősebb fegyvere a matrónával folytatott küzdelmekben. A mint sarokba szorult,
                  s nem tudott a tante érvelésére eléggé találó választ kieszelni, azonnal fiának
                  népszerütlenségére hivatkozott.</p>
				<p>Hosszu hivatali pályáján megtanulta, hogy a középszerű tehetségek népes osztályába
                  tartozó »jó fiuk«, ezek a derék, kicsi erényekkel, kicsi hibákkal tetézett
                  gentlemanek számithatnak kollégáik részéről a legőszintébb barátságra. Az
                  atyáskodásra való hajlam megérik előbb, vagy utóbb mindenkiben, - s e hajlam
                  gyakorlásának leghasználhatóbb médiumai a közepes, vagy az egészen tehetségtelen
                  emberek szoktak lenni, kik az ily hizelgő köntösbe bujtatott kicsinylés
                  észrevevésére sem képesek, nem hogy visszautasitása eszökbe jusson. Könnyen
                  érthető tehát, hogy ez egyszerű fiuk örvendenek a legzavartalanabb jóindulatnak,
                  főleg, ha vagyoni viszonyaik sem szolgáltatnak okot az irigységre. Minden
                  összehasonlitásnál ők huzzák a rövidebbet, s ez fölöttébb kellemesen érinti azt, a
                  ki érzi, hogy többet ér, mint ők. Egészen más a helyzet a tehetséges emberrel
                  szemben. Ez sohasem lehet »jó fiu«. Barátai többnyire hiányzanak, - s a meglevők
                  is csak akkor valóban azok, ha biztosan tudják, hogy pályafutásuk soha sem fogja
                  egymást keresztezni. Fülöpnek volt nehány bizalmasabb barátja is, - egy mérnök,
                  egy katonatiszt, - az irói világban senki, s ezt ő maga is kénytelen volt
                  beismerni. Volt idő, midőn ez a fölfedezés nagyon lehangolta, de bármennyire
                  akarta is, nem tudta megtanulni az emberekhez való közeledésnek lekötelező módját,
                  mely ritkán szokta hatását téveszteni. Modora továbbra is udvarias, tartózkodó,
                  majdnem hidegen kimért maradt, s lassanként teljesen elszokott tőle, hogy az irói
                  és müvész világ tagjait kollégáinak tartsa. Ritkán, s akkor is csak futólag
                  érintkezett velök. Klubbjaikat alig kereste föl, szórakozásaikban nem vett részt,
                  s ha egyik vagy másik társaságban kivételesen meg is jelent, hamar belefáradt a
                  bókok osztogatásába és meghallgatásába, mely a hizelgések és udvarias hazugságok e
                  szivesen irigykedő, szellemes, soha nem nyugvó mesterei és növendékei között
                  kifogástalan simaságra csiszolt társalgási anyag szokott lenni.</p>
				<p>Feliczia tante kivánságára a mult év őszén néhányszor meghivta, ugynevezett
                  »barátait« - a matróna szalonjába, a kiválasztottak azonban nehány meddő kisérlet
                  után elmaradtak. Az urak nem jól érezték magukat a tante közelében, s valószinüleg
                  a társaságot is unalmasnak találták. A hölgyeket, kik fényes öltözékeikben,
                  gyémántjaikkal, diszkrét társalgási könnyedségükkel inkább gyöngéd üvegházi
                  virágokhoz, semmint »reális női teremtményekhez« hasonlitottak, - a férfiakat, kik
                  majdnem kizárólag a minisztériumok magas bureauiból kerültek ki - nem találták sem
                  elég közlékenyeknek, sem elég szeretetreméltóknak arra, hogy társaságuk a
                  »szellem« egyedül jogositott bizományosait állandóan vonzani tudta volna.</p>
				<p>A tante végre is belátta, hogy jóakarata kudarczot vallott, s az érintkezést Fülöp
                  és irótársai között többé nem igyekezett elősegiteni. Ez a kudarcz azonban csak a
                  fiatal titánok önérzetes gárdájára vonatkozott. Az irodalmi központ veteránjai,
                  köztük nehány nevezetesség, irói és kritikai tekintély, szivesen vették, ha Fülöp
                  felkereste őket. Egy páran őt is meglátogatták, s Feliczia tante ilyenkor egész
                  szivélyességét kifejtette, hogy e hirneves férfiakat kedvencze részére
                  megnyerhesse. Igy történt aztán, hogy a mily fázékonysággal beszélt a
                  Münszter-palota elegáns szalonjáról a fiatalság, épp annyira megszerették az
                  öregek, kiknek a titán frazeologia a »vaskalap« hizelgő jelzőjével szokott
                  rendszerint kedveskedni. A különböző irói kotteriákban szivesen kimondták Fülöpre,
                  hogy bizonyos stréber hajlamoknak adja jelét az öregekhez való barátságosabb
                  viszonya által, - jóllehet valamennyien meg voltak róla győződve, hogy ez a vád
                  nem egyéb egy kis szokásos megrágalmazásnál.</p>
				<p>A fiatal ember Sibillá-jának nagy és tartós hatása után
                  egyszerre magasra szökkent az eladdig csak gyéren megnyilatkozó ellenszenv. A
                  stréberség vádját megdöntötte a siker; azzal tehát elhallgattak. Beállt azonban a
                  népszerütlenség korszaka, s ugylátszik mindaddig állandó marad, mig a
                  középszerüségek e tekintélyes gárdája, a »szellem« e patentirozott, sok kinnal
                  előre vergődő, érzékeny, könnyen megsérthető, az irigység fájdalmas szurásai alatt
                  vérző kiskereskedői végre is be fogják látni, hogy nem birnak az uj jövevénnyel,
                  jobb hát, ha fölényét megalázó kapituláczió nélkül önként elismerik. Igy legalább
                  ők is megirhatják majd müvészi álörvendezéssel, mennyire el vannak ragadtatva,
                  hogy az irodalom egén ismét uj »csillag« tünt fel. Ah, mennyi silány hazugság, s
                  mily gyötrő szenvedése a középszerüségnek, ha magasztalnia kell elnyomóját,
                  különben ki talál derülni, hogy irigyli sikereit, s elsorvad attól a vágytól,
                  hogy a föléje került uj »csillag«-ot a pocsolyába zuhanni lássa. Szenvedése komoly
                  és több részvétre, semmint kigunyolásra méltó. A társaság ebben a dologban
                  feltünően kegyetlen. Vigjátéknak tekinti a középszerü tehetség erőlködését a siker
                  után, s erőfeszitését könyörtelenül kigunyolja a helyett, hogy inkább részvétet
                  érezne fájdalmas tragédiája iránt, melynek csiráját talán már születése
                  pillanatában magával hozta. Mennyi tervének bukását kénytelen átszenvedni, mig
                  némi eredményt sikerül elérnie. A guny vesszőjét suhogtató közönség soha sem fogja
                  megérteni azt a lesujtó érzést, mely az ily Golgotha-járó embert akkor ragadja
                  hatalmába, midőn ő maga kénytelen beismerni, hogy az alkotás annyi tervéből,
                  melyet lázas fantáziája hatalmas arányu, oszlopos palotának szinezett ki,
                  tehetsége csak szerény kunyhót tudott épiteni, hasonlót érték, forma és gyöngeség
                  dolgában ezernyi máshoz. Pailleron Grigneux-je a
                  »Komédiások«-ban, halhatatlan. Tragédiájának mélysége semmivel sem áll hátrább a
                  nagy britt Antonius-ának tragédiája mögött. A müvészet
                  csillogó eszményének szerelme teszi boldogtalanná a szegény Grignieux-t is, mint
                  annyi mást, kiknél a képzelő tehetség nem szárny, hanem méreg, - megrontó
                  ellenséges mámora egész életüknek. Az alkotó erő hiánya pótolhatatlan gyöngesége
                  az agyrendszernek, - se fizikai bajra természetesen sohasem reflektál az, ki a
                  szerencsétlen Grignieux társait tehetetlenségükért kineveti és örömmel állitja
                  eléjük az igazi, erős tehetséget, kinél a fantázia magasba röpitő, diadalmas
                  szárnya az alkotó képességnek. Helyzetének megkönnyitésére Fülöp azt a védelmi
                  eszközt találta ki magának, hogy nem tartotta magát »hivatásos« irónak, s beérte
                  azzal is, ha a különböző irói kotteriák a szerencsés jövevény iránt udvarias
                  tartózkodással viseltetnek. Mosolyogva, a kollégákra való neheztelés legkisebb
                  jele nélkül ő maga emlitette, ha ez a dolog nagy ritkán szóba került, hogy mivel
                  tulságos gyorsan nyerte meg a közönség legnagyobb kitüntetését: az állandó,
                  hizelgő tapsot, nem tartja csodálatosnak, ha e gyorsaságért illetlenséggel
                  vádolják és megvonják tőle a barátságos rokonszenvet. Ez a hűvös fogadtatás
                  mindazonáltal még így is jóval többet ér, mintha lépten-nyomon az émelygős tirádák
                  csinált virágaiba kellene botlania, melyeket az adományozó rendszerint vissza is
                  szokott várni.</p>
				<p>Mióta Katalin magánéletének titkát Szera elbeszéléséből megismerte, nem tudott az
                  agg matrónára bizonyos sajnálkozó megindulás nélkül tekinteni. Ime, a jó tante,
                  mennyi féltékenységgel őrzi családja nevét, melyért bármily nagy áldozatra is
                  képes volna, s mig abban a megnyugtató tudatban ringatja magát, hogy kötelességét
                  és korának természetes jogait a legjobb eredménynyel gyakorolja, oly erkölcsi folt
                  szennyezi be a család egyik tagjának életét, a melynek nagyságáról az öreg
                  asszonynak fogalma sincs.</p>
				<p>Szeniczeiné dolgával az utóbbi hetekben igen sokat foglalkozott, - dönteni azonban
                  se az egyik, se a másik irányban nem volt képes. Ha hallgat, ez annyit jelentene,
                  mintha szövetségese, büntársa, sőt védelmezője akarna lenni, - ha viszont
                  beleavatkozik, - nem a tante által, a matrónát teljesen lesujtaná ez a rémitő
                  ujság, - akkor könnyen kiteszi magát annak is, hogy ujjat kell huznia nemcsak
                  Braniczkival, hanem Szeniczeivel is, a kivel már évek óta nem fogott kezet. Tenni
                  azonban mégis csak kell valamit, - igy nem maradhat. Maga elé idézte Katalin
                  megjegyzéseit, szemjátékát, sajátságos magaviseletét ő vele szemben, nyilt
                  ellenségeskedését Clermontné iránt. Sok homályos pont egyszerre megvilágosodott
                  abban az erős fényben, melyet a titok megismerése nyujtott. Most már meg tudta
                  magának magyarázni, hogy miért gyülöli ez a veszélyes asszony Clermontnét, s miért
                  használta föl a legkisebb alkalmat is arra, hogy a tante bizalmatlanságát ne csak
                  fölébressze, hanem állandóan ébren is tartsa. S mily nagylelküségnek adta jelét a
                  fiatal özvegy, midőn eltürte Katalin tüszurásait és nem használta föl ellene azt a
                  fegyvert, melyet kezében tartott. Egyetlen szóval, bármely pillanatban megtudta
                  volna semmisiteni ellenfelét, - de inkább türt, semhogy azt az öldöklő szót ajkára
                  vegye. Fülöp tisztelettel és őszinte melegséggel gondolt a szép rokonra. A nemes
                  önuralom ily ritka bizonyitékát kevesen nyujtják, - kétszeresen becses tehát e
                  vonás egy nőben, a kinek minden inpresszió iránt fogékony, gyöngéd, könnyen
                  izgatható lénye még a legkegyetlenebb igazságtalanságot is azonnal indokolhatóvá
                  teszi, ha érzelmekről, s ez érzelmek megsértőjének lesujtásáról van szó.</p>
				<p>Egy pénteki napon, márczius vége felé, Fülöp kimentette magát Feliczia tantenál;
                  rendes pénteki jourján kivételesen nem jelenhet meg, mert kissé rosszul érzi
                  magát. A valóság az volt, hogy nem akart találkozni egy képviselőből miniszteri
                  tanácsossá kinevezett uri ember feleségével, a ki kollégájának tekintette magát,
                  irván csodálatos lelkesedéssel mindenféle hetilap számára a legmodernebb igazságok
                  keresésének hangján. Fülöp tiszteletben tartotta a verizmus hiveit is, csak ugy
                  mint a romantikusokat, vagy más irodalmi iskola követőit, de a méltóságos asszony
                  hangjának leplezetlen durvaságát, melyet ő nyilván stilbeli erőnek tartott, nem
                  tudta megemészteni. Nehányszor udvariasan helyeselt mindent, a mit az asszonyi
                  termet dolgában is igen tekintélyes »kolléga« mondott, - gyakrabban azonban nem
                  lett volna képes megmaradni a hallgatás biztos sánczai mögött. A méltóságos,
                  negyven évét jócskán tulhaladó irótárs erélyes, kemény vonásai egészen
                  megelevenedtek, midőn hevesen fejtegetni kezdte, hogy a romantikus iskola fölött
                  meghuzták az enyészet halálharangját, s bármily előkelő tehetség legyen is Dumas
                  pére Francziaországban, egy Jókai a magyar belletristikában, az időt futásában még
                  e kiváló férfiak sem képesek megakasztani. Mennyivel mélyebb és igazabb hatása van
                  Dumas filsnek, vagy Zolának, a kik valószinüleg régen megbánták már, hogy a Kameliás hölgy-ért és az Álom-ért az
                  apaságot nekik kell vállalniok. Az uj, egészséges áramlat utját a »Mouret abbé
                  vétké«-nek Paradicsom czimü fejezete szabja meg. A ki e
                  gyönyörü minta igazságát és szépségét nem tudja méltányolni, az nem érti korát,
                  melyben él, s nem lehet kilátása reá, hogy hatása a közönségre állandó marad. Lám,
                  a Sibilla verizmusa is sokkal mélyebben hatott, mint a mü
                  romantikus szinezetü részletei! Ez tehát az üdvözülés egyedül helyes utja; aki
                  álszeméremből bedugja fülét és nem akarja a dolgok valódi nevét meghallani, az
                  egyszerüen poseur, ki magánéletében bizonyára egyike a leginmorálisabb embereknek,
                  akár nő, akár férfi, - mert ebben a dologban a két nem között semmiféle
                  indokolható különbség nem létezik.</p>
				<p>Fülöp megelégelte a méltóságos kolléga hasonló természetü fejtegetéseit. Voltak
                  kérdések, melyeket egy nő ajkáról nem tudott ellenszenv nélkül meghallgatni, s
                  azok közé tartozott ez is. Oly nyersnek, annyira megpiritónak tetszett, hogy egy
                  hölgy szálljon az élet meztelen igazságainak védelmére, mely elkerülhetlenül maga
                  után vonja azt is, hogy ő maga is lényének teljes meztelenségében mutatkozzék,
                  hogy nem tudta volna ösztönszerü ellenszenvét eléggé palástolni, s ezért inkább
                  kitért e minden irányban szabadelvü asszony utjából, a kinek hangos beszédmodora,
                  kifejezései és egész a szélsőségekig kalandozó liberális elvei egy egész
                  leánynevelő intézet megrontására is bőséges anyagot szolgáltattak volna. A tante
                  kelletlen kényszerből látta ő méltóságát szalonjának vendégei között, mellőzni
                  azonban nem lehetett.</p>
				<p>Fülöp végig sétált a köruton, - estefelé betért egy kávéházba, elolvasta az
                  estilapokat, azután meglátogatta az Operát. Leoncavallo
                   bajazzoi voltak müsorra tüzve. Ez volt két év óta a »Cavalleria
                  rusticana« mellett legkedvesebb operája. Ha csak halaszthatatlan teendői nem
                  akadtak, mindig meghallgatta a fiatal olasz mester e forró zenedrámáját, melynek
                  szélesen hullámzó, szenvedélyes melódiái a legélénkebb hatást gyakorolták reá.</p>
				<p>A hatalmas nézőtér nem volt egészen telve. A baloldali zártszék sorok között
                  négy-öt üres sor is akadt, - elhelyezkedhetett székében kényelmesen. Midőn futólag
                  végig nézett a közönségen, a jobboldal harmadik zártszéksorában Szeniczeit és
                  nejét, Katalint pillantotta meg. Szeniczei fehér nyakkendővel, frakkban ült
                  helyén. Sápadt, keskeny arczának rendes merevsége nem változott. Vékony ajkai,
                  simára borotvált álla, szemeinek bágyadt, léleknélküli kifejezése ugyanaz volt itt
                  is, mint mindenütt, - kivéve a klubban a kártyaasztalt. Egész alakja,
                  mozdulatainak fáradt kimértsége azonnal elárulta, mennyire unja, hogy az időt itt
                  kell elvesztegetnie. Katalin épp oly unatkozva nézett a zenekar felé, mint férje.
                  Kagyló fésüvel leszoritott hajában gyémánttü csillogott, szabályosan hajló, szép,
                  fehér nyakára hizelegve simult öltözékének finom csipkéje. Sok oldalról nézték, -
                  rózsás, telt arcza, kerek vállai, alakjának egész asszonyos szépsége azonnal
                  fölköltötték a figyelmet. Igen jól tudta, hogy megjelenése milyen hatást szokott
                  környezetére gyakorolni, de nem látszott tudomást venni róla. Látcsövét egyszer
                  sem emelte föl. Nehányszor férjéhez fordult, s pár szót sugott neki. Szeniczei
                  egykedvüen felelgetett, koronként vállait vonogatta s órájára nézett. Fülöp
                  ebből azt következtette, hogy valószinüleg se az előadás végét nem várja be, se
                  Katalint nem fogja haza kisérni. Leginkább pedig az volna inyére, ha most nyomban
                  jó estét kivánhatna nejének, s itt hagyhatná az Operát.</p>
				<p>Katalin egyszer sem tekintett a baloldalra. A mint a függöny felment, s a Bajazzók nagy khórusa felhangzott, tekintetét a szinpadra
                  forditotta, s elmélyedve, odaadó figyelemmel engedte át magát a zene gyönyörének,
                  mely az ifju lelkét is azonnal hatalmába keritette. Ilyenkor érezte mindig egész
                  nagyságában azt az előnyt, melyet a zene élvez a szavak fölött. Mily más ez a
                  hatás, mennyivel erősebb, szinesebb, mélyebb! Mennyivel inkább közvetlen ez a
                  hangulat, mint a könyv betüiben rejlő. A zeneszerző, a hangok édességének és
                  tüzének varázsával majdnem minden hallgatójának szivével egyformán játszhat,
                  fölizgathatja, elringathatja, a hogy akarja, - igézete alól senki nem
                  szabadulhat. S mily nehéz helyzete van ezzel szemben az irónak, a kinek majdnem
                  minden olvasójával külön kell megküzdenie, mig erejének ura kénye alá tudja
                  hóditani. Fülöp mindig érzett egy kis lehangoltságot, valahányszor az Operából
                  haza ment.</p>
				<p>Az első felvonás nyolcz órakor végződött. Fülöp ülve maradt s Szeniczeiék felé
                  nézett. Látta, hogy Szeniczei elhagyja helyét, nehány szót vált nejével, azután
                  mosolyogva, kiderült arczczal fog vele kezet, s a kijárat felé tartva, csakhamar
                  eltünik a láthatárról.</p>
				<p>Katalin megforditotta fejét. Egy pillanatig az első emeleti udvari páholyra
                  tekintett, azután egyenesen Fülöpre nézett, s mosolyogva üdvözölte. Fülöp
                  viszonozta az üdvözlést, s átment a jobboldalra. Katalin kezét nyujtotta. - »Jó
                  estét, Fülöp - mondotta élénken, - foglald el férjem helyét, - nem fog
                  visszajönni.«</p>
				<p>Az ifju leült s gyorsan határozott. A véletlen, mely most összehozta őket,
                  alkalmat nyujthat esetleg arra is, hogy megpróbálja kiragadni ezt az asszonyt
                  abból a borzasztó helyzetből, melynek még gondolata is arczába kergeti a vért.
                  Valamit okvetlen tennie kell. Igen, igen... kell... Érzi, hogy ez a férfi rokon
                  kötelessége még akkor is, ha a vállalkozás koczkáztatottnak látszik és semmi
                  eredménynyel nem kecsegtet. De miképp fogjon hozzá? Katalin oly nyilt, annyira
                  tiszta, ártatlan szemmel tekint reá. Mily könnyen megtéveszthetné, ha biztosan nem
                  tudná a valót.</p>
				<p>- Még mindig imádója vagy a bohóczoknak? kérdezte az asszony ügyet se vetve a
                  feléje irányult látcső-ostromra.</p>
				<p>- Még mindig, - felelte halkan a férfi. Mondd csak, hová ment a férjed?</p>
				<p>- A klubba.</p>
				<p>- S ez igy megy minden nap?</p>
				<p>- Minden nap.</p>
				<p>- Kártyázik?</p>
				<p>- Ha még csak az volna, - hiszen tudod... Az az, hogy te nem tudod. El is
                  felejtettem, hogy nem szoktál engem meglátogatni, s Ádámmal meg éppen nem
                  érintkezel. Nos hát igen, - kártyázik és nagyon szereti a brandyt. Láttad az
                  arczát; itélhetsz belőle magad is. Hová fog ez vezetni! Gondolni sem szeretek reá.
                  Midőn bejöttél, azonnal észrevettelek, de szándékosan nem néztem reád, nehogy
                  kénytelen légy engem üdvözölni; el kellett volna fogadnod Ádám üdvözletét is, s ez
                  rád nézve bizonyára kellemetlen lett volna. Nem rokonszenvezel vele. Igazad van.
                  Meg tudom érteni, hogy oly férfi mint te, nem szivesen érintkezik egy oly
                  emberrel, mint ő.</p>
				<p>S Katalin annyi megvetéssel vonta meg ajaka szélét, mely még Fülöpöt is
                  megdöbbentette. Mekkora mélysége az utálatnak... Ime, az asszonyi élet egyik
                  szerencsétlensége a férj iránt érzett és igazolt megvetés. Az a pillanat, mely a
                  nő szivében megsemmisiti a becsülést, előkészitője egyuttal annak a lejtőnek is,
                  melyen oly könnyü elcsuszni, s melyet igen sok esetben jóformán teljes
                  lehetetlenség kikerülni. - »Minden este fel szokott járni a klubba?« - kérdé
                  nyugalmat parancsolva idegeinek.</p>
				<p>Katalin igenlőleg intett.</p>
				<p>- Minden este. Néha hazajön egy, két óra körül, többnyire azonban csak reggel
                  nyolcz óra tájban. S ha látnád, milyen állapotban! Sáppadt mint a halott, s oly
                  bárgyu... annyira elbutult... A sok brandy és pezsgő teljesen tönkreteszi.</p>
				<p>- Miért nem beszélsz a lelkére?</p>
				<p>- Ugyan!.. Azt hiszed, nem próbáltam meg? Megigért mindent, de nem tartott meg
                  semmit.</p>
				<p>- Régebben nem volt ilyen.</p>
				<p>- Mig hivatala volt, nem. Ismerted, tisztességes ember volt, - különben nem lettem
                  volna a neje. Ki gondolta volna akkor, hogy ez lesz belőle! Mind ennek különben a
                  gróf az oka. Ha Ádám nem mondott volna le hivataláról és nem fogadja el a gróf
                  ajánlatát, még most is jóravaló ember lenne. Persze, a nagyobb fizetés, a
                  kényelmes élet! Ezek csábitották. Bár ne tette volna. Most azonban már mindegy; -
                  tegyen, a mit akar. Többé nem törődöm vele. Igaz, hogy ő se törődik velem, s ezt
                  jobban is szeretem, mintha komédiás volna, s engem is émelygős tettetésre
                  kényszeritene.</p>
				<p>- Miért nem váltok el?</p>
				<p>- Minek? Nem sokat alkalmatlankodunk egymásnak. Oh, kedvesem, ne hidd, hogy
                  érzelegni szoktunk, - felelte rideg, gunyos hangon az asszony, mely annyira
                  ellenkezett vonásainak meleg tonusával, s arczának öntudatos, üde szépségével. -
                  Gondoltam én a válásra is... nem tőled hallom először ezt a kérdést.. de ugyan
                  kérlek, hová mennék?</p>
				<p>- A család nem hagyna el.</p>
				<p>- A család, édes Fülöp! A család a tante. Az ő kezében van a gazdagság, - mi
                  többiek mindnyájan szegények vagyunk. Az egyetlen kivétel Julia, - reá azonban én
                  nem számithatok. Nem imádjuk egymást, - ismered a kettőnk között levő viszonyt,
                  talán még jobban, mint én magam. Ne beszéljünk erről Fülöp. Reá vagyok szorulva
                  erre az emberre, - nem tudok változtatni sorsomon, mig a sors maga nem változtat
                  rajta. Erre azonban egyelőre oly kevés a kilátás, hogy még a reménységet is
                  nevetnem kell.</p>
				<p>A szinpadon ezalatt megkezdték a második felvonást. Katalin elhallgatott, s
                  közelebb simult az ifjuhoz. - »Te vagy családunkban az egyetlen, a kihez őszintén
                  ragaszkodom« - sugta halkan. Fülöp tudta, hogy ez nem frázis. Katalin már
                  gyermekkorában is ragaszkodott hozzá, s a maga módja szerint mindenütt védelmére
                  kelt. Egy okkal több, hogy a maga elé tüzött feladatot még sulyosabbnak
                  tartsa.</p>
				<p>A felvonás végén felhangzó intenziv taps magához téritette. Ez a felvonás egészen
                  elveszett, - nem figyelt a zenére. A melódiák mintha nagy messzeségből érkeztek
                  volna hozzá, - alig vett észre belőlük egy-egy erősebb, sugárzóbb részt. -
                  »Megvárod a balletet is?« kérdezte szórakozottan.</p>
				<p>- Nem, felelte Katalin, s kihuzta kesztyüjéből a ruhatári számot. Én is csak az
                  opera kedvéért jöttem el, a Korrigán-t nem szeretem. Nagyon
                  monoton balletnek tartom. Megnézed?</p>
				<p>- Nem.</p>
				<p>- Akkor gyerünk, - inditványozta az asszony és előre ment. Az urak utat nyitottak
                  neki, s kedvtelve, kissé nagyon is pikáns tetszéssel nézték, mig soraik között
                  végig haladt. Fülöp mozdulatlan, hideg arczczal haladt utána, s nem vette észre,
                  hogy a Nemzeti Hiradó egyik előkelő munkatársa udvariasan
                  köszöntötte. - »No hiszen várj csak« - mormogta sértődve a gentleman, s beharapta
                  az ajkát. A Kritikai Szemle referense észrevette a
                  jelenetet, s elmosolyogta magát. »Neked is megadta az uj »csillag« - gondolta
                  kárörvendve. Ti énekeltetek hódoló himnuszokat, midőn feltünt, méltányos tehát,
                  hogy most egyétek is meg, a mit főztetek.«</p>
				<p>Fülöp kivette a ruhatárból Katalin köpenyét és fölsegitette reá.</p>
				<p>- Haza viszlek a bérkocsimon. - Jöjj, - menjünk együtt, - ajánlta az asszony, az
                  ifju karjába füzte karját.</p>
				<p>- Köszönöm. Nem megyek haza.</p>
				<p>- Igaz! Hiszen ma péntek van, s te nem szereted a tante jourjainak látogatóit.
                  Hová fogsz menni?</p>
				<p>- Még magam se tudom.</p>
				<p>- Jársz kávéházba?</p>
				<p>- Este ritkán.</p>
				<p>- És nappal is ritkán. Milyen korrekt ember vagy te Fülöp. Mindig ilyen voltál, -
                  mennyire boldog vagyok, hogy ugy lesz minden, a hogy előre megjósoltam! Emlékszel?
                  Büszke vagyok ám reá, hogy én voltam tehetségednek első, lelkes bámulója, s
                  ugyancsak összetűztem volna azzal, a ki jóslatom hitelességét kétségbe találta
                  volna vonni. Oh, nem is merték. S ime, jól jósoltam. Már is a hires emberek közé
                  tartozol. Beszélnek rólad, figyelnek rád, - mindenki sokat, igen sokat vár tőled,
                  Fülöp, s én biztosan tudom, hogy a hozzád füzött nagy várakozásnak meg is fogsz
                  felelni tudni. Bár a magam jövőjét is ily helyesen tudtam volna megjósolni... De
                  nézd csak, ha se kávéházba, se haza nem akarsz menni, - eljöhetnél hozzám. Ugy is
                  oly rég voltál nálam, hogy már emlékezni se igen lehet reá.</p>
				<p>Fülöp a véletlen akaratára gondolt, mely kezére akarja játszani a jó alkalmat.
                  Feltünés nélkül, egészen simán közelitheti meg czélját, - Katalin nem teheti fel
                  róla, hogy ő kereste a találkozást, mert azt ime ő maga akarja igy. Elhatározta
                  tehát, hogy az ajánlatot elfogadja.</p>
				<p>- Szivesen elmegyek, - felelte egyszerűen, s besegitette az asszonyt az előrobogó
                  bérkocsiba. Azután maga is beült. Katalin örvendve simogatta meg arczát. - »Nagyon
                  kedves vagy, hogy végre hozzám is eljösz. Eddig már körülbelül a lakásomat is
                  elfelejtetted. Nem volna csoda! Ugyan várj csak... oly rég volt...«</p>
				<p>- Egy éve sincs, - mondá az ifju.</p>
				<p>- Eltaláltad! A mult év februárjában egy izben a jégpályáról kisértél haza, s
                  ennek már több, mint egy éve. Hogy fut az idő! Azt hiszem, tegnap volt.</p>
				<p>A bérkocsi a kerepesi-ut egyik kétemeletes palotája előtt állott meg. A kocsis
                  leugrott a bakról és kinyitotta az ajtót.</p>
				<p>- Itt vagyunk, édes Filippóm!</p>
				<p>- Jó lesz, ha beburkolózol, Katalin, hideg van. - Fülöp lesegitette az asszonyt,
                  elküldte a kocsit és karját nyujtotta. Együtt haladtak föl a lépcsőkön az első
                  emeletre. Szeniczeiné itt előre sietett, bevezette az ifjut egy fehéren
                  kárpitozott, tágas terembe, melynek puha elegancziája, szőnyegeinek szine, a
                  butorok elrendezése, sőt még a csillár kovácsolt vas figurinói is Katalin
                  leánykori izlésének érzéki jellegét tükrözték vissza. Fülöp ismerte a lakást és
                  nem érezte magát benne otthonosan. Ma még kevésbbé, mint máskor.</p>
				<p>A szobaleány a baloldali kisebb, piros teremben is meggyujtotta a lámpát. A
                  kényelmes, vörös peluche butorok égni látszottak a lámpafényben, s ez a
                  fantasztikus világosság, melyet még a disztárgyak groteszk bősége, s a függönyök
                  keleties rendetlensége is fokozott, inkább vonzotta Fülöpöt, mint a nagy terem
                  csillogó fehérsége.</p>
				<p>Katalin ledobált magáról köpenyeget, csipkekendőt, blouset, mindent, a mi
                  fesztelen mozgásában akadályozta, s az ifjuhoz sietett.</p>
				<p>- Hol maradjunk, itt az égben, vagy az alvilágban? A piros szobát nevezem
                  alvilágnak. Válassz! Én inkább szeretem az alvilágot, mert az kellemesebb.
                  Remélem, éhes vagy? - kérdé enyelegve, mialatt bevezette Fülöpöt az
                  »alvilág«-ba.</p>
				<p>- Nem nagyon.</p>
				<p>- Mily kár! Kitünő pástétomot adhatok; vajat, sonkát, hideg halat, theát, bort, -
                  mit parancsolsz?</p>
				<p>- Egy csésze theát.</p>
				<p>- Amint akarod.</p>
				<p>Becsengette a szobaleányt és meghagyta neki, hogy vacsoráját ide hozzák és ne az
                  ebédlőbe. Azután felugrott, oda sietett az etagére-hez s egy csinos, selyem fedelü
                  dobozzal tért vissza, melynek felső aczéllapjára »Levelek« szó volt vésve. - Ezt a
                  dobozt - magyarázta mosolyogva az ifjunak, - házasságunk első évében férjem
                  ajándékozta nekem, nyilván azzal a naiv czélzattal, hogy leveleimet tartsam benne.
                  Mintha volna oly nő a világon, a ki leveleit ennyire nyilt és ismeretes helyen
                  rejtegesse! Egy alkalommal észrevettem, mily óvatosan kerülgeti az etagére-t,
                  melyen ez a semmiség állani szokott. Ahá! kiváncsi a tartalmára, ne zavarjuk.
                  Abban a téves hiszemben, hogy nem veszem észre, hirtelen kinyitotta a fedelet, s
                  oly csalódott, annyira savanyu arczkifejezéssel bocsátotta megint vissza, hogy
                  hangosan elnevettem magamat. Levelek helyett szivarokat és czigarettákat talált
                  benne. Itt vannak! Kitüntetésnek veszem, ha az alvilág ritka vendége nem utasitja
                  vissza czigarettáimat. Tessék, gyujts rá Fülöp, - tudom, hogy ezzel kegyeidbe
                  hizeleghetem magam, s most különösen nagy szükségem van reá, hogy jóindulatodat
                  valami uton-módon megnyerhessem.</p>
				<p>Fülöp megköszönte az engedélyt, meggyujtott egy papiros czigarettát s futólag a
                  hölgy arczára tekintett. Katalin ives szemöldöke egy pillanatra összébbhuzódott, s
                  homlokán megjelent egy könnyü, gyorsan elvesző felhő. Fülöp kelletlenül babrált a
                  czigaretten, - körülbelül tisztán látta, hogy a hölgy megérezte jövetelének
                  czélját, s ez némileg bosszantotta. Erre vall a jóindulat emlegetése is, a melyre
                  máskülönben nem volna semmi szükség. Álljon azonban bármiképp a dolog, akár sejti
                  Katalin a czélt, melyért meghivását elfogadta, akár nem, - most már itt van és
                  többé nem vonul vissza.</p>
				<p>A cseléd leányka ezalatt behozta egy széles, zománczos tálczán urnője
                  estelijét.</p>
				<p>Katalin közelebb tolta székét az asztalhoz, kiküldte a cselédet, s nagy élvezettel
                  hozzálátott.</p>
				<p>- Oly éhes vagyok, mint egy farkas. - szólt tréfásan mentegetődzve, - magadra
                  vess, ha minden elfogy, mig neked is eszedbe jut, hogy enni is kellene. Rumot,
                  vagy cognacot használsz a theához? Van cognac is. Férjem a könyvtár-szekrényben
                  rejtegeti az üvegeket, akár egy Pompónius. Elhozzam?</p>
				<p>- Köszönöm, nem. Inkább szeretem a rumot.</p>
				<p>- Én is. Láss hozzá, Fülöp és szivarozz, szivarozz! Nem szükséges, hogy figyelj
                  reám. Nehány hónap óta magam is hive igyekszem lenni a keleti szokásoknak, s
                  megtörténik, hogy két czigarettát is elfüstölök. Tegnap nagyon furcsa volt; jó,
                  hogy nem tudja senki. Képzeld csak, tegnap meggyujtottam egy ilyen vastag
                  imperialest is, de annyira elkábultam tőle, hogy még ma reggel is összerázkódtam,
                  ha ez a kétséges élvezet eszembe jutott. Elmondhatom azonban, hogy egyszer én is
                  hódoltam a férfias szokásoknak. Ugyan hát legalább kóstold meg ezt a halat! Azt
                  hiszem, izleni fog. Rendkivül ügyes szakácsném van.</p>
				<p>- Köszönöm, - nem vagyok éhes.</p>
				<p>- Én mindig éhes vagyok! különös ugy-e, hogy a nők többnyire éhesebbek szoktak
                  lenni, mint a férfiak? Ez is egy nevezetes különbség köztünk, de ti erre soha sem
                  figyeltek. Pedig nem ártana. A mi kitünő étvágyunk sok titkosnak látszó okot
                  megvilágitana, ha nyomozásaitokban nem volnátok annyira felületesek. Bocsánat,
                  kedves Fülöp, hogy ezt ily őszintén mondom a szemedbe, de igy van. Te is mindig
                  vagy a nagy stilü vonásokat, vagy a legfinomabb, tehát a legritkább érzelmi okokat
                  bonczolgatod, a helyett, hogy a közönséges, az egyszerü, a legegyszerübb okokat
                  keresnéd előbb és csak azután a többit. Ott van például az a te jeles hősöd a Sibillá-ban. Mondhatom, hogy sajátságos egy legény. Érdekes,
                  nem állitom az ellenkezőt, de nagyon, nagyon sajátságos.</p>
				<p>Fülöp kérdőleg tekintett a hölgyre; valjon mit akarhat? Nem valószinü, hogy ez a
                  kitérés véletlen.</p>
				<p>- Atyám poltron embernek tartja, - jegyezte meg óvatosan. Katalin mosolyogva
                  intett nemet a kezében tartott villával, melyre egy szeletke sült volt szurva.</p>
				<p>- Az kissé erős - mondá tiltakozva, - ennyit nem érdemel. Nem poltron, csak
                  önámitó, s ennél a jelzőnél meg is maradok, mert igazságos. Ez a te sajátságos
                  hősöd, a te akaratodból, a te atyai parancsodra azért nem akarja nőül venni
                  Sibilt, a hősnőt, mert meg akarja óvni az inmorálitástól. Ah, kedves Fülöp,
                  mennyire finom, mily érzékeny, mennyire légies indokolás ez! Ugyan csak meg kell
                  feszitnem minden figyelmemet, hogy megérthessem, s ha megértettem, - vissza kell
                  utasitanom, mert nem igaz. Igy legalább nem. Miért nem őszinte ez az ur akkor is,
                  ha beszél, hiszen elég őszinte volt, a midőn cselekedett? Miért nem mondja ki
                  nyiltan, hogy azért nem veszi nőül a hősnőt, mert az már egy másik férfiué volt -
                  semmiért másért, csak ezért és ezzel vége. Igy meg lehetne érteni a dolgot. De ez
                  a te érzékeny szivü legényed nem igy indokol, - hanem ráháritja a kérdést a nőre,
                  s azzal áll elő, hogy meg akarja óvni hölgyét az inmoralitástól, nem tartván
                  egészen tisztességesnek azt a nőt, a ki egy második férjnek is épp oly jó, épp oly
                  szerelmes hitvese tudna lenni, mint a milyen az elsőnek volt. Az istenért, de hát
                  ha igy gondolkozik, ha ily különös meggyőződésnek hódol, miért nem kerüli a nőt? A
                  te hősöd azt szavalja, hogy meg akarja óvni hölgyét a második férj személyében
                  lappangó erkölcsi gyöngeségtől, s a vége az, hogy a nő nem hitvese lesz, hanem a
                  szeretője. Valljuk be édes Fülöp, hogy ez a »megmentés« legalább is szokatlan.</p>
				<p>- Meg van a bünhődés is.</p>
				<p>- Oh igen! Hősöd főbelövi magát, - folytatta élénken az asszony. - Azt hiszitek,
                  hogy ezzel mindent kiegyenlitett. Mily borzasztó tévedés! Ilyenre csak ti férfiak
                  vagytok képesek, mert azzal ámitjátok magatokat, hogy ez inponál. Csak
                  elérzékenyit, édesem, csak elérzékenyit, talán ki is engesztel, de nem inponál és
                  nem egyenlit ki semmit.</p>
				<p>- Hősöm gyöngébb volt, mint a természet, - megbüntette magát érte. Egyebet nem
                  tehetett.</p>
				<p>- De hát ha igy van, - kérdezte ideges nevetéssel az asszony, - ha gyöngébb volt,
                  mint a természet, s azt hiszem, hogy nem csak ő, hanem mindenki gyöngébb, - miért
                  szálltok sikra a természet ellen? Miféle öröm rejlik abban, hogy minket -
                  közönséget - oly dolgokkal kinozzatok melyeknek kimenetele kétségtelen? - Hagyjuk
                  ezt, kedves Fülöp; föltettem magamban, hogy nézeteimet elhallgatom, s ime, nem
                  sikerült. Hiába! A természet, a természet... Fecsegők vagyunk, - ki tehet
                  róla...</p>
				<p>Katalin kényelmesen hátradőlt a kereveten, s mosolyogva tekintett az ifjura. -
                  »Megbántad, hogy elkisértél?« kérdezte előre hajolva.</p>
				<p>- Feleljek?</p>
				<p>- Várj még! Ha nincs ellenedre, felelek helyetted én. Ugy van, asszonyom, -
                  gondolod magadban elégedetlenül, - sajnálom hogy ide jöttem, mert nemcsak a maga
                  fecsegéseit kell meghallgatnom, hanem azt sem tudom elkezdeni, a miért
                  tulajdonképpen most itt ülök és minden öt perczben ujra meg kell gyujtanom kialvó
                  szivaromat.</p>
				<p>Fülöp elfogadta a kihivást. Az asszony nem akar kitérni a magyarázatok elől, -
                  inkább ő maga nyujtja kezébe a fegyvert: itt van, támadj meg. Igy legalább
                  hamarabb tulesik rajta, s ez is nyereség.</p>
				<p>- Igazad van Katalin, - mondá kiméletes de határozott hangon, - beszélnem kell
                  veled, s nem tudom, hogy elég magyarázat-e arra, a mit mondani fogok, az a rokoni
                  viszony, mely hozzád kapcsol.</p>
				<p>- Nem elég.</p>
				<p>- Akkor sajnálom...</p>
				<p>- És meghátrálsz?</p>
				<p>- Igen.</p>
				<p>- Rosszul teszed, - felelte idegesen az asszony és fölnevetett, - erősebb jogra
                  támaszkodhatol, mint a rokoni viszony. Rokonság! Clermontné is rokonom, Boronkai
                  Szera is, ez a kis kigyó... Ah, hiszen nem haragszom rá, csak bosszant egy
                  kicsit... Hallgass reám Fülöp, - folytatta minden átmenet nélkül elkomolyodva az
                  asszony, s elhagyva helyét, közelebb huzódott az ifjuhoz; - mig egészen fiatalok,
                  félig gyermekek voltunk, addig nem volt nap, hogy ne érintkeztünk volna. Az egész
                  család tudta, mennyire vonzódom hozzád, - nem csináltam és nem csinálok belőle
                  titkot. Ha vagyonos leány lettem volna, a tantika minden habozás nélkül megengedte
                  volna nekem, hogy egészen megnyerjelek. Megtehettem volna... nem vagyok önhitt, ha
                  igy beszélek... ugy-e nem? Most már szabad igy beszélnem, hisz akkoriban is
                  beláttam már, hogy nem lehetnék veled sokáig boldog. Idősebb vagyok, mint te; négy
                  évvel most, huszszal tiz év mulva. Ez az arány, s ezt én be tudtam látni. A
                  tantika nem gondolt reá, - én igen. Ez az igazság. Mióta férjhez mentem, régi
                  szivélyes viszonyunk, egymáshoz való bizalmas barátságunk egyszerre megakadt. Te
                  ideálokért lelkesedtél, alig éltél közöttünk a földön, - én elvesztettem összes
                  ideáljaimat, s belesülyedtem a prózába, házas életem egyhangu, szintelen
                  zsombákjai közé, hol csak igen ritkán villan föl lidérczfény gyanánt egy-egy
                  pillanatra egyik vagy másik kedves leányi álmom... Az, a ki most itt melletted ül,
                  egészen más teremtés, mint a régi volt. Leánykorom és asszonynyá válásom ideje
                  között megmérhetetlen messzeségek vannak. Én már csak előre haladhatok, vissza
                  soha nem volnék képes többé régi énemet megtalálni, miért gyötörném tehát magamat
                  ily szomoru kisérlettel? Lásd, lásd, édes Fülöp... Ki gondolta volna akkor, midőn
                  együtt üldögéltünk boldogult szüleim házában, az első szoba ódon, oroszlán fejes
                  kerevetén, s te annyi türelemmel javitgattad irkámban a franczia feladatot, hogy
                  el fog jönni az idő, midőn nem fogunk többé tudomást venni egymásról, s ha
                  véletlenül együtt leszünk is, mint most, nem fogod egykori lényemet megtalálni,
                  mert egyetlen ismeretes, régi vonásomat sem tarthattam meg!</p>
				<p>Fülöp némán hallgatta a hölgyet, s érezte, hogy igazat mond. Megindulás nélkül,
                  egyszerű, mesélő hangon igyekszik megmagyarázni azt a mélységet, melybe
                  belebukott. S igaza van abban is, hogy nem ismer rá. Arcza, alakja, hangja a régi,
                  - a hang árnyalatai azonban idegenek, s szemeinek daczos villanása egyáltalában
                  nem vall bűnbánatra.</p>
				<p>- Tudod, miért jöttem, - szólt nyugodtan, - és nincs mondani valód?</p>
				<p>- Mi lehetne?</p>
				<p>- Nem is véded magadat?</p>
				<p>- Ugyan kinek a kedvéért? kérdezte hirtelen a nő. Számitottam reá, hogy egyszer
                  föl fogja vetni valamelyitek ezt a kérdést. Megvallom, eleinte féltem tőle. Nem
                  tőletek: a férjem miatt. Mint minden nyomorult ember, ő is csak a látszatra
                  kényes. Nem törődik velem, mig a látszat nincs megsértve, de meg tudna engem ölni,
                  ha mások is megtudnák, a mit ő sejt, de elhallgat, mert senki se tud róla semmi
                  bizonyost, még ő maga sem.</p>
				<p>Fülöp elfojtotta hirtelen támadó fölháborodását a czinizmus ily nyilt
                  megnyilatkozása fölött. - »Férjed tehát nem tudja...« mondotta félrenézve.</p>
				<p>- Talán...</p>
				<p>- S ha megtudja, mit fogsz csinálni?</p>
				<p>- Itt hagyom.</p>
				<p>- Mért nem most, - miért csak akkor?</p>
				<p>- Most még nincs reá szükség.</p>
				<p>- S azt hiszed, hogy Braniczki...</p>
				<p>- Ej, mit gondolok én Braniczkival! felelte indulatosan az asszony. Azt hiszed,
                  hogy köt valami ehez az emberhez? Semmi, semmi! Tudom, hogy mit gondol rólam, s ő
                  is tudja, hogy megvetem, csak ugy őt, mint férjemet. Egyformák! Megérdemlik
                  egymást, s megérdemelnek engem is. Gyönyörü triász ez a mienk, - egy olyan férj,
                  mint Ádám, egy olyan jó barát mint a gróf s egy olyan asszony mint én. Szerencsét
                  kivánhatunk egymásnak, lámpással sem lehetne egymáshoz illőbb társaságot
                  összekeresni, mint mi hárman. Halálra kaczagom magamat rajta, ha néha eszembe jut!
                  Oh, kérlek... nem voltam válogatós. Braniczki hódolata nem hizeleghetett
                  hiuságomnak. Tartózkodásával se nyert meg, melyet ismeretségünk elején tanusitott;
                  nem lehetett panaszom reá, kifogástalanul viselte magát. A mivel megnyert, az csak
                  a pénz.</p>
				<p>- Katalin! kiáltotta utálattal a férfi.</p>
				<p>Az asszony emelt fővel, lázas ajakkal, hideg mosolylyal tekintett reá. Csupa
                  lehetetlen ellentét, s mégis oly biztos harmóniájával az öntudatnak, mely
                  egyszerre lehütötte Fülöp ingerültségét.</p>
				<p>- Csendesen barátom, csendesen, - mondá rövid hallgatás után az asszony, - ezt meg
                  is kell érteni, mielőtt elitélnél. Ne értsük félre egymást, - nem akarom védeni a
                  dolgot, csak magyarázni, hogy megértsd. Nőül mentem Adámhoz, mert akkor még
                  tisztességes ember volt, a nélkül hogy szerettem volna. Tetszett, de nem
                  szerettem. Száz házasság közül ilyen mostanában legalább nyolczvan. Férjem
                  családja egykor a leggazdagabb bihari családok közé tartozott, hozzá volt szokva a
                  fényhez, a költekezéshez, szóval minden kényelemhez, a mi a vagyonnal jár.
                  Adósságainak kifizetése után alig maradt hozományomból annyi, hogy egy évig
                  pazarolhassunk, én talán még esztelenebbül, mint ő. Az emberek az mondták, hogy én
                  teszem őt tönkre. Hallottam és nem boszantott. Elhallgattam. Higyjék, a mit
                  akarnak. Egy szép reggelen aztán arra ébredtünk, hogy nincs semmink; férjem évi
                  fizetését addig egy hónap alatt elköltöttük, arra tehát nem támaszkodhattunk.
                  Elkövetkezett az adósságcsinálás ideje, azután beállt a szükség, a megaláztatás, a
                  folytonos árverezésre való kilátás... Milyen idő volt ez!... még most is
                  borzadálylyal gondolok reá. Számot vetettem tehát magammal, mit veszthetek? Kiért
                  vagyok jó, kiért nem szabad rosznak lennem? S rájöttem, hogy nem veszthetek
                  semmit, mert nincs kit megtartanom, a sok rettegést, s a hitelezők zaklatását
                  pedig már megelégeltem.</p>
				<p>- Miért nem fordultál a tantehoz?</p>
				<p>- Egyszer megtettem.</p>
				<p>- Mit felelt?</p>
				<p>- Segitett rajtam, de ez kevés volt; másodszor már nem volt bátorságom, a
                  kényelemről pedig nem tudok lemondani. Szeretem a pompát, az ékszereket, a szép
                  öltözéket, mindent, a mi szórakoztat. Ne igyekezz engem se lebeszélni, se
                  megmenteni. Egy boldogtalannal több, vagy kevesebb, - ki tart efféle semmiséget
                  számon?</p>
				<p>Fülöp közbevágott.</p>
				<p>- És mégis szakitanod kell azzal az emberrel, - mondotta hevesen, - Katalin, az
                  égre! ennyire sülyedni, mint te...</p>
				<p>- Sajnálsz?</p>
				<p>- Nem, mert nem akarsz megjavulni.</p>
				<p>- Senki sem kivánja tőlem. Férjemet ne emlitsd! Ő a legutolsó.</p>
				<p>- Mi kivánjuk.</p>
				<p>- Kicsoda? kérdezte szemrehányó, epés hangon a hölgy. A család? A tante,
                  Clermontné, atyád, vagy te? Melyik?</p>
				<p>- Én, - felelte az ifju.</p>
				<p>- Könnyen beszélsz, - intett fejének gyönge bólintásával az asszony, s Fülöpre
                  emelte tekintetét. Bizonyára azt gondoltad magadban, hogy meg fogsz menteni egy
                  elveszett lelket a menyországnak. Talán egy kis részvét is befolyásolt, - ne
                  mondj ellent, ha máskép van is, - jól esik, ha hihetek benne. Szép szándék, - reád
                  vall, csak azzal nem vagy tisztában, hogy miképpen képzeled ezt a megmentést? Azt
                  tanácsolod, hogy szakitsak Braniczkival. Jó tanács, de mit változtat a dolgon?
                  Semmit. Kérlek, ne szakits félbe! Tudom, hogy oly szörnyüségeket beszélek, melyek
                  tökéletesen elhidegitenek tőlem, de mindent meg kell neked mondanom, mindent...
                  mindent ugy, a mint van... mert azzal a nemes szándékkal jöttél hozzám, hogy
                  megments. Tudnod kell tehát mindent szépités és leplezgetés nélkül. Istenem,
                  hiszen el is tagadhattam volna, s te sohasem jöhettél volna reá, hogy
                  megcsaltalak. Szerafin meglátott, midőn beléptem Braniczki palotájába, ez azonban
                  csak gyanura elég, bizonyitásra nem. Te is megjelensz Clermontnénál, azért én még
                  se gyanusitom őt azzal, hogy veled viszonya van. Nagyon furcsa lenne, ha
                  találkoznék oly ostoba ember, ki azért, mert innen esetleg kimenni lát, bizonyosra
                  állitsa, hogy kedvesem vagy. Ha szakitanék is Braniczkival, nem nyernék
                  semmit.</p>
				<p>Félév mulva ott állanék megint, a hol két év előtt; férjemre nem számithatok, mert
                  elveszett ember, a ki soha ebben az életben többé nem állhat talpra. Igy nem
                  vagyok utjában senkinek, nem ártok, csak magamnak, - a ti neveteket nem viselem, s
                  ha jónak látjátok, szakitsatok meg velem minden érintkezést.</p>
				<p>Felindulás nélkül, egykedvüen ejtette ki e szavakat, mintha nem magáról, hanem egy
                  közönyös harmadik személyről lett volna szó. Fülöpöt ez még inkább megerősitette
                  abban a hitében, hogy a hölgy nem őszinte, s mindaz, a mit mond, azzal a
                  számitással van kigondolva, hogy zavarba hozza, dilemmába csalja, s ezzel
                  mindenkorra visszariassza egy második kisérlettől. - »Iménti megjegyzésed, -
                  felelte lassu hangon, s kezébe vette az asszony kezét, - egészen helyes volt,
                  Katalin, valóban nehéz rád ismerni. De én még sem mondok le a reményről«...</p>
				<p>- Ugyan ne bántsd! vágott szavába az asszony, s lehunyta mosolyogva, bágyadtan a
                  szemét. Miért akarsz engem mindenáron megmenteni? Hagyjatok elveszni igy... Mit
                  nyernétek velem? Azt hiszitek talán, hogy még becsülni tudnám valaha magamat? Nem,
                  nem! Ily mélyre még nem sülyedtem...</p>
				<p>- Szakitanod kell azzal az emberrel -</p>
				<p>- Megteszem, ha akarod.</p>
				<p>- Igérd meg, - unszolta Fülöp, - és én hinni fogom.</p>
				<p>- Igérem, - felelte a hölgy, s gyorsan kinyitotta a szemét. Egy pillanatig merőn
                  az ifjura függesztette tekintetét, azután igy szólt: - Ezzel azonban még nincsen
                  vége. Elkergetem azt az embert, ha jön, de el fogok válni férjemtől is. Egy
                  föltétel alatt, ha ugyan helyén van itt, hogy a bünös szabjon feltételeket egy ily
                  szigoru birónak mint te vagy.</p>
				<p>- Mindent megteszek, a mit kivánni fogsz.</p>
				<p>- Milyen jó vagy! Nos, várj, megmondom - folytatta szelid gunynyal az asszony, s
                  meggyujtott egy gyufát.. előbb azonban gyujtsd meg a szivarodat, megint nem ég.
                  Hallgass ide, édes Fülöp, - megteszem a mit kivánsz, elhagyom férjemet is, de csak
                  ugy, ha befejezed a lélekmentés müvét és beleegyezel, hogy a társaság pletykája
                  ellen nálad keressek oltalmat. Jó lesz igy?</p>
				<p>- Nem értelek, Katalin, - tréfa ez?</p>
				<p>Az asszony fölnevetett.</p>
				<p>- Az! Nagyon! Lásd, milyen egyszerü? Tréfa... valóban semmi más, csak egy kis
                  tréfa. Te is orvos vagy, Fülöp, de te sem veszed be az orvosságot, a mit rendelsz.
                  Meg akarsz menteni, de csak ugy, ha ez semmi áldozattal nem jár. Mihelyt arról van
                  szó, hogy igazán megments és szembe is szállj érettem az
                  emberekkel, az előitélettel, a vétekkel, mely az enyém, s a tisztasággal a mely a
                  tied, - meghátrálsz és megütközve, majdnem elhalaványodva mondod: tréfa ez
                  Katalin, nem értelek...</p>
				<p>Elhagyta helyét, s lesimitotta mellén öltözékének puha ránczait, melyek kék és
                  ibolya szinben csillogtak a lámpafényben. Magas, telt alakja, melytől nem lehetett
                  elvitatni a nőies kellemet, még tökéletesebbnek tetszett a könnyü házi
                  pongyolában, mely tagjainak szépségéből nem rejtett el semmit. - »Bizony igy édes
                  Fülöp, - folytatta most már enyelegve, s a karosszékre támaszkodva hintázni kezdte
                  magát, - te sem vállalkozol a mentő rév szerepére, mást sem fogsz találni, a ki e
                  nehéz föladatot elvállalja. Ne törődj tehát velem, ez lesz a legegyszerübb.
                  Tanácsot néha-néha én is tudok magamnak adni. De mit ér az? Ki hallgat azokra a
                  bizonyos jó tanácsokra? S végre is nem tudtok semmit. A mit az a kis kigyó
                  fecsegett, az lehet igaz is, hazugság is. Gyanusitani könnyü.«</p>
				<p>- Ott voltál, - láttak... mormogta az ifju.</p>
				<p>- Te is megjelensz Clermontnénál.</p>
				<p>- Az más!</p>
				<p>- Miért volna más? Annyi joggal, mint a mennyivel ti gyanakodtok reám, - föltéve,
                  ha nem vallottam volna be neked a magam jó szántából a valóságot, én is
                  gyanakodhatnék reád. Igaz, megtettem, - a tantenak is beszéltem róla, de ezt csak
                  azért tettem, mert nem akarom, hogy nőül vedd Juliát, s ezzel ugyanoly nyomorba
                  kerülj, mint én. Ej, hát legyen ugy! Irigykedtem is reá, - ez az igazság. Nem
                  tagadom, gondoljatok rólam, a mit tetszik. Gyülölöm ezt az »angyal arczu«
                  teremtést, mert boldogabb, mint én. Szeret téged és te is szereted őt.</p>
				<p>- Mit beszélsz....</p>
				<p>- S ha ugy volna is? Ne nézz ily felháborodva reám. Nincs ebben semmi különös, -
                  oly érthető és természetes az egész, hogy még csak nem is érdekes. Egykor
                  mimosának hivtunk, s te magad mondod a Sibilládban, hogy már az ó-kor énekesei is
                  méltán nevezték a szerelmet »érlelő nap«-nak. Ah, édes Fülöp, nincs oly érzékeny
                  mimosa ezen a földön, mely ki ne nyissa kelyhét, ha e nap érlelő csókját szirmai
                  megérezik! Majd meglátod... Meg fogod tagadni te is, hogy igazad van. A szerelmet
                  csak a dicsőség után való beteges vágy fojthatja el, egyéb semmi. Ezt is te mondod
                  s mi szegény teremtések egyelőre ebben is kételkedünk.</p>
				<p>Hagyjuk ezt Fülöp. Köszönöm, hogy gondoltál reám, - arról az utról azonban, melyen
                  én haladok, csak ugy van visszatérés -</p>
				<p>- Ha a nő becsületes! felelte élesen az ifju és szintén elhagyta helyét. Az
                  asszony száraz mosolylyal hallgatta ezt a kifakadást, s közelebb lépett távozni
                  készülő vendégéhez. Gyöngéden vállára tette a kezét, s igy szólt:</p>
				<p>- Megérdemelnék egy kis kiméletet, - őszintén meggyóntam mindent, s ez még a
                  gyilkos iránt is enyhébbé szokta változtatni birája hangulatát. Sokkal gyorsabban
                  haladok a megsemmisülés felé, semhogy jó tanácsokkal meg tudnátok zuhanásomban
                  állitani... De én várni fogok rád, Fülöp. Hátha meg tudsz még menteni engem... Ki
                  tudja.... neked minden sikerül, még az is, a mi lehetetlenségnek látszik. Ha tehát
                  egyszer komolyan elhatározod, hogy végre akarod hajtani lelkem megmentésének
                  művét, jöjj el ismét hozzám, és én a te oldalodon, a te oltalmad alatt, szerelmed
                  gyönyörében megtisztulva azzá leszek, a mivé alkotni fogsz. Tekints reám... Nos?
                  Hát várjunk... várjunk...</p>
			</div>
			<div type="chapter">
				<head>NYOLCZADIK FEJEZET.</head>
				<p>Feliczia tante szalónjának rendes vendégei tizenegy órakor még együtt voltak. A nagy
               csillár alatt, mely az ünnepélyes benyomást keltő nagy termet nem tudta annyira
               megvilágitani, hogy antik, művészi értékü faragványai egész szépségökben
               érvényesülhettek volna, Münszter vitatkozott egy nyugalmazott legfőbb itélőszéki
               tekintéllyel, kit a miniszterrel való heves összekoczczanása kényszeritett magas
               tisztségének elhagyására. Az öreg ur frackjának gomblyukában ott fénylett az
               elmaradhatatlan rendjel, melyet minden egyes alkalommal föl szokott tüzni, ha
               megsejtette, hogy egykori iskolatársával, egy európai hirű egyetemi orvos
               professzorral is találkozni fog.</p>
				<p>Az urak egy része a dohányzóba vonult. Egy bizalmasabb grupp, mely a tante köré
               csoportosult, minden ékesszólását harczba vitte, hogy a társaság élczelődésének
               türelmes czéltábláját, az öreg Wolff ezredest maradásra birja. Az öreg ur azonban
               már szabadkozott. Gömbölyű, jól táplált alakja, eleven mozdulatai, harsogó kaczaja,
               melyet a negyedik teremben is meg lehetett hallani, s megjegyzéseinek néha tulságosan
               is őszinte pointejei nélkülözhetetlenek voltak ebben a társaságban, mely feszesség
               dolgában bármely osztrák szalónnal bizvást versenyre kelhetett volna. Feliczia tante
               szalónjában a szivélyes magyar temperamentumnak alig volt némi nyoma. A társaság,
               melynek férfi tagjai tulnyomó számban az államhivatalok szikkadt levegőjében
               vesztették el nemcsak tagjaiknak, hanem szellemüknek ruganyosságát is, egy pillanatig
               sem volt képes megfeledkezni azokról a megkülönböztető vonásokról, melyek a jogászt
               az orvostól, ezt a katonától és a köztisztviselőtől elválasztották. Valamennyien
               saját tengelyük körül forogtak, az egymáshoz való simulás legcsekélyebb kisérlete
               nélkül. Wolff ezredes, a maga éppen nem katonára valló fesztelenségével és a verizmus
               apostoli hivatása mellett harczoló méltóságos tanácsosné, Fülöp kellemetlen
               »kollégá«-ja, valóságos oázisok voltak az udvarias tartózkodás e jócskán egyhangu
               birodalmában, mely szembeszökő tiltakozást fejezett ki a beskatulyázási rendszer
               hiveinek törekvése ellen.</p>
				<p>Clermontné egy fiatal, halavány arczu, szemüveges titkárral beszélgetett, s a tante
               udvarából kiválva a jobb oldali sarokablaknál foglalt helyet. Egyszerü, habos
               battiszt öltözéke szorosan simult nyakához, s nehány könnyü ránczczal folyt alá
               nyulánk termetén. A füleiben csillogó finom opálokon kivül semmi más ékszert nem
               viselt.</p>
				<p>A társaság hozzá volt szokva, hogy a fiatal özvegy, kihez mindnyájan szeretettel és
               azzal az ösztönszerü tisztelettel közeledtek, mely annyira erőssé és büszkévé szokta
               tenni a nőt, észrevétlenül vonuljon vissza a maga lakosztályába. A gömbölyü Wolff
               ezredes tehát majdnem boszusan sugta a méltóságos tanácsosnénak, hogy a halavány
               arczu, szemüveges gentleman bizonyára utjában van a ház »szőke tündérének.« Ő nagyon
               szivesen magára vállalná a bomba szerepét, de szerencsétlenségre, nem ismeri
               közelebbről azt a rövidlátó urat.</p>
				<p>- Ne gunyolódjék, ezredes, a miniszterium kitünő reményeivel, - felelte nevetve a
               tanácsosné s annyi nyiltsággal fintoritotta el orrát, hogy az öreg ur is elnevette
               magát, s karját ajánlotta a hölgynek. Tiz perczig még marad. Ne mondhassák, hogy a
               győzedelmes hadsereg menekül leghamarabb.</p>
				<p>- Ki az a fiatal ember?</p>
				<p>- Zentelki Kázmérnak hivják; titkár a férjem alatt. Kitűnő tehetség, ah!.. azok a
               kitünő miniszteriális tehetségek... folytatta csipős gunynyal, fitymálva a hölgy.
               Nézze meg, kérem jól. Milyen száraz, vékony, halavány »jelenség.« Sohasem mosolyog.
               Senkinek nem udvarol. Pontos, mint egy chronometer. Nyolczkor nyit, nyolczkor csuk.
               Meghajlik fölebbvalói, kiegyenesedik alantasai előtt. Igazi mintája a nagyreményü
               tisztviselői fajnak. Zentelki Kázmér? Mmh... ja so... Zentelki tehetséges, komoly,
               megbizható ember, sokra viszi. Ezt hallja mindenkitől, s végre ő maga is elhiszi
               szegény üres fejecske, hogy valóban tehetséges. Annyira meguntam már ezeket a
               majmokat, hogy rögtön elálmosodom, ha egyik vagy másik véletlenül utamba kerül.</p>
				<p>Az ezredes harsogó kaczaja a dohányzóban üldögélő kalabriász kompániát is
               felvillanyozta. - »Nagyszerü ember« - vélte egy athléta termetü honvéd őrnagy,
               miközben ujra osztott. - »Kivel nyájaskodik?« - »A tanácsosnét vezényeli karján, -
               pompásan illenek egymáshoz. Az egész társaság figyelmét magukra vonták.« - »Hálásak
               lehetnek érte,« mormogta maga elé elfojtott ásitással egy feltünően intelligens
               arczu, fehér szegfüvel felfegyverzett fiatal ember, s tovább gibiczelt az őrnagynak.
               Pontban tizenkét órakor ezt fogja fülébe sugni: »Ferencz, abschlag«. Erre a szóra az
               őrnagy kijátsza kártyáit, elbucsuzik, s negyedóra mulva már az »Abbazia« kávéház
               valamelyik asztala mellett szivarozgatnak együtt a rendes piccolo kapucziner
               mellett.</p>
				<p>Clermontné türelmesen hallgatta a titkár ur megjegyzéseit, melyekből ezuttal is
               kitünt, hogy a Sibilla irója a miniszteri bureauk ifjusága
               előtt sem örvend tulságos népszerüségnek. Zentelki óvatosan ugyan, de elég érthetően
               fejezte ki magát. Szerinte mindaz, a mi Fülöp munkájában figyelmet érdemel, egyetlen
               szóval is kifejezhető, s ez a friseség. A szinházi közönség a maga nagy tömegében sok
               rokon vonást árul el a gyermekkel, mely a fris kenyeret, a fris játékot, a fris
               játszótársat ritkán utasitja vissza. Ez volt az eset Fülöp drámájának premiérején is.
               - »Mi érettebb férfiak, jegyezte meg nyomatékkal a titkár, - kiket az élet minden nap
               arra int, hogy komoly szemmel tekintsünk a komoly dolgokra, hozzá szoktunk a
               figyelemhez. Higyje el nekem, asszonyom, én behatóan megfigyeltem a hatást, melyet a
               mű a közönségre gyakorolt és elmondhatom, hogy semmi se kötötte le az érdeklődést,
               csak a friseség, a hang üdesége, s a kiváncsiság természetes ingere, mely a szerző
               személye iránt okvetlen meg szokott nyilatkozni, ha oly szép és előkelő fiatal
               ember, mint a mi barátunk.«</p>
				<p>- A siker állandó maradt, s ez megczáfolja önt, - mondá fejét rázva az özvegy.</p>
				<p>- A mű levegőjének és hangjának frisesége nem változott, asszonyom. E kiváló előnyök
               kedveért a néző kivételesen megbocsátja a tendencziát, melyet mi, közönség, sohasem
               fogadhatunk el, mert természetellenesnek tartjuk. - Zentelki összevonta szemöldökét,
               s szokásos sötét tekintetével nézett egy pillanatig maga elé. - Megnézzük, nem
               tagadom másodszor is a darabot, folytatta némi gunynyal, de nem kizárólag magáért a
               darabért, melynek thézisén komoly ember legfölebb csak mosolyoghat, hanem megnézzük
               azért, mert egy kitünő előadás mindig gyönyörüség. Jászai Mari asszony talentumának
               fénye mindnyájunknak őszinte élvezetet szerez, s szivesen megnézzük szerepeikben a
               többi müvésznőket is. Ez a magyarázata, hogy a mű előadásaira a parterre többnyire
               meg szokott telni.</p>
				<p>Wolff ezredes karján a tanácsosné lépett most a titkár ur elé, s barátságos biztató
               mosolylyal üdvözölve Clermontnét, a titkár karjába füzte karját.</p>
				<p>- Jó éjt ezredes! intett az öreg urnak, megengedjük, hogy haza vezényelje magát.</p>
				<p>- Kezeit csókolom! Meglesz.</p>
				<p>- Jöjjön Zentelki, jöjjön! S a tanácsosné ő méltósága magával vonszolta a hódoló
               mosollyal szolgálatkésznek mutatkozó tehetséges tisztviselőt. Alig engedett neki
               annyi időt, hogy az őrnagy előtt mélyen meghajtsa magát. Két percz mulva már a terem
               tulsó sarkában álló gyönyörü pálmák alatt ültek egy kereveten.</p>
				<p>- Remek ötlet; hallatlanul ügyes asszony! vélte katonás tulzással az öreg ezredes, s
               szivélyesen kezet szoritott Clermontnéval.</p>
				<p>- Elhagy minket, ezredes ur?</p>
				<p>- Szivem még marasztal, gyermekem, hetvenkét évem azonban már megtagadja a
               szolgálatot. Isten önnel, megyek és elbucsuzom.</p>
				<p>Az ősz katona Feliczia tante udvarához sietett, melynek pár percz óta Münszter
               daliás, férfias alakja volt a központja. A miniszter parlamenti vereségéről beszélt,
               s ezzel az egész társaságban feltünést keltett. A jól fegyelmezett hivatalnoki
               szivek megrezzentek, csak a méltóságos irónő szólt át éles hangon a titkár ur mellől:
               - »Igaza van, Münszter, a miniszter annyi szamárságot hordott össze, a mennyit még
               egy tanfelügyelőtől egy kataszteri igazgatótól, sőt még egy királyi tanácsos
               polgármestertől is rosz néven vennék. Eleget biztattam férjemet, hogy vágja le ő is -
               elég sok hizelgő vezérczikket irt, mig stréberkedett - valamelyik tisztességes,
               szókimondó ujságban, ezt a gyáva embert azonban most már korbácscsal sem lehet
               igazmondásra birni.«</p>
				<p>A társaság diszkrét mosolylyal fogadta a szabadelvű hölgy hasonló erélyes kitöréseit,
               de nem reagált senki. Ugy vették, mintha semmi sem történt volna.</p>
				<p>Clermontné ezalatt átment az ebédlőn, kilépett észrevétlenül a folyosóra, s besietett
               a maga lakosztályába. Szalonjának halványsárga elegáns bútorai és apró disztárgyai
               között, melyekhez egy-egy kedves emlék fűzte a multból, végre levethette azt az
               álarczot, melyet egész este hordania kellett. Egyedül akart maradni, s ezért még
               komornáját sem csengette be. Maga gyujtotta meg a massiv bronz gyertyatartóban levő
               gyertyákat, s a legnagyobb erőfeszitéssel igyekezett rendbe szedni gondolatait,
               melyek már a tante szalonjában izgatott nyugtalansággal töltötték el. Magának se
               merte bevallani, hogy mi az, a mi ily szokatlanul nyugtalanitja. Szerafin látogatását
               Fülöpnél egy pillanatra sem volt képes elfelejteni, igaz, hogy azóta már több hét is
               elmult és mégis... mindig arra a látogatásra gondolt... »Mi történik velem?«
               kérdezte magától majdnem ijedten, s ismét megjelent arczán az a szemérmes vérszin,
               mely oly kedvessé tudta varázsolni vonásainak nőies finomságát. Eleinte küzdött a
               szivében megfogamzó gyanu ellen, s lehetetlennek tartotta, hogy oly ember, mint
               Fülöp, bármily természetű inkorrektséget követhessen el. Maga elé idézte szavait,
               meggyőződését, magatartását, számot vetett minden aprósággal, mely gyanuját esetleg
               megerősithette volna, de nem talált semmit, a mit támpontul használhatna. S ma mégis
               egész este az a kinzó sejtelem bántotta, hogy Fülöp valószinűleg azért van egy idő
               óta sokkal gyakrabban távol a háztól, mint azelőtt, mert Boronkaiékhoz jár. Lehet,
               hogy ma este is ott volt. Vagy ott, vagy Katalinnál. Föltette magának sokszor a
               kérdést, hogy miért bántja ez, hisz semmi sem köti az ifjúhoz, ellenkezőleg, a három
               év óta tartó idegenkedés nem engedett föl, érintkezésük ma is csak szivélyes és
               udvarias. S megadta magának a választ is: igaz, nem köti hozzá semmi. Fülöp szabad és
               független, oda megy, a hová akar, s úgy cselekszik, a mint legjobbnak látja. Ha
               talán megtetszett neki Szera, miért izgatja ez őt, a ki az ifjú szivéből örökre ki
               van zárva? Gondolnia sem szabad reá, hogy valaha bizalmasabb viszonyba léphessen
               vele, - s nyilván Fülöp se gondol erre a lehetőségre, mert ezzel azt az egész
               hitvallást, melyet a Sibillá-ban ékesszólásának minden
               erélyével, drámairó tehetségének egész tüzes áradásával fölépitett, egy csapással
               döntené romba. Nevetségessé válna önmaga előtt, s ez sokkal elviselhetlenebb, mintha
               a társaság kárörvendő gunyjával kellene szembe szállnia. Ezt le tudná győzni,
               önmagát alig. Az önbecsülésen ejtett csorba megsérti egyuttal az önbizalmat és
               súlyos teher gyanánt nehezedik az ambiczió szárnyalására is. Föltehető e, hogy ily
               veszélynek, mely pályafutásának irányát egyszerre eldöntené, Fülöp valaha kitehesse
               magát? Bizonyára nem.</p>
				<p>Szera alakja rohamosan nyomult előtérbe. Volt egy időszak, november és deczember
               hónapokban, midőn titokban gyakrabban foglalkozott azzal a föltevéssel, hogy Fülöp
               talán komolyabban érdeklődik kis barátnője, Petrovics Ilka iránt, a kit tréfásan az ő
               holdjának nevezett el. Az utóbbi két hónap eseményei e titkos föltevést azonban
               tökéletesen megczáfolták. A dolog annyira valószinűtlen volt, hogy maga Feliczia
               tante sem gondolt reá, jóllehet februárban, midőn az öreg Petrovics kölcsönét igénybe
               vette, közelebbről is megismerkedett a leánykával.</p>
				<p>Clermontnénak tudomása volt Petrovics második látogatásáról is, mely február vége
               felé történt. A tante elejtett szavaiból megsejtette, hogy Petrovics másodizben
               kizárólag leánya miatt kereste fel a tanteot, attól tartva, hogy Fülöp szivélyessége
               és tréfás enyelgése a jégpályán, melegebb indulatból fakad, s ez gyermekére esetleg
               végzetes következményekkel fog járni. A tante egy izben fölemlitette az öreg ember
               aggodalmát Fülöpnek is, s a dolog ezzel be volt fejezve. Az ifju azóta mindössze
               egyszer találkozott a leánykával, s akkor oly kimért udvariassággal váltott vele
               néhány közönyös szót, hogy a szegény gyermek meglepetve, zavartan, egy szép kis bünös
               félénkségével tekintett rá. »Mivel bánthattam meg?« kérdezte Fülöp távozása után, s
               elfogultan sütötte le szemeit. »Semmivel kedvesem, - felelte a fiatal asszony, s
               gyöngéden megsimogatta a leányka bánatos arczát, - azt hiszem, rosz kedve van, s
               ilyenkor nagyon hasonlit egy jégdarabhoz.« - Szerafin egészen más. Tartózkodás
               nélkül, nyilt bizalmassággal beszélget az ifjuval, - gondtalan felületes, sok
               tekintetben könnyelmü lényében van bizonyos szeretetre méltó báj, mely ritkán szokta
               hatását téveszteni. Ügyetlen mozdulatai, szelessége, csinos, telt arcza, s az a
               czinikus őszinteség, mely szemeiből épp ugy kiragyog, mint szavaiból, nagyon
               alkalmasak arra, hogy a férfiak kedves pajtásra ismerjenek benne, a kivel szemben a
               tartózkodás és a kimélet természetes korlátai könnyebben tágithatók. Nem valószinü
               ugyan, hogy Fülöp ily szempontokat valaha figyelembe vegyen, a lélek szeszélyei és
               rejtélyes változásai azonban annyira kiismerhetetlenek, hogy a férfi és a nő között
               képzelhető bármely viszonyban, - ha kölcsönös vonzalomról van szó, - meglepetésnek
               nem lehet helye.</p>
				<p>Fülöpből, - gondolta magában töprengve Clermontné, - csak annyit láthat, a mennyit
               mutatni akar, s ez épen nem megnyugtató. Vonzódik-e Szerához, s ha igen, mióta? Eddig
               semmit sem árult el. Hónapokig nem kereste föl Boronkaiék viola-utczai lakását, s a
               leány sem jelent meg a Münszter házban. Titkolóznak? Ez csak ugy volna lehetséges, ha
               okuk is lenne reá...</p>
				<p>- Istenem, de hát mit tartozik ez rám?... suttogta maga elé, s fáradt mosollyal kelt
               föl a kerevetről, hogy nyugalomra térjen. Kezébe vette a gyertyát, s megindult
               hálószobája felé. Bele kellene nyugodnia abba, hogy semmi sem tartozik reá, a mit az
               ifju tesz, de nem tud erőt venni magán. Érezte, hogy erre képtelen, jóllehet tudta,
               hogy az a kedves álom, melynek oly szivesen engedte át magát, nem valósulhat. Mindig
               ezen a hideg, intő hangon beszélt magához, - s őrizte, óvta szivét, nehogy más is
               megsejtse titkát és elárulja. Elérte czélját. Az utóbbi két hétben már a tante kutató
               szemeiben sem vette észre a gyanut, mely addig feléje volt irányozva. Nem sejti
               senki, hogy hiába ismeri azt a mélységet, mely a férfitól elválasztja, a remény
               hizelgő édessége oly biztató, hogy át tudná vele hidalni a legnagyobb
               mélységeket.</p>
				<p>Hálószobájába érve bezárta az ajtót, leült a kályha mellé, melyben még égett a tüz, s
               mélázva, szomoru tekintettel nézte a lángokat. Eszébe jutott Katalin. Még mindig félt
               ettől az asszonytól, - a tiszta lelkek ösztönszerü rettegésével gondolt reá, hogy ez
               a nő, ha egyébért nem, csak azért, hogy neki fájdalmat okozhasson, hatalmába keriti
               az ifju szivét és megsemmisiti ő vele őt is...</p>
				<p>Miért is gondolt ezekre, miért? »Oh jaj, miért«... rebegte hangosan, s kezeibe
               rejtette arczát. Könnyei ellepték szemét mialatt egy forró kényszer unszolásának
               engedve kimondta, a mi ellenállhatatlan erővel tolult ajkaira: »Szeretem,
               szeretem«... rebegte kétségbeesetten, s egész testében összerázkódva kulcsolta össze
               kezeit.</p>
				<p>...Oly örvény nyilt meg e pillanatban lábai előtt, a melytől szédülve rettent
               vissza.</p>
				<trailer> VÉGE AZ ELSŐ KÖTETNEK.</trailer>
			</div>
			<div type="group">
				<head>MÁSODIK KÖTET.</head>
				<div type="chapter">
					<head>KILENCZEDIK FEJEZET.</head>
					<p>- Nem szabad többé rá gondolnom.. mondogatta magának másnap reggel. Ezzel a
                  banális mondattal aludt el és ezzel ébredt. Tudta, hogy e tilalom semmiben sem
                  különbözik attól a vékony szalmaszáltól, melybe a fuldokló kapaszkodik, de
                  képtelen volt reá, hogy mostani lelki állapotában helyes tanácsot tudjon magának
                  adni.</p>
					<p>Mig ott ült halavány, szenvedő arczczal toilette tükre előtt, s elcsüggedve
                  rendezte szép, szőke haját, mely meleg és fényes volt, mint a selyem, folyton arra
                  gondolt, hogy nem lehet a Fülöp neje... Annak a kinzó féltékenységnek tehát, mely
                  oly hirtelen lepte meg szivét, sohasem lenne vége. Jobb, ha belenyugszik abba, a
                  minek a megváltoztatása nem áll hatalmában, ugyis hiába való itt minden
                  reménykedés. Ha az ifju következetes akar maradni önmagához, akkor kettőjük között
                  házasságról szó sem lehet. S Clermontné kétszer-háromszor is elismételte magában
                  ezeket a szavakat. Megmagyarázhatlan babonás félelemmel ragaszkodott ehez a
                  fogalomhoz: házasság, - mintha ebben az egy szóban kereste volna azt a varázsló
                  erőt, melylyel képzelő tehetségének rendetlen csapongását le fogja tudni győzni.
                  Oly dolgok villantak keresztül agyán, a mikre ezelőtt sohasem gondolt. Sejtelmes,
                  merész, lehetetlen képek rajzolódtak lelki szemei elé; bátorságot érzett ahoz is,
                  hogy Fülöp meggyőződését egy betegesen érzékeny temperamentum tulhajtásának
                  tartsa. S itt oly gyorsan, mint a hogy a villámfény suhan keresztül a felhők
                  sötétségén, jutott eszébe, hogy hátha még meg lehetne menteni az ifjut tévedésének
                  következményeitől? Mert téved, téved... és segélyre szorul. Érzékenysége veszélyes
                  utra fogja terelni, melyről csak fájdalmas szenvedések után kényszerül majd arra
                  a helyes, mindenki által elfogadott, józan és természetes utra visszatérni, melyen
                  évszázadok óta jár az emberi társadalom a nélkül, hogy a házasság lényegének
                  helyes, vagy helytelen természetére nézve valakinek aggodalmai támadtak volna. S
                  azonnal megtalálta az indokot is. - »Akár én leszek az, a kinek erre a feladatra
                  vállalkoznia kell, akár más valaki a családból, -
                  egyikünknek föl kell áldoznia magát«... Oly jól esett fülének ez a hang, melyet
                  nyugtalan szive talált ki ébredő szerelme mentegetésére, hogy egészen átengedte
                  magát a remény friss fakadásának, - hisz ez az »önfeláldozás«, a melyre czélzott,
                  az édes önámitásra annyira alkalmasnak tetszett.</p>
					<p>A női lélek csodálatos találékonysága Clermontnét se hagyta cserben. Irtózott
                  attól a gondolattól, hogy le kell mondania mindarról, a mivel oly szivesen
                  foglalkozott, de világosan látta kötelességét is, mely titkának eltemetését
                  parancsolta. Büszkesége, önérzete, szemérme követelte, hogy tartózkodó maradjon
                  és senkinek szive bensejébe bepillantást ne engedjen. Nos, hát igy lesz.
                  Érintetlenül fogja megőrizni azt az erkölcsi alapot, mely létezését a társaságban
                  és a családban eddig is biztositotta, - de uj czélt tűz maga elé, - egyezőt a
                  család czéljaival, csak a végrehajtás módjaiban lesz egészen más. Ő is csak azt
                  fogja akarni, a mit a család: Fülöp jövőjének biztositását, mely közös érdeke,
                  közös boldogsága mindnyájoknak. Az eddigi figyelem azonban, melylyel az ifjút
                  elhalmozták, nem elégséges. Sibillá-ja, bizonyitja
                  leginkább, hogy a társadalmi szokások akczeptálásának módját, a társaság
                  gondolkozását, megnyilatkozási formáját, s az embereknek egymással való
                  érintkezését Fülöp nem ismeri eléggé, különben sem az általános felfogások
                  helyességével, sem a társadalmi morál egyszerü törvényeivel nem szállott volna
                  szembe. Ily tévedésbe bizonyára csak a tájékozatlanság sodorhat egy oly előkelő
                  tehetséget, mint az övé. Föl kell tehát valamely alkalmas gyöngéd módon
                  világositani, hogy thézisével egyedül áll, s az emberek közös meggyőződésének
                  megváltoztatása nagyon hálátlan föladat. Miért tenné ki magát gúnynak és
                  megtámadtatásnak, ha arra semmi szükség? A ki különbözni akar a tömegtől, annak
                  össze kell mérnie erejét a tömeggel, - s vajjon hányan maradtak győztesek ebben
                  az ádáz harczban? A társadalomban élő ember úgy van megformálva, hogy a
                  kivételeket nehezen türje. Először csak azt fogják gondolni róla, hogy érdekes
                  ember, mert ime elég friss ötletei vannak, s sikerrel tudja izgatni a közönség
                  hamar ernyedő idegeit. Ennyit már elért, s itt meg kell állapodnia. Ezt tanácsolja
                  a józan ész és a tapasztalat. Ha tovább folytatja eszméinek guerilla harczát a
                  megcsontosodott közfelfogás ellen, az emberek azonnal kimondják reá az utánzás
                  vádját, s ezzel az eddig szivesen megnyilatkozó jóindulat is meg fog
                  semmisülni.</p>
					<p>A család egyik tagjának tehát magára kell vállalnia, hogy azt a sikert, melyet
                  eddig elért, Fülöp ezután is megtarthassa. Az uj eszmék termelésére hivatott
                  tehetségnek nem föladata, hogy eszméit meg is érlelje; elég, ha a közönség közé
                  dobja őket. Ha egyik vagy másik életképes, azt megérleli maga a közönség, - ha
                  nem életképes, elpusztul önmagától. Erőszakolni, magyarázni, ujra meg ujra
                  feltámasztani ugyanazt az eszmét mely egy szérumra tömeg közé pattant, nem
                  ajánlatos. A közönséget csak addig lehet befolyásolni, mig nem veszi észre. Abban
                  a pillanatban, midőn a téritési szándéknak nyomára jön, vége a barátságnak, s a
                  nap krónikája egy modern apostol visszautasitásával ismét gazdagabb lesz. - »Ha
                  van némi hatásom reá - suttogta halkan a fiatal asszony, - úgy kötelességet
                  teljesitek, ha tévedéséről felvilágositom.«</p>
					<p>S ennél tovább nem akart menni. A kötelesség... a kötelesség... Megmaradt a
                  kötelességnél, hisz ez oly nemes, annyira félelmetlen magyarázata annak az
                  érzelemnek, mely egész lényét átfogva tartja.</p>
					<p>*</p>
					<p>A kérdés csak az, hogy miképpen fogjon hozzá. Hiuságára, ambicziójára, vagy a
                  népszerűség után való törekvésére számitson-e? Melyik megtámadhatóbb e három
                  tulajdon közül, s vajjon lehet-e Fülöpre ilyennel hatni?</p>
					<p>Visszaemlékezett a mult évi utczai tüntetésekre, melyeknek ő is tanuja volt. A
                  tömeg éppen itt vonult el a Münszter-ház ablakai alatt. Egy népszerű államférfiút
                  ünnepeltek. Ezernyi sokaság hömpölygött az utczában, - szép és izgalmas jelenet
                  volt látványnak is. Fülöp nyugodt arczczal jártatta végig tekintetét a lelkesült
                  sokaságon, s az ablakokat megszállva tartó női vendégek legnagyobb meglepetésére,
                  mosolyogva jelentette ki, hogy az a férfiú, a ki népszerűségről álmodozik, s
                  elérését élete egyik czéljául tűzi maga elé, - sohasem alkalmas arra, hogy
                  kormányozzon. Jó poéta lehet, jó államférfiú csak akkor, ha a népszerűséget is
                  közönséges eszköznek tekinti és semmi másnak.</p>
					<p>Feliczia tante szalonjában az nap még sokat vitatkoztak erről a kérdésről, - az
                  ifjut azonban nem tudták meggyőzni. Mosolyogva, szeretetreméltó makacssággal védte
                  magát, s megigérte a hölgyeknek azt is, hogy felfogását egy hozzájuk intézendő
                  nyilt levélben fogja megvédelmezni. A tréfát mindnyájan nevetve fogadták, s
                  Fülöp nehány nap mulva csakugyan be is váltotta igéretét.</p>
					<p>Clermontné iróasztalához sietett. A »Nyilt levél« egy példánya neki is
                  megvolt.</p>
					<p>Milyen szerencse, hogy megtartotta. Tréfának készült, de hátha találni fog benne
                  valamit, a minek most, egy év mulva, uj »kötelessége« előtt hasznát lehetne venni?
                  Megtalálta a levelet és gyorsan, nyugtalanul olvasni kezdte:</p>
					<p>...Valóban hölgyeim, irta finoman leplezett gunynyal az ifju, - midőn önök minap
                  az ablakok előtt annyi őszinteséggel mondogatták, hogy mennyire boldog lehet az
                  ünnepelt, állván a körülötte viharzó szenvedélyek kellős közepében, egymaga torony
                  a hullámok között, méltó nagysága e ritka pillanatában a bámulatra, - tisztelettel
                  csodáltam az önök arczán meleg pirját az elragadtatásnak, s majdnem érezni véltem
                  gyors lüktetését a minden csöppjében kihegyezett asszonyi vérnek. Legyen szabad
                  azonban megjegyeznem, hogy a tömeg azután lassanként szerte oszlott, az utczák
                  óráról-órára csendesebbek lettek, s mire éjfél felé én tartottam hazafelé a
                  klubból, már csak az éjjeli fuvalom játszott az aszfaltra szórt
                  papirosdarabkákkal, s az égbolton uszó felhők könnyü árnyéka lopózott végig a
                  járdán.</p>
					<p>Nem röstellem bevallani, hogy midőn a nép a maga lelkesedésének oly
                  tiszteletreméltó, annyira gyermekes kitörésével ünnepelte a minisztérium fejét,
                  megszólalt bennem is az ős ember legtermészetesebb gyöngesége, s meglegyintette
                  szivemet az irigység. Kit nem ragad el ez a közös faji vonás? A ki nem téved az
                  égiek közé, hanem az iskola padjain szivja magába a földi kultura bizonyos
                  mennyiségét és egészséges, fogékony szervezettel vándorolgat a legelemibb érzéki
                  élet különböző változatai között, az végre is csak erőszakkal tépheti ki magát
                  abból a hatásból, melyet a sokaság jellemző természetrajza mindnyájunkra egyenlő
                  erővel gyakorol. Az általános háborgás perczeiben annyira egyformák, annyira
                  közönségesek vagyunk, s oly csekély bennünk az ellentállás, hogy később nem kis
                  mértékben megszégyenülve vetjük föl magunknak a kérdést: hát ugyan mire való volt
                  ez a sok láz? De vajjon mit ér a felkavart tenger hatalmas hullámverése között
                  sulya a vasnak, - tudakolná elszomorodva a bölcs Gamliel és ingatná szégyenkező
                  megvetéssel az ő fehér szakállát, mondván: bizony semmit sem ér, uram, sulya a
                  vasnak, ha egyedül vagyon a vizek viharában, melyek játszanak véle kényök szerint,
                  miképpen gyönge pehellyel az orkán. S egyszer csak szárnyára kapott, hölgyeim, a
                  fantáziám... Nem fegyelmeztem sebes suhanását a végtelenségben; agyam munkájának
                  az a része, mely a képzelő tehetség korlátozására rendelteték, különös, misztikus
                  tunyaságban szendergett el.</p>
					<p>Bámulatos gyorsasággal pusztult ki egész lényemből az emberi tanulékonyság által
                  megszerzett fogalmak legnagyobb része. Térről, időről, dolgokról egyszerre oly
                  bizonytalan, annyira lehelletszerü fogalmam lett, mintha soha ezekkel a
                  legegyszerübb ismeretekkel nem foglalkoztam volna. A történelmi mult különböző
                  korszakai, a geológiai primitiv törvények, a kultura mai előkelő állása, s az
                  emberiség évezredes fejlődésének nagy müve annyira elfinomodva, oly pókhálószerü
                  átlátszóságban révedezett bágyadt tekintetem előtt, hogy még a legkirivóbb
                  csucsokat sem voltam képes többé felismerni, nemhogy az ezerféle határvonalak
                  összesimulását, s egy-egy uj, izmos történelmi, vagy földtani korszak kiválását
                  megkülönböztethettem volna.</p>
					<p>Homályos árnyék gyanánt lengett szemeim előtt egy kép. Ugy tetszett, mintha majd
                  valamikor, talán egy percz, vagy évezredek után, - ki tudja... elfátyolozott
                  elmém nem mérhette föl az időben levő különbséget... egészen más formája lesz
                  ennek a sebesen rohanó gömbnek, melyet Föld-nek nevezett
                  egykor az emberiség.</p>
					<p>Ezek a csodálatosan sáppadt violaszinü ködfoltok, melyek most usznak a lélegzésre
                  alig alkalmas, ritka levegőben, nem voltak egykor sehol. Folyamok és patakok bő
                  vize öntözte a föld legkülönbözőbb vidékeit, erdők, fák, bokrok, gazdagon
                  tenyésző, ezernyi válfajra osztott növény és állatvilág népesitette be az
                  országokra osztott földet, s véres háboruk borzalmairól regéltek különös meséket a
                  nyomtatott könyvek. S hol vannak most a háboruk, vérbe és könybe fuladó
                  iszonyaikkal, hol vannak az emberek, a kik e rémségeket előidézték, hol vannak
                  fényes palotasoraikkal a városok, békés parasztjaikkal a falvak, virágos
                  rétjeikkel a völgyek, juhnyájaikkal az illatos legelőkkel kinálkozó hegyek? Hol
                  összes vivmányaival a tudomány, a müveltség, a szellem, a genie? Egyetlen eleven
                  hang sem rezegteti meg a földet burkoló violaszinü köd molekuláit, melyek oly
                  végtelenül fantasztikus alakokat rajzolnak a félálom zsibbadt merevségében
                  szunyadó lelkem elé.</p>
					<p>Eltünt belőlem minden testi élet. Ugy érzem, eltünt és én igazat mondtam...</p>
					<p>- Hahó! Egy ember! kiáltám, s megerőltettem hallásomat, hogy megfigyelhessem
                  hangomra a feleletet.</p>
					<p>Valaki vissza kiáltotta: »Egy ember!« - E szózat azonban tulajdon szavam
                  viszhangja volt, - méltatlan reá, hogy érdeklődésemet továbbra is ébren tartsa.
                  Ragadjon tehát magával misztikus szárnyán e csodálatos játéka a szabadon
                  eresztett agyvelőnek és sodorjon magával a világegyetem legtitokzatosabb
                  rejtelmei felé. S ime, képzelődés ez is, mint egész alakja a haldokló Föld-nek. Nincs megsemmisülés. Valamikor volt, megtörtént,
                  folytatását hiába várja - emberek hijján - a természet, mely egyedül van. Elringat
                  a levegő átlátszó homályában tulajdon fantáziám; millió kérdés pattan elém a
                  szines ködfoltokból, de hiába keresnék ő rájuk felelet. Nem ad választ a
                  megkeményedett, kiszikkadt föld, - időnek, térnek pusztulása kiölte az emberi
                  organizmusból a fogalmak fölépitésének képességét, s megbénitotta az értelem
                  egykori mühelyét is. Nem izgatja az idegrendszert semmi. A sivataggá változott
                  föld fakó képe roppant sullyal nehezedik a testre. A gondolkozás kevély tehetsége
                  tehetetlenül senyved az agysejtekben, s pillanatról-pillanatra észrevehetőbben
                  sorvad. El fog jönni bizonyára az a percz is, midőn egyenlő lesz dermedtségében a
                  lábaim alatt levő élettelen porréteggel. A vér lüktetése már is alig észrevehető.
                  Mintha elvétve, hosszu időközökben mozdulna csak a sziv, s hajtaná szét az
                  artériákba kivánkozó piros patakocskát, e felséges foglalatját a régi emberi
                  nagyság összes erőinek. Gyönge sóhaj gyanánt vivódik egy emlék a zsibbadó
                  érzékekkel: ez volt valamikor a szerelem, mely fenntartotta egykor ide alant az
                  örökkévalóság egy darabját. Ez volt a régi hegedősök elragadtatott frázisai
                  szerint egykor az emberiség hidja az ég és a pokol között. Ez alkotta hasonlóvá a
                  legutolsó páriát is a teremtő istenséggel, ösztönözte a jóra, megkeritette a
                  bünre, eltöltötte nagy eszmékkel, hőssé, hérosszá emelte, s lesujtotta az aljasság
                  legutálatosabb posványába. Jóságnak, bünnek, ideáloknak és vétkezésnek egyaránt
                  szolgáló halhatatlan erő: szerelem, - vajjon nem emberi tévedés és gonosz önámitás
                  ez is, mint annyi más, a miről azt tanultam, hogy volt valamikor régen, ki tudja
                  mikor, - s de volt-e...</p>
					<p>Bocsánat, hölgyeim, önök bizonyára nem szivesen követnek engem a jövő ez óriási
                  messzeségébe, melyet jobb kifejezés hiányában ma sorsnak hivunk és nem törődünk
                  vele tulságosan, különben a tele hold hatása alatt álló beteges szervezetek
                  osztályába soroztatunk, s ez nem kellemes. Jól esik azonban némelykor, ha összes,
                  magunkból vehető vigasztalásaink cserben hagynak és nem kinálkozik biztos rév
                  gyanánt semmi, - elvándorolni a földről a fantázia birodalmába, s átugorván nagy
                  könnyüséggel nehány ezer évet, oly pontról tekinteni le a földre, a milyenről
                  tetszik. Különös alakulásokon formálódik át ez őrült ugrás után az ember, -
                  nyugodt szivvel, lehült idegekkel, fogvaczogva latolgatja mi furcsa földi
                  dolgainkat és ugy megvigasztalódik, hogy szinte maga is megsokalja. Óh, hisz végre
                  is csupa fantazmagória az egész! Egy képtelen milieu, melyre nem birunk ráismerni,
                  s melyben oly eltikkadva kapkodunk lélegzet után, mint a szárazra került halak.
                  Elég egyébiránt, ha egy torony tetejéről tekint le alant maradott fajrokonaira az
                  ember: csupa aprócska hangyát lát oda lenn a porban; próbáljuk meg azonban csak
                  ötszáz méternyi magasságból letekinteni a méltóságos földre, s eltünnek egyszerre
                  a hangyák is a figyelő tekintet elől. Nem látni semmit, csak homályos vonalakat, -
                  ezek az utczák, s egy csomó elmosódó, parányi, fehér szegélyü koczkát, - ezek a
                  palotasorok, a város. Meg lehet nevezni, ha tudjuk, hogy az, - máskülönben oly
                  könnyü volna összetéveszteni akár a kirgiz sivataggal is, melyet vékony homokerek
                  osztanak részletekre.</p>
					<p>Népszerüség!</p>
					<p>...Vajjon meg szabad-e botránkozni a csillagászon, ha pecsétes köntösben, lyukas
                  papucsban fogadja teleskópja előkelő látogatóit, s oly határozott megvetést nevel
                  magában uralkodó érzelemmé az összes emberi bűnök és erények iránt, mely teljesen
                  kiszakitja őt az erények és bűnök millió változataiból megformált társadalomból?
                  Ah, hölgyeim, midőn önök a minap annyi hévvel örültek egy politikai kitünőség
                  ünnepeltetésének, irigyelte bizony diadalát én velem együtt egy egész sereg
                  triumphálni szerető ember, mert természetes, - ezen csak egy szentnek volna
                  megütközni joga, hogy magunknak kivánjuk mindazt, a mi kellemesen legyezi a
                  hiuságot és az ambicziót. Bizonyos azonban az is, hogy attól a pillanattól kezdve,
                  midőn a társadalmi viszonyok között praktikusan működő elmét a szabadjára
                  eresztett képzelő tehetség dönti le trónusáról, a felizgatott idegek uralma
                  egyszerre megsemmisül, s kicsinynek, üresnek, ostobának tetszik minden emberi
                  nagyság, - szánalmas erőlködésnek az elme legragyogóbb találmánya, s oly
                  bohóczjátéknak a népszerűség ingerlő ünneplése, mely a kozmikus fogalmak óriási
                  térfogataiba elmerülő bölcs csillagász megvetésére teljes mértékben meg van érve.
                  Mily szörnyű felfordulás döntené halomba a földgömb összes instituczióit, ha
                  valamennyi ember maga alatt látná azt a fajt és társadalmat, a melyben él és a
                  melyben születésénél fogva tartoznia kell. Az agyvelők tartalmának
                  különféleségénél fogva e katasztrófa természetesen örökre ki van zárva. Nekem
                  azonban, hölgyeim, akkor, midőn élesebben talál megostromolni egy-egy intenziv
                  hatás, többnyire ez az orvosságom, mely biztosan kigyógyit a népszerűség vágyából
                  is, az irigykedésből is. Megnyugodva, kissé lehangoltan, de teljesen kiábrándulva
                  helyezkedem vissza fantáziám tartományaiból az aszfaltra, s képzeletben még akkor
                  is kezemben tartom azt a kevéske port, mely a multat és jövőt - jövőnket foglalja
                  magában, s szomorú intéssel figyelmeztet reá, hogy forogj még néhány évig
                  hajszálnyi tengelyed körül ember, azután omolj össze és tápláld szénsavval a
                  növényzetet....</p>
					<p>Clermontné halk sohajjal hajtotta össze a papirlapokat. Fülöp rövid elmefuttatása
                  épp ellenkezőjét tartalmazza annak, a mire számitani vélt. »Ez nem jó, ez nem
                  elég«... suttogta elcsüggedve, miközben fiókjába rejtette a levelet, s
                  becsengette a szobaleányt. A népszerüség ugy látszik sohasem fogja hivei közé
                  hóditani ezt a fiatal embert, ki ily szárazon meg tudja mérni, hogy ez az édes
                  földi mámor a valóságban mit ér. De hát mivel kellene visszahóditani külön utjáról
                  a rendes utra? Hisz igy csak távolodhatnak egymástól, s ha most nem történik
                  elhatározó lépés a közeledésre, nem valószinü, hogy egykor találkozni fognak.</p>
					<p>Egészen más okokból, de ugyanigy gondolkozott Boronkai is. Mióta lehetségesnek
                  tartotta, hogy Fülöp és Szera között még »okosabb« viszony is kifejlődhet,
                  szakadatlanul ezzel a kellemes lehetőséggel foglalkozott. Képzeletben már előre
                  mindent elrendezett. Ha Feliczia tante helyben hagyja a házasságot, annál jobb, -
                  nem lesz azonban abban sem valami különösebb veszedelem, ha nem hagyja helyben.
                  Akkor megtörténik nála nélkül is, de mindenesetre megtörténik, ha a fiatalok
                  szeretik egymást. - »A csendes viz mossa a legmélyebb partot«... dörmögte magában
                  elégedetten a jó ur. Az ily csendes, nehezen hevülő férfiak, mint Fülöp, sokkal
                  rombolóbb természetüek a szenvedély hatása alatt, mint a szangvinikus, könnyen és
                  gyorsan lobbanó temperamentumok általában.</p>
					<p>S számitani is biztosabban lehet reájuk. Nehezen vesztik el önuralmukat, ha
                  azonban egyszer elvesztették, akkor szivósak, kitartók és hüek, mint bármely
                  pánczélos lovag a mesés középkorban. A többi aztán csupa játék lesz, s csak Szerán
                  fog mulni, hogy az történjék, a mit ő akar. Fel fognak virradni a régi boldog
                  napok, s az uj életmód puha kényelméből bizonyára ő is ki fogja majd venni a maga
                  jogos részét. Egy Boronkai végre is Boronkai... nem tespedhet halála napjáig
                  nyomorult hivatalában a gépolaj, kencze, lack, petróleum és tengelykenőcs rossz
                  szagu rubrikái között?</p>
					<p>Csak kissé lassan, csigalépésben formálódik meg ez a szerencse, - hetek óta nem
                  történt semmi különös. Fülöp háromszor látogatta meg mindössze a viola-utczai
                  lakást, Szera sokszor elment ugyan hazulról, de sohasem adott semmiről számot. Még
                  azt sem tudhatta meg, hogy hol jár ez a szófogadatlan leány, - pedig neki, a
                  családapának talán mégis csak meg kellene mondani, hogy történt-e valami, s ha
                  igen, - meddig kell még várni a döntő perczre? ő vele persze nem sokat gondolnak.
                  Ötödik keréknek tekintik a házban, Szera is csak ugy, mint a felesége. Illik ez?
                  Milyen feleség, milyen gyermek!... »Egyik hálátlanabb kigyó, mint a másik«...
                  dunyogta boszankodva, s meglökte az utjába kerülő kopott ripszpárnás széket.</p>
					<p>Boronkainé Szera kalapját illesztgette éppen a leány fején. Napfényes márcziusi
                  délután volt. A rügyek fakadó félben, eleven, friss tavaszi élet indult
                  pezsgésnek, - a föld megrázkódott téli alvása után, s mohón beitta fényét az
                  érezhetően melegebbé váló napnak. Az átelleni kertben, hová a viola-utczai lakás
                  ablakaiból le lehetett látni, szorgalmasan kötözgették az oltványokat, s nehány
                  sváb kertész legény itt-ott már a rózsákat is kiszabaditotta a szalma és
                  szárazlevél sirból..</p>
					<p>- Ne lökdösd azt a széket! szólt rá Boronkainé, s lesujtó tekintettel nézte végig
                  a derék urat. - Jó volna egyébiránt, ha eltisztulnál a hivatalba; öt percz mulva
                  fél négy. Megérem, hogy még onnan is elcsapnak... nem volna csoda.... éppen nem
                  volna csoda. Jegyezd meg magadnak, hogy ha ez a gyalázat meg talál történni
                  rajtad, rögtön meginditom ellened a válópert.</p>
					<p>Boronkai elfintoritotta orrát, s az ablakhoz huzódott.</p>
					<p>- Tán nem? kérdezte hangtalan, kicsinylő nevetéssel, miközben egymásután
                  serczentette el, szivarját akarva meggyujtani, a gyufákat, s ledobálta valamennyit
                  a padlóra az asztal mellé. - Szép oktatásban részesited a leányomat... mondhatom,
                  gyönyörü! Nem csoda, ha egészen elvadul ebben a szánalomra méltó körben.</p>
					<p>Szera kedvetlen arczczal kérte anyját, hogy ne feleljen. Azután felállt és a tükör
                  elé lépett, melyből rózsásan kandikált reá egy csinos arczocska és két nagy meleg
                  fekete szem. Szürke tavaszi öltözéke, hamuszinbe játszó, elegáns kabátkája, s a
                  pókháló finomságu világos fátyol, mely kalapja karimájához is hozzá simult, igen
                  kedvező benyomást keltett. Boronkainé büszkén tekintett reá. Csinos leány,
                  határozottan csinos leány. Kissé nagyon egészséges, - nem ártana, ha el is lehetne
                  titkolni valamit gömbölyü vállaiból, de csinos, fess leány mindenesetre igy is. A
                  félrenyomott sarku czipőcskék szerencsét fognak hozni. Fülöp, ugy látszik nem
                  rajong a »franczia minták«-ért, különben már régen észrevette volna Clermontnét,
                  vagy más nőt, a ki hajlékonyabb termettel dicsekedhet, mint az ő leánya. -
                  Boronkai nyilván szintén ilyesmit gondolhatott, mert figyelmeztette Szerát, hogy
                  tartsa egyenesebben a fejét. Hadd nézze meg jól, a ki akarja. Egy Boronkai mindig
                  Boronkai marad, - méltó reá, hogy a közönséges emberek irigykedéssel nézzék, ha
                  nő, tisztelettel, ha férfi.</p>
					<p>- Ugyan ne izetlenkedj már megint! - utasitotta rendre az asszonyság, - nem
                  vagyunk olyan hangulatban, hogy ostoba fecsegéseidet meghallgassuk.</p>
					<p>- Tanulhatnátok tőlem, - felelte önérzettel a jó ur, s emelt fővel nézett nejére,
                  ki nehány hét óta feltünő engedékenységet tanusitott. Néha két nap is elmult, mig
                  a harmadikon a régi családi vihar végre ismét kitörhetett. Boronkai észre vette
                  ezt a változást, s gondja volt reá, hogy a maga javára magyarázza. Mindenekelőtt
                  tágabbra igyekezett feszegetni azokat a férji jogokat, melyeket a hitves zsarnoki
                  önkénye csunyán megnyirbált. Azután még tovább ment: magára disputálta, hogy
                  kitünő tehetségekkel megáldott hitvese tőle várja Szera házassága dolgában a döntő
                  lépést, s ez nagy mérvü büszkeséggel és önbizalommal töltötte el. Bátorsága
                  annyira megnőtt, hogy már az elhasznált gyufákat is le merte dobni a földre a
                  helyett, hogy félénk aggodalommal a kályha hamutartójához sétált volna velük.</p>
					<p>Szera kezébe vette napernyőjét és elbúcsúzott.</p>
					<p>- Isten veled, mama, szólt röviden.</p>
					<p>- Isten veled, szivem! felelte nyájasan Boronkainé és megcsókolta a leányt. Olyan
                  szép vagy, mint egy herczeg kisasszony!</p>
					<p>Boronkai még édeskésebb hizelgéssel mondta: »Vigyen el engem az ördög, ha valaha
                  elegánsabb fiatal tündérkét láttam, mint te. Tudod-e gyermekem, hogy nagyon
                  hasonlitasz Urbini Anna Máriához, a kinek arczképét Rómában, a Vatikán-képtárban
                  láttam? Milyen arcz, milyen szemek, milyen termet! Szakasztott olyan ő rajta
                  minden, mint rajtad. Büszke vagyok reád!« - S a derék férfiu súgva tette hozzá:
                  »Adhatnál aranyos virágom öt forintot... holnap megadom«...</p>
					<p>- Nincs, papa... felelte vállat vonva a leány.</p>
					<p>- Fülöp mindig ad neked pénzt... firtatta Boronkai, s felkapta komoly
                  arczkifejezéssel a szemöldökét. - Nem vonlak felelősségre, pedig megtehetném...
                  atyai jogaim szentek... De engedékeny apácskád vagyok, s esküszöm Szera, hogy
                  holnap megadom, becsületemre...</p>
					<p>A leány türelmetlenül rázta fejét.</p>
					<p>- Nincs, papa. Nem adhatok.</p>
					<p>- Ugy? Jól van, - dörmögte a jó ur és ismét visszament az ablakhoz. Hálátlan
                  liba... gondolta keserüen, semmit sem lehet kicsikarni tőle...</p>
					<p>Boronkainé a lakás ajtajában vetette föl ugyanezt a kérdést, de szintén
                  eredménytelenül.</p>
					<p>- Nincs pénzem, mama, - felelte neki is a leány.</p>
					<p>- Miért nem kérsz? Kérni kell, kincsem és lesz... tanácsolta titkolózva az
                  asszonyság. Fülöp csupa érzékenység; bizonyosan adna, ha kérnél...</p>
					<p>- Soha! - mondá elpirulva a leány s lesietett a lépcsőkön.</p>
					<p>Boronkainé mosolyogva nézett utána. Hogy elvörösödött, milyen izgatott lett
                  egyszerre.... Semmi kétség, itt történik valami, - a remény tehát egészen jogos.
                  Itt fogják hagyni a viola-utczai lakást, ripsz butoraival, kopott szőnyegeivel,
                  szük konyhájával és minden nyomoruságával együtt. Közeledik a hajnal...
                  tavaszodik... A bimbó fakadás ideje eljött, s ugy látszik sokkal kedvezőbb
                  kilátásokkal kecsegtet, semmint remélni lehetett volna.</p>
					<p>Szera alig várta, hogy lenn lehessen az utczán. Anyjának engedékeny nyájassága, s
                  atyjának örökös ostroma pénz után, még kiállhatatlanabbá tette előtte az otthont.
                  Mióta észrevette, hogy mit várnak tőle, nem tudott jó szemmel nézni még atyjára
                  sem kit azelőtt alig vett számba, s inkább sajnált, semmint boszankodott reá. Egy
                  idő óta egyébiránt maga sem tudott számot adni magának arról a sajátságos
                  változásról, melyen egész lénye keresztül ment. Levertsége ritkán engedett föl;
                  szomoruságot érzett, s gyakran oly türhetetlen idegesség vett erőt rajta, hogy
                  sirni szeretett volna, mint egy gyermek. Egy éjjel, midőn álmatlanul rejtette
                  arczát párnája csipkéi közé, s nem tudta izgatottságát legyőzni, hangosan is
                  kimondotta, a mi gyorsabb keringésbe hozta vérét, s egyszerre kitüzesitette
                  arczát: »Ez volna a szerelem«... suttogta sebes lélegzettel, s oly szivesen
                  ismételte másodszor is, annyira boldognak érezte magát, hogy vallomást tehet, a
                  melyről Fülöp sohasem fog tudni. Nem, nem! Soha... Inkább meghal, semhogy ezt a
                  titkot valaha elárulja. Hisz még azt se tudná megmondani, hogy mikor lopózott
                  szivébe ez az érzelem, mely annyi gyönyörrel árasztja el egész lényét, hogy csak
                  fájdalommal gondolhat reá: mit hozhat neki a jövő?</p>
					<p>Eleinte föltette magában, hogy legjobb lesz, ha nem keresi többé a Fülöppel való
                  találkozást. Nem várhat semmit a jövőtől, - jobb tehát ha menekülni igyekszik a
                  varázslat alól, mig késő nem lesz. S oly jónak, tisztának, annyira nemesnek
                  tetszett ez az elhatározás, hogy ragaszkodott hozzá, s valóságos félelemmel
                  került el mindent, a mi gyöngévé tehette volna. Napokig nem mozdult ki a szobából.
                  Anyjának unszolásai csak megerősitették, - örült, hogy biztatják, legalább
                  ellentmondhat.</p>
					<p>Egy délután azonban megjelent Fülöp és ezzel egyszerre vége volt minden
                  elhatározásnak. Sétálni hivta; elment és többé nem törődött az ellentállással.
                  Megnevezhetlen dacz lopózott szivébe. Oly ellenállhatatlan igézet vonta az ifju
                  felé, a melynek kiirtása nem állt hatalmában, - átengedte tehát magát neki attól a
                  pillanattól kezdve, midőn Fülöp látogatása tartózkodásának véget vetett és nem
                  gondolt többé semmivel. - Mi vagyok én? gondolta fejét rázva, remegő ajakkal, -
                  nem érdemes, hogy figyeljek magamra... nem vagyok semmi.</p>
					<p>Ez a gondolat foglalkoztatta az egész uton, mig a plébánia utcza felé tartott.
                  Szomoruságot is érzett, de volt ebben az önvallomásban sok megnyugvás, s egy nagy
                  csomó kellemes önámitás is. Maga elé idézte azt a nagy különbséget, mely közte és
                  az ifju között volt, s valóságos mohósággal hitette el magával, hogy a távolság
                  kettőjük között áthidalhatatlan. Fülöp oly magasan áll fölötte, mint a nap, - azt
                  pedig szabad szeretni mindenkinek.</p>
					<p>S többé nem érzett különösebb lelkiismeretfurdalást, hogy ime ezuttal is jóformán
                  minden czél nélkül siet a Münszter palota felé, a melyben Feliczia tante
                  lakosztályát ma is csak oly óvatossággal fogja elkerülni, mint máskor.</p>
					<p>Fülöp elkisérte atyját a minisztériumba, a honnan szintén gyalog szándékozott
                  visszatérni.</p>
					<p>Münszter feltünően vidám kedvvel beszélgetett fiával, a kaszinót azonban, hová
                  rendesen eljárt, egy szóval sem emlitette. Mialatt végig haladtak a
                  városház-téren, hol a délutáni órák alatt is élénk ibolya-kinálat folyt, s onnan a
                  plébánia templom mellett a Dunapartra értek, a legkülönbözőbb dolgokról
                  emlékezett meg. Fülöp szivesen hallgatta atyját; - Münszter a legkitünőbb
                  társalgók közé tartozott. Hivatali pályájának kimért munkaköre benne is
                  megtompitotta ugyan azt a tehetséget, hogy előadását a szellem könnyed
                  röppentyüivel füszerezze... az államhivatalnok óvatossága és meggondolt
                  korrektsége lépten-nyomon visszatartotta egy-egy bohóbb megjegyzéstől, mely
                  már-már ajkára pattant... de előadásában annyi csipősség, s a komoly külszin
                  daczára is, annyi tréfás, egészséges megfigyelés volt, melylyel társaságát mindig
                  élvezetessé tudta tenni. A hozzá hasonló férfiaknak mindig megvan az az előnyük,
                  hogy tapasztalataikat az élet közvetlen benyomásaiból szerezhetik, - s routinejuk
                  többnyire megvédi őket attól a nagy veszedelemtől, hogy bár egy pillanatra is
                  közönségesnek látszassanak. Münszter semmiben sem különbözött a középszerü
                  tehetségek tekintélyes tömegétől. Uj ötletei, önálló eszméi ritkán voltak, -
                  azokat az eszméket azonban, melyekkel foglalkozni akart, józan életfilozófiája
                  rostáján tisztitotta meg a konkolytól, s majdnem mindig ki tudta belőlük
                  választani a magot, mely a figyelemre méltónak látszott.</p>
					<p>Fülöpnek feltünt, hogy atyja nem emliti a kaszinó legujabb eseményeit, melyekről
                  más alkalommal szivesen elbeszélgetett, - kérdezésről azonban szó sem volt.
                  Valószinű, hogy atyjának megvannak a maga okai a hallgatásra, s ha nyomozni
                  akarná, talán az összefüggést is meg tudná találni tartózkodása és jókedve között.
                  Nem lehetetlen, hogy kártyázott és nyert. Nagyobb összeget, - különben nem volna
                  ennyire vidám. Ismerte atyjának abbeli gyöngéjét, hogy a kártyázókat mindig
                  elitélte ugyan, titokban olykor azonban maga is helyet foglalt a kaszinó
                  baccarat-kompániájában, s erős küzdelembe bocsátkozott a rendithetetlen nyugalom
                  földi képviselőjével: Braniczki gróffal, kit démoni szerencséje miatt
                  baccarat-királynak neveztek fanyar hizelgéssel az áldozatok. Lehet, hogy tegnap ő
                  maradt győztes, s nincs kizárva az sem, hogy éppen Braniczki nimbuszát nyirbálta
                  meg. Bármiképp álljon is a dolog, abban hogy atyja semmit sem tud a
                  Braniczki-Katalin viszonyról, kétsége nem lehetett.</p>
					<p>- Hallottam, - jegyezte meg mosolyogva Münszter, hogy Wolff ezredes ma a tante
                  után téged is meglátogatott, s harczias készsége maradványaival küzdött Sibillád thezise ellen. Mivel védted magad?</p>
					<p>- Az ezredes kemény ember, - mondá az ifju, s szórakozottan tekintett végig a Duna
                  rakpartjain, melyeken a gyorsan közeledő tavasz már megnyitotta a nagy forgalmat.
                  - Őszintén szólva, - folytatta egyszerüen, - nem is törekedtem valami tulságosan,
                  hogy zászlóm alá nyerjem. A ki nem fogadja el az idegen véleményt, az győzhetetlen
                  a maga sánczaiban; senkinek sem lehet kedve egy oly vár ostromához, melyet a kővé
                  keményedett megszokás vastag bástyája véd. Én különösen nem vállalkozhatom ily
                  lehetetlen föladatra, mert legfölebb csak azt ismételhetném, a mit már
                  megmondottam, ez pedig nem tartozik a legkellemesebb dolgok közé. - Ne menjünk át
                  csavargőzösön a Dunán? Hamarabb oda érünk.</p>
					<p>- Sietsz?</p>
					<p>- Éppen nem.</p>
					<p>- Magam is ráérek, - felelte Münszter, s ezuttal sem fogadta el a megkezdett tárgy
                  elejtésére czélzó kisérletet. Fülöp ujabban meglehetősen nehezen volt rábirható,
                  hogy munkája thezisével foglalkozzék. Elunta a sok külön véleményt, melyekkel
                  párbajra kellett volna szállania, s a folytonos ismétlés sem tartozott kedves
                  foglalkozásai közé, - Münszter azonban ritkán mulasztotta el az alkalmat, hogy
                  fiát a nézete szerint egyedül helyes társadalmi felfogás utjára visszatérithesse.
                  - »Ha méltányos akarsz lenni, - mondotta most is, be kell vallanod, kedves Fülöp,
                  hogy ezt a te különös érzékenységedet az élet nem veheti figyelembe; legelemibb
                  erkölcsi paragrafusaink dőlnének össze, ha a társadalom is elfogadná a te
                  álláspontodat, s tagjainak egy jelentékeny részét: az özvegyeket, másodszori
                  házasság esetén egyszerüen kigolyózná a tisztességes társaságból, melyben az első
                  férj oldalán joguk volt megjelenni. A másodszori házasságot megengedi a törvény,
                  helyben hagyja a vallás, szentesiti a szokás és elősegiti minden állam, mely a faj
                  szaporodásának biztositását komoly feladatai közé sorozza, - s oda sorozza
                  valamennyi. Ez ellen tehát kissé nehéz volna állást foglalni - a szinpadon kivül,
                  mely első sorban mulató hely és csak azután és csakis annak, a ki akczeptálja:
                  szószék, a melyről kiki tehetsége szerint igyekszik meghóditani ékesszólásával az
                  embereket.«</p>
					<p>- Soha sem kivántam sekitől, hogy hozzám hasonlitson, - felelte egykedvüen az
                  ifju.</p>
					<p>- De te kitartasz a thézis mellett?</p>
					<p>- Igen.</p>
					<p>- S fölveted másodszor is?</p>
					<p>- Azt nem. Ugyanegy dologról kétszer nem beszélek. Egyéni meggyőződés dolga, hogy
                  ki mit hisz.</p>
					<p>- S ha téved?</p>
					<p>- Magának árt.</p>
					<p>Münszter nem volt megelégedve ezzel a rövid válasszal. Egy ideig hallgatva sétált
                  fia mellett, azután ismét feszegetni kezdte a dolgot. - »Magának árt, az igaz, -
                  de esetleg másokat is befolyásolhat, s azokért ő felelős«...</p>
					<p>- Kevés embert lehet befolyásolni, atyám, a hol érzelmekről van szó. A szerelmes
                  épp oly könnyen elköveti a legbölcsebb, mint a legostobább dolgot, s az, a ki
                  befolyásolásukra vállalkozik, nem sorozható a legbölcsebbek közé. Sokszor
                  mondottam már, hogy igazatok van, ha egyéni felfogásom czáfolatául az életre
                  hivatkoztak. Nem állitottam az ellenkezőt, - igazat adtam nektek, s magam is ugy
                  tartom jónak, ha másokról van szó, a mint a társadalmi élet
                  e kérdést megoldotta. De bocsánat, ha én készségesen elismerem, hogy igazatok van,
                  - engedjétek meg nekem ti is, hogy ha rólam van szó, kizárólag az én egyéni
                  felfogásomról, helyesnek tarthassam én is azt, a minek az ellenkezőjéről senki az
                  én lelkemet nem fogja meggyőzni tudni. A meglevő szokások megbontása óriási
                  zavarokat vonna maga után, - ezt én épp oly jól tudom, mint ti, s ez okból szó sem
                  lehet róla, hogy az emberek valaha az én álláspontomra helyezkedjenek, - sőt még
                  többet engedek: határozottan veszélyesnek tartanám, ha egyéni érzelmeim a
                  társadalomban általánossá válnának. Ennyi remélem, csak elég? Több hódolatot a
                  fennálló szokások helyessége iránt nem lehet kivánni tőlem. - Az államra való
                  hivatkozás mindössze az, a melylyel nem értek egyet. Ne érts félre atyám, ha
                  nyiltan kimondom, ebben az »özvegy«-i kérdésben a ti hivatalos álláspontotok a
                  gyakorlatban nem sokat ér.</p>
					<p>- Milyen irányban? kérdezte Münszter kiváncsian.</p>
					<p>- Erkölcsi irányban és főleg ebben.</p>
					<p>- Ah!</p>
					<p>- Nem én vagyok az első, a ki ezt őszintén szemetekbe mondja, s bizonyára nem is
                  az utolsó. Ha nincs ellenedre ez a szónoki gyakorlat, a mibe belementünk...</p>
					<p>- Ellenkezőleg, ellenkezőleg! szakitotta félbe a tanácsos, s titokban örült, hogy
                  ki tudta zavarni előbbi közönyéből fiát, - igy még némi eredménye is lehet ennek a
                  kellemes márcziusi sétának, ha ma nem, holnap. Fülöpnél nem vész el semmi, a
                  legcsekélyebb impressziókat is megőrzi és addig bonczolgatja őket, mig lényegükről
                  tiszta és helyes képet nem nyer. - Meglep ugyan egy kissé, - folytatta Münszter,
                  hogy a fenálló állami intézkedéseket ily kemény kritikával támadod meg, de hátha
                  elég gyakorlati ismerettel rendelkezem arra, hogy törvényes intézményeink
                  helyességéről meggyőzzelek. Halljuk tehát a vádat! Mi az, a mit véleményed szerint
                  rosszul csinálunk?</p>
					<p>Fülöp észrevette, hogy atyja inkább polemizáló hajlamának enged, midőn futólagos
                  megjegyzésére azonnal készen áll a válasszal, de nem igyekezett kitérni a kérdés
                  elől. Körvonalozta legelőször is az állami nyugdijrendszert, a melynek rossz
                  következményei annyira szembeszökők, hogy bizonyitani sem kell őket valami nagy
                  apparátussal, - itt vannak mindenkinek a szeme előtt, csak meg kell látni.</p>
					<p>- Még mindig nincs mit megvédelmeznem Fülöp, - szólt derült mosolylyal Münszter.
                  Ezek oly általánosságok, a melyek... hogy is fejezzem csak ki magamat... inkább
                  egy ugynevezett »nagy kaliberü« szónoklatba, vagy ujságczikkbe valók. Gyakorlati
                  példákat kérek.</p>
					<p>- Szolgálhatok azokkal is, - felelte hidegvérrel az ifjú. Tegyük fel, hogy egy
                  szegény özvegy, a ki az államtól évenként hat száz forint nyugdijat húz, férjhez
                  szeretne menni, s akad jóravaló kérője is, a ki egy-két ezer forint hozománnyal
                  szivesen nőül venné. Férjhez mehet ez az özvegy?</p>
					<p>- Bármely pillanatban!</p>
					<p>- Nyugdiját természetesen elveszti.</p>
					<p>- El.</p>
					<p>- Nos, hát ez az, a mit ti helyesnek véltek. Az özvegy megkapja nyugdiját, de csak
                  a mig özvegy, - ha férjhez megy - elveszti. Ugyan mit gondoltok, hány özvegynek
                  van akkora bátorsága, hogy férjhez menjen egy szegény kérőhöz, még ha szereti is
                  és hány szegény ifjunak van kedve elvenni egy özvegyet, a ki házassága által
                  minden nyugdijigényét azonnal elvesziti? Ne feledjük, hogy ebben az esetben
                  szegény emberekről van szó, de mert a tulnyomó többséget ők képviselik, föl lehet
                  hozni bizvást általános természetü példának is. Azzal az egy-két ezer forintnyi
                  hozománynyal az uj férj talán egy kis üzlet, vagy iparág alapját vethetné meg, s
                  ezzel meg volna vetve egy uj, talán boldog családi élet alapja is, - honnan vegye
                  azonban ez aránylag csekély összeget az özvegy, ha második házasságával még
                  jogszerint megillető nyugdiját is elvesziti?</p>
					<p>- Az állam csak a támaszra szoruló özvegyeket segélyezheti. A ki férjhez megy
                  közülök, az jól válassza meg, hogy ér-e vajjon az uj támasz annyit, mint az, a
                  melyről le kell mondania.</p>
					<p>Fülöp vállat vont, - erre nem tudott elég banális választ találni. Münszter
                  ellenben meg volt győződve róla, hogy kifogástalanul állitotta föl a tételt. Vagy
                  nyugdij, vagy férj, - egyik a kettő közül. Az államnak végre is nem lehet
                  föladata, hogy az özvegyeket második férjük oldalán is oltalmába vegye. Az uj
                  férj, ki önként magára vállalja a házasság jogaival együtt annak terheit is, ezzel
                  egyszersmint az állam kötelességét is elvállalta. Természetes egyszerüséggel
                  következik tehát ebből az is, hogy abban a pillanatban, midőn valamely özvegy egy
                  második férj hitvesévé válik, közte és az állam között minden kötelék önként
                  megsemmisül.</p>
					<p>- S az állam, felelte ismét visszavonulva iménti egykedvüsége mögé az ifju, - maga
                  állja utját e merev rendszabály alkalmazásával, hogy nyugdijt élvező özvegyei
                  ismét részt vehessenek a családalapitásban, a minek előmozditása szerinted is az
                  állam egyik fő feladata volna. Miért nem engeditek meg, hogy az özvegy igy
                  szólhasson hozzátok: férjhez akarok menni, de ez csak ugy volna lehetséges, ha
                  legalább kétezer forint hozományom lenne. Adjátok meg nekem ezt a 2000 forintot és
                  én lemondok egész nyugdijamról. Mit gondoltok, nem nyerne-é ezzel az állam?</p>
					<p>- Ez tehát olyan barátságos kiegyezés féle volna?</p>
					<p>- Mondjuk, hogy az. S a nyereség egyszerre kettős. Az állam megadja a lehetőséget
                  egy uj család alapitásához és megtakaritja a nyugdij kétharmadát, mert ha egy
                  özvegy csak tiz évig huzza az évi hatszáz forintot, ez már hatezer forint. Van még
                  egy harmadik szempont is, a legsulyosabb. Ha az ilyen özvegy beleszeret egy
                  szegény férfiuba, a ki pénz hijján nem veheti el és sem arra nincs elég lelki
                  ereje, hogy szenvedélyét le tudja győzni, sem arra, hogy nyugdijigényét
                  elveszitse, - ugyan kérlek, mi következik ebből? S ily esetet ezer meg ezer számra
                  össze lehet gyüjteni, - előfordul mindenütt, minden nap. Ki az oka? Ki hajtja
                  erkölcstelenségbe a csekély ellentállásra képes nőket azzal, hogy elzárja előlük
                  a morális szerelem lehetőségét?</p>
					<p>- Mi.</p>
					<p>- Ti, az állam, - felelte hidegen Fülöp. Tréfát is lehet ezzel a kérdéssel űzni, -
                  folytatta atyja mosolygó arczára czélozva az ifjú, - de talán nem egészen alkalmas
                  reá, hogy észrevétlenül lehessen mellette elhaladni. Vannak dolgok, a melyek
                  hangosan kiáltanak; ez is közülök való. Miért nem halljátok meg? Bocsánat, sejtem,
                  hogy ismét az ujságokat akarod előhozni. Nem bánom, hivatkozzunk az ujságokra, de
                  mondjuk ki mindjárt azt is, hogy azoknak a derék fiuknak, kik emellett a kiáltó
                  kérdés mellett már évek óta ütik a nagy dobot, ezuttal tökéletesen igazuk van.
                  Meg nem foghatom, hogy miért nem akarjátok ti is komolyan venni ezt a komoly
                  kérdést? Csak nem az ujságok tartanak vissza? Manap egyébiránt minden lehetséges,
                  még az is, hogy nektek odafenn a minisztériumokban semmi sem tetszik, a mit nem ti
                  kezdeményeztek, hanem a sajtó.</p>
					<p>Münszter folyton jókedvű maradt. Mosolyogva, derült tekintettel hallgatta fiát, s
                  inkább szelid ingerkedés gyanánt jegyezte meg: »Mióta vagy ily feltünő barátságban
                  az ujságokkal? Eddig más volt köztetek a viszony. Ha jól vagyok informálva, nem
                  örvendesz valami tulságos népszerűségnek.«</p>
					<p>- Az informáczió helyes, most azonban talán nem rólam, hanem egy súlyos társadalmi
                  nyomorúságról van szó, a melynek megszüntetését tőletek kellene várnunk.</p>
					<p>- Lehetetlen kedves Fülöp, lehetetlen...</p>
					<p>- Mindaddig, mig nem fogtok hozzá.</p>
					<p>- Mindaddig, mig a nyugdijtörvényt a parlament meg nem változtatja.</p>
					<p>- Vessétek föl az inditványt...</p>
					<p>- Mi? A minisztérium?</p>
					<p>- A miniszter.</p>
					<p>- De ha nem gondol vele?</p>
					<p>- Tanácsoljátok neki ti.</p>
					<p>- Furcsa volna... mondotta egy kis gúnynyal Münszter; ilyet csak az vethet a
                  szemünkre, a ki a mi kitünő, beskatulyázott hivatali rendszerünket nem ismeri. Mi,
                  édes barátom, tanácsosai vagyunk ugyan a miniszternek, de soha sem szoktunk neki
                  tanácsot adni. Ha akad valamelyes jó gondolatunk, azt magunknak tartjuk, ha a
                  miniszternek van nagyritkán egy-egy jóravaló gondolata, azt szintén magának
                  tartja. Nem tudunk egymás gondolatairól semmit, s megvan az a kellemes
                  megnyugvásunk is, hogy az ország sem tud róluk semmit.</p>
					<p>Fülöp meglepetve tekintett atyjára. Ez a hang annyira idegen és szokatlan volt a
                  fülének, hogy önkénytelenül is magyarázatot keresett reá. Az udvarias, pontos,
                  szűkszavú államhivatalnok eddig sohasem gúnyolódott ily éles szavakkal a maga
                  állásáról, s a miniszterről is csak vagy igen ritkán, vagy egyáltalában nem
                  lehetett tőle megjegyzést hallani. Az ifjú nem tudta elképzelni, mi változtatta
                  meg ily feltünő gyorsan atyját. Le akar mondani hivataláról? Eddig semmit sem
                  emlitett ilyesféle tervről. - Münszter észrevette fia megütközését.</p>
					<p>- Különösnek találod, a miket mondtam? kérdezte csendesebb hangon,
                  elkomolyodva.</p>
					<p>- Azt nem, de...</p>
					<p>- Nem voltál erre a kitérésre elkészülve... Pedig még ki szeretnék térni egy másik
                  dologra is, föltéve természetesen csak ugy, ha nincs ellenedre, hogy ezt az
                  »özvegy«-kérdést, hivatalos nyelvünkön szólva, »alkalmazott részében« is
                  megbeszéljük. Ezzel, a mit most tudomásodra fogok hozni, megkéstem ugyan egy egész
                  hónappal, de őszintén szólva... folytatta vontatott hangon, gondosan megválogatva
                  a szavakat, - nem voltam egészen tisztában vele, hogy miképpen kellene hozzá
                  fognom. Most sem tudom, de most már nem halaszthatom tovább. Kedves Fülöp, -
                  sohase hizelegtem magamnak azzal, hogy a női lélek megismerésének tehetségével én
                  is rendelkezem. Ez nehéz és veszélyes studium, - nem értek hozzá. Nem is próbáltam
                  megtanulni. Boldogult anyád igazi szent volt, - tiszta, átlátszó, mint a
                  legnemesebb gyémánt - sohasem voltam oldala mellett rászorulva, hogy lelkének
                  sokféle megnyilatkozásával számot kellett volna vetnem. Szóval, nem tudok olvasni
                  az emberi szivben és nem is arrogálom, hogy meg birnám tanulni, ha akarnám, - mert
                  nem volnék képes reá. Várj, kérlek, mindjárt rájövök arra is, a mihez ezt a
                  hosszadalmas bevezetést előre bocsátottam. Clermontnéról van szó...</p>
					<p>Fülöp egykedvü tekintettel nézett le a Dunára. A lánczhidon haladtak végig a budai
                  oldal felé.</p>
					<p>- Hallgatlak, atyám, - felelte nyugodt hangon. Münszter homlokán megjelent egy
                  könnyü felhő.</p>
					<p>- Ezért kértelek, - szólt észrevehető óvatossággal, - hogy igy séta közben, ebben
                  a kellemes napfényben, s a zajban, mely szórakoztat, s lágyabbá teszi a szavakat
                  is, valamivel könnyebben fog menni... Láthatod azonban, hogy ez előre kiszámitott
                  staffage mellett is mennyire nehezen tudom a helyes kifejezéseket megtalálni,
                  pedig oly egyszerünek látszott az egész. Nem a tante szócsöve vagyok.</p>
					<p>Fülöp nem tudta visszafojtani a nevetést. Ez az utolsó gyors, majdnem mentegetőző
                  megjegyzés annyira jellemző volt arra az egész viszonyra, melyben a család tagjai
                  a tante személyéhez állottak, hogy akaratlanul is sok komikumot talált benne. Ime
                  atyja, a közel ötven éves, előkelő állami tisztviselő, szükségesnek tartja előre
                  bocsátani, hogy ezuttal nem szócsöve a matrónának. - »S ha
                  az is volnál, atyám, - felelte gyöngéd tekintetet vetve atyjára, - azt hiszed,
                  hogy akkor kevesebb figyelemmel lennék arra, a mit nekem mondani akarsz?«</p>
					<p>- Nem, kedves Fülöp, - más kapcsok füznek hozzád, semhogy ilyesmi valaha eszembe
                  jutna. Előre kellett azonban bocsátanom ezt a megjegyzést, mert amit közölni
                  akarok veled, az kizárólag az én megfigyelésem és senki másé. - Nehány hét óta
                  gyakrabban érintkezel Boronkaiékkal?</p>
					<p>- Voltam néhányszor náluk.</p>
					<p>- S Szera nálad?</p>
					<p>- Igen.</p>
					<p>- Láttam egy párszor. Gyakrabban találkoztál Katalinnal is.</p>
					<p>- Vele utoljára, - felelte ridegen az ifju.</p>
					<p>Münszter nem látszott figyelni erre a kemény hangra. Megérezte ennyiből is, hogy
                  fia és Szeniczeiné között komolyabb összeütközés történhetett, a melylyel ezuttal
                  hiába akarna foglalkozni. Fülöp valószinüleg kitérne a válasz elől, s ezzel
                  megzavarná a másik dolgot is. Megmaradt tehát a maga ösvényén és leghelyesebbnek
                  találta, ha kerülgetés nélkül, egyszerre kimondja azt, a mit egy hónap óta
                  habozott megmondani. Bevallotta magának, hogy nem diplomata tehetség; nem tud
                  nyomra vezetni ugy, hogy saját személyét távol tartsa, s e finom rafinement
                  hiányában bizonyára már eddig is unalmas volt.</p>
					<p>- Figyelek Juliára, - kezdte élénken, - s azt tapasztaltam, hogy a tante aggodalma
                  jogos.</p>
					<p>- Azt hiszed?</p>
					<p>- Bizonyosan tudom. Szeret valakit...</p>
					<p>- Szeret... Clermontné...</p>
					<p>- Igen. Téged.</p>
					<p>- Engem? Kérdezte mosolyogva az ifju, s nyugodtan, meglepetés nélkül intett tagadó
                  mozdulattal nem-et. Bocsánat atyám, nincs oly titok a világon, a melylyel ne
                  lehetne zavarba hozni az embert, ez a titok azonban, a melynek közlését
                  szükségesnek láttad, erre a szerepre nem alkalmas.</p>
					<p>Münszter nem engedte kisiklani kezei közül a kérdést. El volt határozva, hogy
                  megfigyelését Fülöp tudtára fogja adni, s a kedvező alkalom itt volt. Ragaszkodott
                  tehát hozzá, s egyenesen a dologra tért.</p>
					<p>- Nem czélom, hogy zavarba hozzalak, - annál kevésbbé, hogy meglepetést okoznak
                  neked. Tisztában vagyok vele, hogy sem az egyik, sem a másik nem sikerülne. Lehet,
                  hogy csak azt ismétlem, a mit te már magadtól is kitaláltál...</p>
					<p>- Nem, atyám, nem...</p>
					<p>- Ugy értem, hogy Clermontné vonzalma előtted nem lehet titok.</p>
					<p>- Tévedsz, atyám.</p>
					<p>- Meglehet, de talán nem egészen, - felelte most már némi idegességgel Münszter, s
                  fia karjába fűzte karját. Megállt a lánczhid budai oldalán, s ugy beszélt tovább.
                  - Lásd kedves Fülöp, nekem nincs oly gyakorlott szemem, hogy egy asszony érzelmi
                  világának megváltozását a legapróbb tünetekből is észre tudnám venni. Ehez a
                  lelki analizis biztosságára és nagy tökélyére van szükség, - a melylyel én soha
                  sem rendelkeztem. Nekem élesebben kihegyezett tünetekre van szükségem, hogy a
                  magam egyszerü diagnózisát megállapithassam. Oly jeleket tudok csupán meglátni,
                  melyek az oly elmét is izgatják, mint a mienk, kik sem fantáziával, sem a lelki
                  csápok érzékeny fegyverével nem vagyunk megáldva. Clermontné szolgáltatott ily
                  jeleket, lényének megváltozását tehát nekem is észre kellett vennem. Ne ints,
                  kérlek, másodszor is nem-et, mert nincs igazad. Őszintén hiszem, hogy nincs. S
                  nyiltan kimondom ime azt is, hogy engem ez a fordulat nem lepett meg. Vártam reá.
                  Sejtettem, hittem, hogy be fog következni, s ez tartott vissza mindenkor attól,
                  hogy a tante - szócsöve legyek. Megmaradok ennél a kifejezésnél: szócső. Azzá
                  kellett volna lennem; te tudod azonban legjobban, hogy nem voltam az. Oly kényes
                  dologba, mely kizárólag a te egyéni benső életedet érinti, sohasem óhajtottam
                  befolyni, s ezt a szabályt mindig meg is tartottam. Függetlenül gondolkozó, minden
                  tekintetben és minden irányban önálló férfiunak akartalak nevelni, s hogy azzá
                  váltál, arra mindenkor büszke leszek. Most azonban itt van ez a nehéz helyzet...
                  nem tagadom, hogy nekem is aggodalmaim vannak, s ez talán érthető is?
                  Szerencséssé, boldoggá akarunk tenni mindannyian, az egész család. Te vagy a mi
                  erőnk. Reád akarunk támaszkodni idővel valamennyien, mert senki sincs a család
                  tagjai között, ki a hozzá füzött reményeket oly biztosan be tudná váltani, mint
                  te. Mi lesz azonban ezekből a mi titokban is, nyiltan is szeretettel melengetett
                  reményeinkből, ha nőül veszed Juliát, s ezzel ugyanabba a szegénységbe sülyedsz, a
                  melytől évek óta félünk, s a mely ugy látszik még is csak be fog következni.</p>
					<p>- De atyám, kérlek...</p>
					<p>S Fülöp nevetve védte magát. Nem tudta megtalálni a helyes választ, nyugalmát is
                  csak nagy erőfeszitéssel volt képes annyira megőrizni, hogy Münszter ne vegye
                  észre rajta a változást, - de meg akarta nyugtatni atyját mindenáron. A
                  szeretetnek és a férfias ragaszkodásnak az a nemes tüze, mely atyja szavaiból
                  feléje áradt, elérzékenyitette és mélyen meghatotta. Valóságos mohósággal kereste
                  tehát a szavakat, hogy elsimithassa homlokáról azt a gondteljes redőt, mely őt
                  vádolta. - Házasság közte és Clermontné között? Az ő ismeretes princzipiumával és
                  a Clermontné nőies tartózkodásával? Nem, nem... Ez a föltevés legalább is el van
                  hamarkodva. S kölcsönös vonzalomról sem lehet talán beszélni, midőn régi, majdnem
                  idegesen ellenszenves viszonyuk -</p>
					<p>Münszter vállat vont és kezet nyujtott az ifjunak.</p>
					<p>- Ma még igen, de holnap... Mindegy! Isten veled! Sohasem szorultál a mi
                  tanácsainkra, s ez egyelőre szintén biztositék. Meg leszek elégedve, ha minden ugy
                  fog történni, a mint ma te gondolod, de nem fog meglepni azt sem, ha épp
                  ellenkezőjét fogom tapasztalni annak, a mit most állitottál.</p>
					<p>Münszter megszoritotta fia kezét és elvált tőle. Fülöp vidám arczczal emelte meg
                  kalapját, s gyalog indult vissza a lánczhidon.</p>
				</div>
				<div type="chapter">
					<head>TIZEDIK FEJEZET.</head>
					<p>Mennyire igazuk van azoknak, kik azt állitják, hogy az érzelmek fejlesztésében
               gyakorta a környezeté a döntő szerep. Az emberi sziv igen sok esetben zárná magába és
               temetné el a keletkező érzelem első, gyönge csiráját, ha magára volna hagyva. S itt
               alig van némi különbség érzelem és érzelem között. A szenvedélyes harag épp ugy
               kilobban, ha semmiféle külső befolyás nem ingerli, mint a szerelem, melyet magára
               hagynak, s a környezet hatásán kivül kerül. Fülöp soha sem vesztette el helyes
               érzékét a figyelme elé kerülő momentumok gyors megitélésében; igazat kellett tehát
               adnia ezuttal is annak a végzetes szerepnek, melyet Echegaray
                Galeotto-jában a környezet játszik végig a szegény Ernesto és az ártatlan
               Theodóra megejtésére, kik vétkezés nélkül, jó formán akaratuk ellenére kerülnek bele
               a bukásba, a környezet rágalmainak esvén áldozatul. A rágalom szó ebben az esetben
               ugyan tulságosan erős, a helyzet azonban majdnem hasonló. A tante és a környezet
               gondoskodott róla, hogy Clermontnéról egy napig se legyen alkalma megfeledkezni. Még
               Katalin, ez a szerencsétlen teremtés is, a kinek czinizmusa arczába kergette a vért,
               reá czélozgatott, s feljogositva érezte magát arra, hogy intse - őt - a veszélytől...
               Nem is beszélve a tanteról, atyjáról és a többiekről.</p>
					<p>Mig végigment lassú, sétáló léptekkel a rakparton, ujra meg ujra össze gyüjtötte a
               helyzet valamennyi szálát, hogy tiszta képet nyerhessen róla. Mitől féltik? Attól
               senki sem félti, hogy szenvedélyt ébreszt a fiatal asszonyban, a melynek esetleg ő is
               könnyü zsákmánya lehet, - hanem a házasságtól, mely anyagi bajokat zuditana fejére és
               megfosztaná a függetlenségtől. A család szemében tehát csak a vagyon a döntő ok, -
               kizárólag ez és semmi más. Az ő lelkének hitével, érzelmeivel szenzibilitásával nem
               vetnek számot, - ezek a szempontok mintha nem is léteznének. S Fülöp megszégyenitve
               vetette föl magának a kérdést, hogy vajjon mit gondolnak róla: annyira kiskorúnak
               tartják e, hogy megóvására szövetséget is hajlandók kötni, vagy oly napraforgó
               jellemnek, ki ma a legnagyobb könnyüvérüséggel dobja félre azt, a mit tegnap még
               tiszteletben tartott? Ha azt ismételgették volna neki, hogy Clermontné is özvegy,
               tehát bele tartozik abba a thézisbe, melyet a Sibillá-ban
               fölállitott, ezt az indokolást bizonyára elfogadta volna, - a család azonban
               kizárólag a pénzbeli hátrányokat emlegette, Clermontné vagyontalanságára hivatkozott,
               s ez megszégyenitette az ifjut. Hisz ebbe mintha hallgatólag azt is bele értenék,
               hogy nem tartják elég erősnek arra, hogy egy szegény hitvesért diadalmasan meg tudná
               vivni az életnek harczát. - Mialatt atyja hosszadalmas előadását meghallgatta,
               néhányszor már-már ajkán lebegett a válasz, hogy ha Clermontné hajadon volna és nőül
               akarná venni, a vagyontalanság egy pillanatig se tartaná vissza. Van annyi ereje,
               hogy egy darab kenyeret mindig meg tudna szerezni kettőjük számára, a család segélye
               nélkül is, a melyet nem venne igénybe soha, - s van annyi büszkesége is, hogy hideg
               vérrel viselné el a legnagyobb nyomort azért a nőért, kit lelke őszinte
               szenvedélyével nevezne hitvesének. - Visszásnak itélte helyzetét a családban, s
               ezuttal ismét első tervének kivitelével kezdett foglalkozni. Ha elhagyja a
               Münszter-házat, s még legapróbb szükségleteit is maga igyekszik megszerezni, akkor
               valószinű, hogy meg fognak nagyon neheztelni, de lassankint belenyugosznak abba is,
               hogy teljesen függetlennek tekintsék, a ki senkinek azért, a mi jót, vagy rosszat
               tesz, felelősséggel nem tartozik. Be fogják látni, hogy aggodalmuk feltétlenül
               alaptalan volt: Clermontnét látni sem fogja többé, nem azért, mert a szegénységtől
               fél, hanem azért, mert soha sem fogja önmagát arczul verni egy oly lépéssel, mely
               kijelentett meggyőződésével homlokegyenest ellenkezik.</p>
					<p>S Fülöp addig forgatta ezt a tervet, mig elhatározássá érlelte: el fogja hagyni a
               házat és külön költözik.</p>
					<p>A tantenak bejelenti még ma, - hadd tudják meg minél hamarabb; Clermontnénak...</p>
					<p>- Neki is meg fogom mondani, - mormogta elgondolkozva, roszkedvüen. Nem jól érezte
               magát, valami hiányzott lelke rendes harmóniájából. Egy szin, egy vonás, mely eltünt
               és nem tudta megtalálni. Ugy tetszett, hogy elhatározása meg fogja sérteni a hölgyet.
               Mintha nyiltan, tüntetve akarná értésére adni, hogy elmegy, mert semmi sem tartja
               vissza, még a gyöngédség sem. S van ennél még egy kényesebb oldal is. Figyelembe
               kellene vennie Clermontné föltevését is. Hátha majd azt fogja gondolni, hogy azért
               hagyja el a családot, mert érzi, hogy menekülnie kell? Ha magát fogja okozni a
               szakitásért, s esetleg megelőzi? Mit tegyen akkor? Nyiltságról szó sem lehet. Ez oly
               durva megbántás volna, a melyre gondolni sem akar. Meg kell tehát tartania abban a
               tévedésben, hogy miatta hagyja el a Münszter-házat. Ha azt fogja hinni, hogy a
               menekülésnek szükségét érzi, mert veszélyesnek tarja a közelséget, ez hizelegni fog
               szivének, s kiengeszteli, megnyugtatja jobban, mint bármi más. Ha azonban van némi
               igazság abban a megfigyelésben, melyet atyja az imént tudtára adott, akkor....</p>
					<p>Mit teszek akkor? kérdezte magától nyugtalanul.</p>
					<p>Ösztöne nem támogatta a föltevést. Clermontné eddig legkisebb jellel sem árult el
               iránta melegebb érdeklődést a réginél, melynek a vonzalomhoz ugyancsak kevés köze
               volt. S ezt az uj nyomot hiába is kutatta tovább, - bármely irányból próbálta
               megközeliteni, homályos, megbizhatatlan föltevésnél egyebet sehol sem talált.</p>
					<p>Félóra mulva, abban a szűk utczában, mely a plébánia templom mellett a városház-térre
               vezet, Szerával találkozott, s ez a véletlen ma különösen megörvendeztette.
               Megszabadulhat kellemetlen töprengésétől, mely semmi eredménnyel nem biztatta. Kissé
               bele is fáradt elméjének e meddő megerőltetésébe, - jó, ha fölhagy az egésszel és nem
               keres bizonyitékokat oly dologra, mely valószinűleg csak atyja fantáziájában
               elevenedett meg. - Szerafin szintén azonnal észrevette az ifjut; mosolyogva jött
               feléje, s kezét nyujtotta: »Azt hiszed ugy-e, hogy véletlenül találkoztunk? -
               kérdezte nyilt tekintettel, számitottam reá, hogy találkozni fogunk«.</p>
					<p>- S ha nem találkoztunk volna?</p>
					<p>- Oh, dehogy nem! Mindig ugyanazokon az utczákon térsz vissza, a melyeken elindulsz.
               Már megtanultam és nem tévesztem el. Voltam nálatok is. A kapus azonban
               fölvilágositott, hogy atyáddal együtt távoztatok el. Lejöttem tehát a villamos kocsin
               az Akadémiáig, onnan a Dunasoron elmentem egész a vigadóig, ott bekanyarodtam a
               Mária-Valeria utczába, fölkerültem a váczi utczába, s most ime itt vagyok. Oly
               gyönyörü idő van! Valóságos élvezettel sétáltam, s meg is néztem ám minden uj
               kirakatot. Engem is nézegettek és erre büszke vagyok.</p>
					<p>Szera nevetve intett. »Azért akartam veled találkozni, folytatta félrenézve, s
               meglassitotta lépteit, hogy előkészitselek egy boszantó dologra.... Meg kellett
               előznöm a papát«...</p>
					<p>Fülöp szivesen legeltette szemeit huga elegans alakján, - alig lehetett ráismerni
               izléses, csinos öltözékében a régi szeleburdi leányra. Hamvas, telt arcza,
               mozdulatainak kissé hintázó, asszonyos vontatottsága, s a minden pillanatban változó,
               gyors szemjáték egész sajátszerü bájt kölcsönzött lényének, mely érzéki hajlamainál
               fogva meglehetősen alászállitotta ezt a tisztán esztétikai gyönyört, melyet egy szép
               nő látása az első pillanatban nyujtani szokott. Szépsége semmiféle más szépséghez nem
               hasonlitott. Egyéni, különösen jellegzetes volt a harmónia is, melyben egész alakja
               összeolvadt. A szobrász és festő szeme bizonyára oly hibákat fedezett volna föl
               rajta, melyek a szépségről alkotott antik szabályokkal merőben ellenkeznek. Az a
               sajátos báj azonban, mely egész lényén elömlött, mozdulatainak kis leányos
               ügyetlensége, s ezzel szemben alakjának kifejlett, kerek, szép arányai, melyeket
               öltözékének angolosan őszinte szabása még inkább kitüntetett, le tudta kötni még
               Fülöpöt is, pedig ő már hozzá szokhatott volna.</p>
					<p>Szera nem nézett az ifjura. Egy pillanatig hallgatva lépegetett oldala mellett,
               látszólagos kiváncsisággal nézegette a kirakatokban felhalmozott pompát, - azután
               megint visszatért a félben hagyott tárgyhoz. - »Egy kicsit féltem is már, - mondotta
               halkan, - hogy papa meg talál előzni, s te majd azt fogod gondolni rólam, hogy
               beleegyezésemmel történt«...</p>
					<p>- Miről beszélsz, Szirén?</p>
					<p>- Atyámról, a ki valószinüleg meg fog látogatni.</p>
					<p>- Máskor is megtette.</p>
					<p>- Most egyébről van szó. Ostobaságot akar csinálni...</p>
					<p>- Nem értelek.</p>
					<p>- Mindjárt... Megmagyarázom Fülöp, azért jöttem, - de itt az utczán... Még meg
               találná hallani valaki.</p>
					<p>- Öt percz mulva otthon leszünk. Feljösz?</p>
					<p>- Igen.</p>
					<p>- S olyan nagy titok az, a mibe be akarsz avatni?</p>
					<p>- Inkább csunya... felelte a leány.</p>
					<p>E közben bekanyarodtak a plébánia utczába, s nehány percz mulva a Münszter-házban
               voltak. Fölhaladtak az emeletre. Szera közvetlenül a folyosón elhelyezett
               széleslevelü páfrányok és pálmák mellett lépett be a Fülöp lakásába vezető ajtón, oly
               gyorsan, a mennyire csak feltünés nélkül lehetett. Az ifju azonnal észrevette ezt az
               óvatosságot, de már hozzá volt szokva s szó nélkül hagyta ezuttal is. Néhányszor
               tudtára adta, hogy hozzá sem nem szokás, sem nem szükséges belopózni, - Szera
               gyerekes titkolózása azonban ugy látszik javithatatlan, s hozzá tartozik lénye
               kiegészitő vonásaihoz.</p>
					<p>Benn a teremben Fülöp átvette huga kalapját, lesegitette róla a testhez álló
               séta-kabátkát, s bezárta az ablakokat. Szerafin leült a kerevetre s keztyüjének
               kigombolásához fogott. - »Ez az egyetlen hely, - szólt futólagos mosolylyal, - a hol
               jól érzem magam. Tudod-e, hogy mindig erre a gyönyörü diványra gondolok, ha a mi
               ripsz butoraink elkeseritenek? Itt minden oly kedves és szép... annyira barátságos,
               szinte jobban esik a lélegzés is«...</p>
					<p>Fülöp nevetve fogadta ezt a naiv dicséretet. Szera őszintén beszélt. Egész arcza
               sugárzott az elégedettségtől, mely ebben a diszkréten fényes környezetben, e kitünő
               izléssel berendezett mályvaszinü butorok látására eltöltötte.</p>
					<p>- Halljuk most a nagy titkot, Szirén.</p>
					<p>- Mondtam már, hogy nem nagy, csak csunya, - felelte a leány.</p>
					<p>- Atyádról van szó.</p>
					<p>- És rólam.</p>
					<p>- Megboszantottad valamivel?</p>
					<p>- Dehogy! Mostanában nem tehetek olyat a miért megszidnának. Mama kényeztet,
               kedvemben jár, - a papa nem különben. Nagyon furcsa ez. Emlékszel, midőn egyszer
               egy különös asszonyság járt itt a leánykájával, a kit nálad akart hagyni?</p>
					<p>- Emlékszem.</p>
					<p>- Akkor éreztem magam ugy, mint most. Nem tudom megmondani hogyan... de nem jól...
               Azt a kifestett arczu, gyászoló papagály asszonyt akkor oly szivesen kidobtam
               volna...</p>
					<p>- Nem győznéd, sokan vannak.</p>
					<p>- Remélem, nem jött azóta még egy?</p>
					<p>- Azóta nem, de még jöhet. Térjünk a dologra, Szirén, miért vagy rossz
               hangulatban?</p>
					<p>- A papa miatt. Képzeld, meg akar látogatni, hogy megtudja, mint vélekedel rólam...
               szólt halkan, s mélyen elpirulva sütötte le a szemét. Fülöp közelebb huzta székét, s
               mosolyogva bátoritotta. Nem kell komolyan venni, a mit Boronkai beszél.</p>
					<p>- De ő komolyan veszi... mondotta ajkait harapdálva, remegő, ideges hangon a leány. -
               Nem tudom, miről suttognak a mamával, de sejtem, hogy rólad és rólam van szó...
               Fülöp, édes Fülöp... s Szera könyörögve emelte szemeit az ifjura, - hidd el, hogy én
               ártatlan vagyok ebben a dologban, ők suttognak róla, ők remélnek olyasmit, a mi
               lehetetlen... Azért bánnak most velem olyan kényeztetve, mert azt hiszik, hogy majd
               visszakérhetik tőlem, ha oly helyzetben leszek, hogy őket is kiemelhetem a
               szegénységből. Bár inkább a régi szidásokat hallanám! S nem tehetek ellene semmit. Ha
               néha kifakadok, a mama rögtön készen van a válasszal: »Sohse tetesd magad, gyermekem,
               ugy is tudom, hogy van eltitkolni valótok, hanem majd csak megtudjuk egyszer mi is.«
               Mit lehet erre felelni.</p>
					<p>Fülöp elhagyta helyét, s szórakozottan járkált a teremben. Szera félénken leste
               minden mozdulatát, s hol türhetetlen forróságot érzett, hol egyszerre
               elhalaványodott, mintha minden vére szivébe futott volna össze.</p>
					<p>- Kedves Szirén, - szólt végre az ifju, s iróasztalához támaszkodva rendezgetett a
               papirosok között. Szüksége volt erre a mozdulatra, - félt, hogy észre lehet venni
               arczán a bizonytalan habozást, mely e pillanatban erősebb volt akaratánál. - Atyád
               bizonyára azt hiszi, hogy szeretjük egymást.</p>
					<p>- Igen... lehelte alig hallhatóan a leány.</p>
					<p>- S az igazi is.</p>
					<p>- Igaz, de ez nem...</p>
					<p>- Nem szerelem; ezt akarod mondani te is.</p>
					<p>- Nem... szerelem... ismételte Szera lángba borult arczczal. Majd lehajolt,
               elsimitotta öltözékén a ránczokat, s az ablakhoz lépve az utczára nézett. Fülöp
               meglepetve figyelte ezeket a zavart mozdulatokat. Szera arczkifejezése oly ijedt,
               annyira szenvedélyes és félreismerhetlenül elfogult volt, hogy egy pillanatig sem
               hagyhatta többé kétségben érzelmei felől. S e fölfedezés a legnagyobb zavarba
               ejtette. Annyit eddig is tudott, hogy a leány ragaszkodik hozzá,
                erre az eshetőségre azonban nem volt elkészülve. Föltámadt szivében az
               önvád; vigyázni kellett volna. Szera fiatal, kicsit könnyelmü, de hü és ragaszkodó
               teremtés... vele szemben legalább mindig az volt... nem lett volna tehát szabad annyi
               nyiltsággal bánni vele, hogy vonzalma erősebb szenvedélylyé nőhesse ki magát. Erre
               vezet a bizalmaskodó nyiltság, - a szivélyes rokoni érintkezés, az ölelkezések, a
               csókok... Az »örök tüz« szikráját nem lehet a rokoni viszonynyal kioltani.</p>
					<p>Mindez villámgyorsan czikázott keresztül Fülöp fején. Oly kellemetlenül érezte magát,
               mintha öntudatos bünös lett volna, a ki a vétek perczében tér meg és válik
               becsületessé megint. Itt áll ime tanács és védelem nélkül. Mekkora gyöngédségre van
               szüksége, hogy huga e szemérmes, eltitkolhatlan vallomását meg ne sértse...</p>
					<p>- Hallgass meg, Szirén, - mondotta oly levertséggel, hogy a leány ijedten fordult
               hátra.</p>
					<p>- Mi bajod, Fülöp...</p>
					<p>- Nem rólam van szó, - felelte a férfi.</p>
					<p>- Mennyire halavány vagy... Nem kellett volna beszélnem, de lásd, nem akartam, hogy a
               papától tudd meg, a mit ő bizonyosan a maga modorában mondott volna el... sokkal
               többet képzelve hozzá, mint a mennyit én csak kigondolni is tudnék. Én boldog vagyok,
               ha néha veled lehetek, megelégszem, ha jó szemmel tekintesz reám... ha ott ülhetek a
               diványon és hallgathatlak. Mit kivánhatnék mást én, a kivel nem szokás gondolni? Hisz
               ki van reám mondva, hogy éretlen teremtés vagyok, képes minden helytelenségre, a mi
               egy nőhöz nem illik, - s ezt én jól tudom; talán igazuk is van... Nem, nem Fülöp! Ne
               hidd, hogy reménykedtem. Sohasem jutott eszembe ilyesmi, igazán soha...</p>
					<p>- Erről is beszélni fogunk még, Szirén. A mi atyádat illeti, nyugodt lehetsz; azt, a
               mitől félsz, sohasem fogja felhozni nekem, mert nem fogja merni.</p>
					<p>- Mindent mer!</p>
					<p>- Ezt nem fogja merni, - ismételte még egyszer az ifju, - van reá mód, hogy azonnal
               elhallgattassam. Ne beszéljünk róla többet. - Nagy változás előtt állok, édes
               hugom, - kiváncsi vagyok, mit szólsz hozzá. Erről ugy nagyjában azt is tudni fogom,
               hogy milyen hatással lesz a tantera és a többiekre. Ki fogok repülni a fészekből, még
               pedig minél hamarabb.</p>
					<p>- El akarsz utazni? - kérdezte összerezzenve a leány.</p>
					<p>- Nem, Szirén, - mondá gyöngéden, megnyugtatva Fülöp, - nem utazom.</p>
					<p>- A tantika azt akarja...</p>
					<p>- Már lemondott róla, - hetek óta nem emliti, s ebből azt következtetem, hogy
               fölhagyott az egészszel. Különben sem engedelmeskedtem volna mert nem hagyhatom el a
               várost. Ezt a házat azonban el fogom hagyni. Külön költözöm a családtól.</p>
					<p>- Miért?</p>
					<p>Fülöp a legnagyobb figyelemmel vigyázott minden szóra, a mit ez egyszerű,
               természetes, de fürkésző és nem kis mértékben gyanakodó kérdésre válaszul adott.
               Egyetlen igével sem szabadott többet mondania, mint a mennyi elkerülhetetlenül
               szükségesnek látszott, mert ha többet sejtet a valónál, Clermontnét keveri gyanuba,
               ha kevesebbet - Szera vonzalmát bántja meg, s ezt épp oly kevéssé akarhatta, mint az
               előbbit. - »Nem szeretem, hogy semmit sem titkolhatok el, s a legkisebb jelt is,
               melyet néha elárulok, fegyverül használják ellenem. Külön fogok tehát költözni, hogy
               akkor, a mikor akarom, egyedül maradhassak a magam lakásában«.</p>
					<p>- Ez az egyetlen ok, Fülöp?</p>
					<p>- Nem csak ez, de ez az első.</p>
					<p>- És Clermontné... ő a második?... kérdezte csendesen a leány.</p>
					<p>- Clermontné még nem tudja, hogy el fogom őket hagyni, s ő egy hét mulva különben is
               falusi birtokára utazik, - elhatározásomra különösebb befolyással tehát nem lehetett.
               S most két dologra kérlek, édes Szirén, - folytatta vidámabb hangon a férfi s
               valóságos benső örömmel ragadta meg ezt a mentő hangot, melylyel kellemetlenül kényes
               szituácziójának veszélyes élét elvehette, - egyik az, hogy atyád tervei ne bántsanak,
               a másik, hogy a tante előtt többé ne védelmezz.</p>
					<p>- Nem teszem, ha nem akarod, - igérte a leány.</p>
					<p>- Nem akarom. Azt azonban mindig akarni fogom, - folytatta hangjának kedves
               melegségével, - hogy a kis Szirén maradjon ezután is az én szép hugom és jó
               barátnőm.</p>
				</div>
				<div type="chapter">
					<head>TIZENEGYEDIK FEJEZET.</head>
					<p>Szera távozása után Fülöp nyugtalansággal vallotta be magának, hogy a leány
                  ragaszkodása, ez a félénk, bátortalan, de egész lényét betöltő mély vonzalom
                  hatással van reá. Sokkal biztosabban tudta megitélni az emberi szivet, semhogy meg
                  ne érezte volna, hogy ez a nagy gyermek szenvedélyes gyönyörrel engedte át magát
                  az első szerelem boldogságának és nem gondol semmivel mással, csak ezzel. Olyan
                  lett, mint az álomjáró, a kit betegségének ellenállhatatlan ereje kényszerit
                  arra, hogy megszakitsa legnyugodtabb álmát és arra menjen, a merre az égbolt
                  szelid istennője, a hold vonzani fogja. Ah, kiben nem lappang a hiuság egy
                  elrejtett szikrája... ha több nem is, de egy? Fülöp nem ámitotta magát. Kellemesen
                  izgatta, hogy Szera hatalmában van. A férfi ösztöne sok tekintetben épp oly
                  csalhatatlan, mint a nőé. A természet titkos ereje gondoskodott róla, hogy a
                  közeledés biztosságát előre megérezzük. Fülöp tudta, hogy Szera, ha ő nem akarja,
                  többé nem menekülhet abból a hálóból, a melynek minden egyes szálát a szerelem
                  fénye aranyozza meg annyi felséges varázslattal, hogy e kötelékeknek még halálos
                  szoritása is csak édes eszméletlenségnek tetszik.</p>
					<p>De mit csináljon vele? Ez a kérdés volt az, mely elsőnek szólalt meg bensejében, s
                  nyugtalansággal töltötte el. A kellemes izgalom épp oly gyorsan fog eltünni, mint
                  a mily hirtelen szivébe lopta magát, - s mi lesz aztán? Mi marad belőle később?
                  Szerafin között és közte oly szembeszökő különbségek vannak nem csak hajlamokban,
                  izlésben, modorban, de intelligencziában is, a melyeknek áthidalása
                  lehetetlenségnek látszik, ha a testi élet természetes nyilvánulásain kivül a
                  szellemi élet összesimulása is figyelembe jön. S Fülöp mégis vonzódott a leányhoz.
                  Nyiltan, egy kis bünbánattal ismerte be, hogy Szerában éppen azok a vonások
                  ingerlik, a melyek benne teljesen hiányzanak. Mozdulatainak szelessége, lusta,
                  hintázó járása, tagjainak telt de hajlékony arányai, melyek összevéve az érzéki
                  szépség sajátszerü bájával hatottak, épp annyira fölébresztették benne azt az
                  átható, komoly figyelmet, melylyel a férfi a nőt vizsgálni szokta, mint őszintén
                  nyers megjegyzései, könnyelmü, semmivel sem törődő, közönséges modora, a mely
                  lépten nyomon kitört belőle anélkül, hogy helytelenségét ő maga észre tudta volna
                  venni. Fülöp itt megállt. Mire gondol? Hová téved? Valóban nagyon itt az ideje,
                  hogy ezekkel az inpressziókkal többé ne foglalkozzék. S volt benne annyi fegyelem,
                  hogy a mit maga elé tüzött, azt nyomban végre is hajtotta.</p>
					<p>Megfeledkezett Szerafinról.</p>
					<p>Később, öt és hat óra között átküldte inasát Feliczia tantehoz azzal a kérdéssel,
                  hogy elfogadhatja-e? Az inas igenlő választ hozott.</p>
					<p>Gyorsan határozott: tudtára adja a matrónának még ma, haladék nélkül azonnal, hogy
                  a Münszter-házat el fogja hagyni. Föltette magában, hogy e tervét végrehajtja,
                  tehát végrehajtja. Már februárban megtehette volna. Akkor Clermontné kivánságára
                  maradt el a dolog, most azonban ő sem akadály többé, - a fiatal asszony nyolcz-tiz
                  nap mulva ugy is elutazik. Eljött azonban az ideje, hogy a család befolyása alól
                  emanczipálja magát. A terv fölöttébb tetszetős volt. Teljes függetlenség! Oly
                  szépen, annyira kellemesen hangzik, - milyen lehet még a valóságban. Ugyanaz a
                  szomjas vágy lepte meg őt is a tökéletes függetlenség után, mint minden embert, a
                  ki kényelemben, intelligens környezetben nő fel, de a környezet szeretetteljes
                  gondoskodása végre is annyira terhére válik, hogy meg akar tőle szabadulni minden
                  áron. Atyjának óvása és czélzásai, melyeket Clermontnéra tett, - mosolya, melylyel
                  a fiatal asszony iránt érzett ellenszenvét problematikus és megbizhatatlan
                  dolognak tartotta, - megérlelték benne az elhatározást. S midőn elméje végig
                  repült ezeken az okokon, melyekkel tervét önmaga előtt támogatta, készségesen
                  beismerte, hogy kissé erősen fejezte ki magát, midőn Clermontné iránt
                  megnyilatkozó idegenkedését ellenszenvnek nevezte el. Nem ellenszenv, - az özvegy
                  sohasem adott rá okot, hogy ezzel a szóval valaha megbánthassa, - csak
                  idegenkedés, inkább részvét, vagy bosszankodás... maga sem tudta hirtelen hogy
                  melyik hát a három indulat közül. Mióta Katalin egész lavináját zuditotta rá a
                  legfesztelenebb vallomásnak, azóta különös változásokat észlelt magán. Eleinte nem
                  törődött az egészszel, megvetette, eltiltotta még saját felvillanó gondolatait is,
                  - később azonban analizálni kezdte ezeket az uj hajtásokat, s oly tapasztalatokra
                  jutott, melyeken maga is elámult. Emlékezetébe idézte Katalin elburkolt
                  megjegyzéseit, látta élénk, nagy szemeiben a bámulatot, melylyel ártatlan
                  nyiltságát őszintén megcsodálta, de kiolvasni vélte belőlük azt is, hogy még
                  nagyon fiatal, nagyon tapasztalatlan embernek tartja. Sértette ez a gyanitás s
                  azóta sem tudott megszabadulni tőle. Lehet egyébiránt, hogy csak képzelődés az
                  egész, a melynek semmi alapja sincs. Katalin valószinüleg a legutolsó, a ki őt
                  aszkétának tartja. Nem is az. És semmi kilátás sincsen reá, hogy azzá legyen. S
                  mégis folyton szemei előtt lebegett az a futólagos inkább szánakozó és csodáló,
                  semmint kicsinylő mosoly, mely akkor játszadozott az asszony ajkán, midőn arra
                  biztatta, hogy jöjjön vissza és mentse meg lelkét a pokoltól, de ő maga jöjjön és
                  ne tanácsokkal, hanem a kezével, a becsületével, a szerelmével... Felháborodásának
                  első forró kitörésében akkor azt parancsolta magának, hogy Katalinnal többé nem
                  fog foglalkozni, hanem feltárja életét a tantenak és azután nem bánja, bármi fog
                  történni vele. Megtette? Nem. Hallgatott. Előbb úgy magyarázta magának azt a
                  megfoghatatlan fordulatot, mely tapasztalatainak elbeszélésétől visszatartotta,
                  hogy a szánalom szavára hallgat: miért tegye még jobban tönkre a szerencsétlent,
                  hisz sem megtisztitani, sem megváltani nincs hatalmában, - később azonban már
                  keveselte ezt a magyarázatot. Kérdést intézett magához: kizárólag csak a
                  szánalom némitotta el? Semmi más, csak a szánalom? S ime, most, hosszabb idő után
                  egyszerre megtalálta reá a csattanós választ: nemcsak a szánalom és nemcsak a
                  lovagiasság, a mely itt ugyan nagyon visszás fogalommá sülyed, hanem a saját
                  lényében lappangó gyöngeség is, mely éppen nem zárja ki a hajlamot a
                  vétkezésre...</p>
					<p>Egy okkal több, hogy kiszabaditsa magát a közvetlen családi környezetből, melynek
                  idővel épp oly végzetes szerepe lehetne közte és Clermontné közt, mintha ők maguk
                  idézték volna fejükre a veszélyt.</p>
					<p>Átment Feliczia tantehoz.</p>
					<p>A matróna nem volt egyedül; nála volt Clermontné is. Fülöp már belépése
                  pillanatában észrevette, hogy a tante egy bizonyára már régebben megindult
                  társalgást szakitott ugyszólván a mondat közepén félbe, s oly idegesen fordult
                  hátra, mintha a cselédet akarta volna kiutasitani. Midőn Fülöpöt megismerte,
                  összenézett Clermontnéval; ez sem kerülte el az ifjú figyelmét. Valami történt,
                  gondolta magában, s a fiatal asszonyra nézett, ki mosolyogva fogadta ugyan
                  üdvözlését, de észrevehető zavarral küzdött. Nagy kék szemeiben benső izgatottság
                  égett, melyet hiába igyekezett elleplezni Feliczia tante komoly főhajtással
                  üdvözölte az ifjut. A matróna nem csinált belőle titkot, hogy kellemetlen
                  gondolatokkal van elfoglalva. Szigorú tekintete kutató figyelemmel nyugodott
                  kedvencze izmos, karcsú alakján, melynek férfias szépségét e pillanatban éppen nem
                  volt hajlandó észrevenni. »Roszul választottam meg az időt«... mondotta magának az
                  ifjú. Visszavonuljon? Nem. A mibe belefogott, azt most már végrehajtja.</p>
					<p>- Foglalj helyet, Fülöp, - intett lassú mozdulattal az agg hölgy, s megvárta, mig
                  az ifju közelebb húzza székét a kerevethez. - Beszélni óhajtottál velem?</p>
					<p>- Igen, kedves tante.</p>
					<p>- Én is kérdezni fogok azután valamit tőled.</p>
					<p>- Előbb is felelni fogok. Az én előterjesztésem nem olyan sürgős.</p>
					<p>A tante ismét Clermontnéra emelte tekintetét, s ez most már feltünt az ifjúnak.
                  Azt következtette belőle, hogy a kérdés, melyet a matróna hozzá akar intézni,
                  okvetlen összefüggésben van az özvegygyel, a kinek elpalástolhatatlan zavara ebben
                  a föltevésben még inkább megerősitette. S hiába akart találkozni a fiatal asszony
                  tekintetével, - Clermontné következetesen kikerülte, s az asztal apró
                  disztárgyaival babrált.</p>
					<p>Feliczia tante szokatlanul száraz hangon intézte rövid kérdéseit Fülöphöz.</p>
					<p>- Szerafin volt nálad?</p>
					<p>- Igen, - felelte csodálkozva az ifju. Mit jelentsen ez? Meg nem foghatta hová
                  czéloz a tante.</p>
					<p>- Együtt jöttetek?</p>
					<p>- Igen. A városháztéren találkoztunk.</p>
					<p>- Véletlenül, Fülöp?</p>
					<p>- Nem véletlenül...</p>
					<p>Clermontné összerezzenve sütötte le tekintetét. Fülöp ebből az ösztönszerü
                  mozdulatból egy pillanat alatt kiérezte most már, hogy a hozzá intézett kérdések
                  veszedelmesen hasonlitanak a vallatáshoz. Ah, felelősségre akarják vonni.. Ebbe a
                  gondolatba egészen belepirult. Megjelent szemei előtt Katalin ajkán az a
                  csodálkozó mosoly, mely boszantotta, s a melyhez annak az asszonynak ugy látszik
                  jogai voltak. Hisz itt ugy bánnak vele, mint egy fiatal hajtással, a melynek a
                  kertész ollójára minden pillanatban szüksége van, különben félre csavarja
                  növésében buja ereje a természetnek. - »Részemről véletlen volt a találkozás, -
                  folytatta nyugodtan, - Szera azonban beszélni kivánt velem.«</p>
					<p>- Többször találkoztok?</p>
					<p>- Elég gyakran.</p>
					<p>- Azelőtt nem érintkeztél Boronkaiékkal.</p>
					<p>- Nem oly sürün, mint most.</p>
					<p>- Kedves Fülöp, - mondá némi szünet után a tante, - engedd meg, hogy ezuttal is
                  egészen nyiltan beszéljek hozzád. Midőn beléptél, rólad beszéltünk Juliával, s én
                  éppen azt az aggodalmamat fejeztem ki, hogy gyakori érintkezésed Szerafinnal oly
                  félreértésekre adhat alkalmat, melyeket a legnehezebb dolog eloszlatni. Az én
                  jelenlétem fölment ugyan minden félreértéstől, de ha gyakrabban látnak Szerával,
                  kinek - a mint sejtem - pénzt is szoktál adni, nincs kizárva, hogy Boronkaiék
                  esetleg vérmes reményeket fognak irántad táplálni s ez, ugy hiszem nem állhat
                  szándékodban.</p>
					<p>- Bizony, édes tante, - felelte mosolyogva Fülöp, s többé nem kereste Clermontné
                  tekintetét, - magam sem tudom, miért rokonszenvezem ezzel a szegény Szirénnel, a
                  kinek nincsenek barátai. Rokonszenvem azonban talán még nem elég sulyos ok arra,
                  hogy gyanusitsanak minket?</p>
					<p>- Nem gyanusitás...</p>
					<p>- Olyanféle, kedves tante, olyanféle! felelte élénken, enyelegve az ifju. Ez a
                  hang tetszett a legalkalmasabbnak, - ezt használta. Igy sokkal könnyebb lesz.</p>
					<p>- Szerának vannak barátai, Fülöp, - jegyezte meg gyorsan Clermontné.</p>
					<p>Fülöp udvarias meghajlással ismerte be, hogy tévedett. »Bocsásson meg Julia, -
                  megfeledkeztem róla, hogy önt nagyon szereti ez a gyermek.«</p>
					<p>- Én is szeretem őt.</p>
					<p>- Ön és a tantika, - más senki.</p>
					<p>A matróna némán intett; igaz, mindig szivesen látja a leányt, mostani
                  magaviseletével azonban nincs megelégedve. Fülöp elértette, hogy ez az
                  elégedetlenség inkább az ő személyére vonatkozik, de nem védelmezte magát, s ezzel
                  a matróna elégedetlenségét csak felszitotta. Markáns, határozott vonásain
                  megjelent egy borus árnyék és nem is tünt el onnan, hiába beszélt enyelgő hangon
                  az ifju. Az agg hölgy gyanakvó természetének, s kedvencze iránt érzett önző
                  szeretetének megnyugtatására ez nem volt elég.</p>
					<p>- Csak figyelmeztetni akartalak Fülöp, - szólt kedvetlenül. Ilyesmiben nagyon
                  óvatosaknak kell lennünk.</p>
					<p>- Hibáztam valamiben?</p>
					<p>- Azt nem mondtam, gyermekem.</p>
					<p>- Köszönöm, kedves tante. Megjegyzem magamnak a figyelmeztetést.</p>
					<p>- Ezt el is várom tőled.</p>
					<p>- Szabad most már nekem is előadnom, hogy mi az, a mi e szokatlan időben ide
                  hozott?</p>
					<p>- Csak mondd.</p>
					<p>- Kalandos tervem támadt, édes tante, - el fogom hagyni a házat.</p>
					<p>- Helyes, menj utazni gyermekem, - felelte élénken a matróna, - a te korodban ez
                  oly elkerülhetlen szükség, a melyre minden körülmények között figyelni kell.</p>
					<p>Clermontné gyorsan Fülöpre emelte tekintetét, az ifjú vidám, nyilt arczán azonban
                  bronzból volt öntve minden vonás, - semmit sem árult el abból, a mit az asszony
                  megtudni szeretett volna.</p>
					<p>- Később elmegyek utazni is, - válaszolta Fülöp a matrónának és felállt, hogy
                  búcsut vegyen, - egyelőre azonban még Budapesten kell maradnom. Dolgaim vannak. A
                  szinház is foglalkoztat, egy uj sujet, mely teljes visszavonulást, nyugalmat,
                  csendet kiván, szintén kidolgozásra vár. Elhatároztam tehát, hogy egyelőre nehány
                  hónapra számüzöm magam a társaságtól és valahol az Erzsébetváros végén, a
                  városliget körül, magam bérelek magamnak egy garçon-lakást.</p>
					<p>- El akarsz hagyni minket? kérdezte fölemelkedve a matróna. - Julia, mi ez?
                  Hallottad?</p>
					<p>- Igen, édes néni... mondotta dallamos hangjának ama mély érzelmességével
                  Clermontné, mely Fülöp érzékeny kedélyét mindig meg tudta hatni. Most, atyjának
                  szavai után, még élénkebben. Istenemre, villant meg agyában a gyanu, hátha nem
                  tévedett... hátha csakugyan nem tévedett... S valóságos brutális heveskedéssel
                  mormogta magában: »Hátha belém bolondult ez az asszony«...</p>
					<p>- El akar minket hagyni! ismételte türelmetlenül, majd haraggal az agg hölgy, s
                  Fülöpre szegezte átható tekintetét: jól meggondoltad, hogy mit mondtál nekem? El
                  akarod hagyni a családot, házamat, minket; külön akarsz költözni... miért?</p>
					<p>Fülöp nyugodt maradt. »Nem akarom, édes néni, hogy miattam valaki kellemetlenül
                  érezze magát. Már régen el kellett volna mennem és hibáztam, hogy nem tettem meg.
                  A fő ok egyébiránt az, hogy feltétlen nyugalomra van szükségem...«</p>
					<p>Feliczia tante előbb Clermontné halavány arczára vetett egy futó pillantást,
                  azután sokkal szelidebben fordult az ifjú felé.</p>
					<p>- Nem tudlak visszatartani, ha menni akarsz, - mondá csilapodva, - felelj azonban
                  még egy kérdésemre, - úgy-e nem vagy egészen őszinte hozzám?</p>
					<p>- Nem, édes néni, - mondotta az ifjú és ajkaihoz emelte a matróna kezét. De nem
                  vallok ám többet...</p>
					<p>Feliczia tante csendesen ingatta fejét. Azt hitte, hogy mindent kitalált. - »Nem
                  is kérdezek többet gyermekem... szólt megnyugtatva, - hisz végre is talán igazad
                  van, ha elhagysz minket... Te érzed legjobban, hogy van-e rá szükség, vagy nincs.
                  Ha van, úgy csak menj, menj... én nem foglak
                  visszatartani«.</p>
					<p>Fülöp némán meghajtotta magát Clermontné előtt és elhagyta a szalónt.</p>
					<p>Tisztában volt vele, hogy a történtek után magyarázattal tartozik Clermontnénak,
                  tehát otthon maradt. A tante szerencsére kezébe adta a legalkalmasabb mentséget, -
                  használni fogja. Találékonysága, emberismerete, ösztöne mind nem érne semmit, ha a
                  szép rokon arczáról hibásan olvasta volna le gondolatait. Clermontné nem lenne
                  asszony, ha nem igyekeznék megtalálni a háttérben - a másik asszonyt. S itt aztán
                  tökéletesen egyre megy, hogy kiváncsiságból-e, vagy féltékenységből. Világosan
                  kiérezte szemeiből a gyanut, hogy nem miatta, hanem más nő miatt akarja elhagyni a
                  közös családi lakást, a melyben nem érzi magát eléggé biztositva a meglepetések
                  ellen. Ezt a gyanut igy, leplezetlenül, kirivó meztelenségének egész nyiltságában
                  Clermontné soha sem fogja ajkára venni. Megbántaná, ha erre képesnek tartaná, - a
                  gondolat azonban szabad és független fegyvere mindenkinek. Majdnem egészen
                  bizonyos, hogy Clermontné e pillanatban igy gondolkozik: »El akar minket hagyni,
                  mert ebben a házban már mindenki észre vette azt a viszonyt, mely közte és Szera
                  közt szövődött«...</p>
					<p>S bizonyára el is itélte már. Ezt pedig nem vállalhatja. Föl kell tehát
                  világositania, hogy téved. Közte és Szerafin között nem vált kisebbé a távolság.
                  Némi közeledés igenis történt, ehez azonban az ő szivének ma még csak igen kevés
                  köze van, - annyi legfölebb, mint a mennyit egy csinos leány közelében minden
                  férfi érez, ha nem oly megrögzött hazug, hogy még önmagát is meg birja csalni.
                  »Lássuk csak«... biztatta magát. Leült iróasztala mellé és elméjének egész
                  bonczoló tehetségét összeszedte, hogy a legbiztosabban nyomra vezető utat
                  megtalálja, s meggyőződést szerezhessen Clermontné érzelmeiről is. Ha atyja nem
                  csalódott, akkor az asszony maga fog ürügyet találni arra, hogy távozásának
                  okairól kikérdezze és Szera ellen támadt gyanujának helyességét bebizonyitva
                  lássa, - ha azonban semmiféle különösebb érdeklődést nem érez, akkor vagy
                  egyáltalában nem fog kérdezni semmit, vagy ha kérdez is, az csupa közönséges
                  szólásforma, rokoni aggodalom és gyöngéd banalitás lesz, mely a viszonzásra váró
                  udvariasságon kivül egyébre nem kötelez. Melyiket kivánja inkább, melyiket nem...
                  ez oly rejtélyes kérdés volt, hogy meg sem próbálta reá megtalálni a választ.</p>
					<p>Az a folytonos óvás, sőt a családi levegő maga is, mely valóságos jellemző milieu
                  gyanánt lengte körül, nem maradhatott lényére hatás nélkül. Oly buzgalommal, annyi
                  féltékeny gondoskodással óvták hosszu idő óta a szép rokontól, hogy
                  észrevétlenül is egészen összeolvadt azzal a gondolattal, hogy neki kerülnie kell
                  ezt az asszonyt, mert veszélyessé válhatna reá. Nagyon egyszerü dolog tehát, hogy
                  most, midőn érzi, hogy magyarázattal tartozik neki, inkább hajlandó azt mondani,
                  hogy menekülésének nem a függetlenség után való vágy, hanem ő az oka. Az ő
                  közeléből akarta kiragadni magát, mert nem becsüli tul erejét; sok apostol
                  keresztül bukott már azon a kövön, melyre épiteni akart, nincs kedve szaporitani a
                  számukat egygyel. Ez az indokolás bizonyára ki fogja engesztelni. Miért ne
                  ringatná el szivét ezzel a kedves csalódással, a melynek semmiféle következményei
                  nem lehetnek, ha megteheti? S megteheti abban a biztos tudatban, hogy a
                  meglepetések utját távozásával egyszerre ketté vágja.</p>
					<p>Clermontné valamivel hat óra után küldte át szobaleányát azzal az üzenettel, hogy
                  látogassa meg, ha lehet még szinház előtt.</p>
					<p>- Melyik szinházba megy asszonyod?</p>
					<p>- Az Operába, - felelte a szobaleány.</p>
					<p>- Mondd, hogy azonnal megyek.</p>
					<p>Fülöp gyorsan átöltözködött, fölvette felsőjét, s átment Clermontné lakosztályába.
                  Tisztában volt azzal, a mit mondani fog, azt azonban nem állitotta, hogy
                  tökéletesen nyugodtnak érzi magát. A helyzet kényességét be kellett ismernie.
                  Hasonló szituaczióban még egy minden körülmények között hidegvérü viveur is érzi,
                  hogy egész lélekjelenlétére szüksége van, ha nem akarja elvesziteni lábai alól a
                  biztos talajt. Elég egy elhamarkodott szó, egy helytelen hangsuly, egy tekintet, -
                  s a félreértések egész fantasztikus szövevénye állja el a visszavonulás utját,
                  melyre e pillanatban Fülöp is lépni akart.</p>
					<p>Clermontné a tükör alatt levő törpe kerevetről sietett eléje. Nem igyekezett
                  leplezni felindulását, - arczának finom szenvedő vonásain a benső küzdés nyomait
                  bármely gyakorlatlan szem is azonnal észrevehette volna. Fülöp meghökkent. A játék
                  ugy látszik sokkal komolyabb, semmint hitte. Meg kell változtatni a modort; az
                  enyelgő hang bántani fogja a hölgyet...</p>
					<p>- Megjelentem asszonyom, - mondotta egyszerüen, - hogy alkalmam legyen önt
                  megczáfolni.</p>
					<p>- Engem, Fülöp!</p>
					<p>- Önt kedves Julia, - ismételte a férfi.</p>
					<p>- De hiszen még nem tudja, hogy miért kérettem magamhoz...</p>
					<p>- Már kitaláltam.</p>
					<p>- S oly biztos benne...</p>
					<p>- Istenem, hiszen lehet, hogy tévedek, de van bennem annyi önhittség is, hogy nem
                  hiszek a magam tévedésében addig, mig ön meg nem győz róla.</p>
					<p>Clermontné futólag elpirult. Majd gyorsan megfordult, megigazitotta keskeny,
                  leányos vállain öltözékének csipkéit, s megkérte az ifjut, hogy áldozzon fel
                  idejéből tiz perczet, mig inditványát elő fogja adni. Igenis, inditványát.
                  Feliczia tante szalonjában gondolta ki, s azzal biztatja magát, hogy kegyes
                  fogadtatásra talál. - »Nem akarom Fülöp, hogy valaha szemrehányásokat tehessek
                  magamnak azért, mert rövidlátó voltam, - mondá szelid hangon, - hisz ön már ugyis
                  sokat türt... Ah, nem! Kérem, ne mondjon ellent, miattam türt, s én csak hálával
                  gondolhatok reá«...</p>
					<p>Fülöp azonnal megragadta ezt a legjobb alkalmat. Megállt a kis szalonasztal
                  mellett, kezébe vette az apró japáni djonk névjegytartót, s azzal játszott,
                  miközben igy szólt:</p>
					<p>- Lássa asszonyom, mennyire tévedhet még az oly kitünő figyelem is, mint az öné.
                  Ime, ön rövidlátással vádolja magát, holott erről itt igazán szó sem lehet. Azért
                  emlitettem az imént, hogy meg kell czáfolnom önt, mert tudtam, megéreztem, hogy
                  téved, s oly okokkal igyekszik távozásomat megmagyarázni, a melyek ellen
                  tiltakoznom kell. Vegye észre, kedves Julia, hogy egész parlamenti szónoklatot
                  rejtegetek tartalékban az ön megczáfolására, s biztosan tudom, hogy győzni fogok.
                  Ha vereségtől tartanék, nagyon meggondoltam volna, hogy a tantikával való
                  találkozás után, a melynek ön is tanuja volt, tanácsos lesz-e vajjon ön előtt
                  megjelennem. De nem félek a vereségtől. Győzni fogok, asszonyom, győzni fogok!</p>
					<p>Clermontné zavartan emelte szemeit az ifjura. Fülöp tudta, hogy a fiatal
                  asszonynak sohasem lenne elég bátorsága arra, hogy körülirás nélkül fejezze ki
                  magát, - megtette tehát ő.</p>
					<p>- Ön azért vádolja magát rövidlátással, mert azt hiszi, hogy későn vette észre azt
                  a viszonyt, mely köztem és Szerafin között van. Nemde eltaláltam? Legyen őszinte
                  és ismerje be, hogy helyes nyomon járok. Mennyire téved, kedves barátnőm! S nekem
                  még örülnöm kell, hogy a czáfolatot magam hozhattam el önnek egy oly gyanusitás
                  lerombolására, a mely veszedelmesen alkalmas arra, hogy engem megalázzon...</p>
					<p>- Azt senki sem akarja, Fülöp! - szólt élénken az asszony, s halk hangon tette
                  hozzá: én legkevésbbé... én legkevésbbé...</p>
					<p>- Miért gyanusit hát?</p>
					<p>- A látszat..</p>
					<p>- Mindig a látszat! Nem vagyok képes kitalálni, hogy miért nem emlitik Katalint
                  is? Őt is meglátogattam. Miért éppen Szerát? És ön Julia, ön...</p>
					<p>Clermontné e pillanatban feltünően egyszerre, minden átmenet nélkül megváltozva
                  nyugtatta tekintetét az ifju vonásain. Hangjának melegségében sok komolyság
                  rejlett, midőn természetes szemérmét végre annyira le tudta győzni, hogy
                  megszólalhatott. - »Katalint, édes Fülöp, azért nem emliti senki, mert mindnyájan
                  ismerjük az ön Sibillá-ját és nem kételkedünk abban sem,
                  hogy ebben a szép műben ön őszinte volt«..</p>
					<p>Fülöp meglepetve ránczolta össze a szemöldökét. Erre a fordulatra nem számitott.
                  Mintha jéghideg vizet öntött volna végig tagjain egy ellenséges kéz, oly gyorsan
                  hült ki szemeiből az a meleg fény, melylyel a fiatal asszony nyulánk alakját
                  titokban most is megcsodálta. Nem adott mindjárt választ. Visszatette az asztalra
                  a névjegytartót, lassu, inkább kicsinylő, sem mint neheztelő mozdulattal vállat
                  vont és közelebb tolta székét a kerevethez. - »Igaza van Julia, - törte meg végre
                  a kellemetlenül elhuzódó csendet, - őszinte voltam, de az én
                   Sibillám hősnőjében egyetlen vonás sincs, mely Katalinhoz tehetné
                  hasonlóvá. Önök nem ismerik Katalint«...</p>
					<p>- Óh, én...</p>
					<p>Elhallgatott, s ijedten rezzent össze. Arczát elöntötte a vér... Fülöp
                  elfordult.</p>
					<p>Annyi zavar ragadta hatalmába őt is, hogy nem tudott segiteni magán; annál
                  kevésbbé lehetett tehát képes reá, hogy Clermontné segélyére siessen, s egy mentő
                  fordulattal kisegitse abból a türhetetlen zavarból, a melybe bele sodorta magát. -
                  »Mit fog gondolni rólam«... suttogta magában kinos előérzettel az asszony, s nem
                  merte fölemelni lesütött tekintetét. Fülöp sokkal hamarabb tért magához - »Milyen
                  gyerekség... gondolta megszégyenülten... úgy viseljük magunkat, mint egy tizenöt
                  éves kis leány és egy tizenhét éves gimnazista«... Bevallotta azonban magának azt
                  is, hogy Clermontné szép arczát a zavar és félelem e rózsás forrósága oly
                  végtelenül kedvessé varázsolja, hogy ösztönszerüen is megdobbant szivében a vágy:
                  ilyen lesz az a nő, a kit valaha szeretni fogok....</p>
					<p>- Ne beszéljünk többé Szerafinról, - mondotta komolyan, s gyöngéd kimélettel
                  hagyta abba a társalgást. Clermontné elértette a szándékot, de az ifjú legnagyobb
                  meglepetésére nem fogadta el a visszavonulás e könnyű útját.</p>
					<p>- Hallgassa meg inditványomat, Fülöp, - mondá fejét rázva, - ne hagyja el a házat,
                  - maradjon itt, mert ez csak hasznára lehet. Igen, hát én ismerem Katalint...
                  magam se tudom miért titkoltam eddig ön előtt... S tudom azt is hogy ha Katalin
                  észreveszi azt a bizalmas barátságot, melyben ön Szerát ujabban részesiti, össze
                  fogja szedni minden erejét, hogy Szerát elidegenitse öntől. Hisz ön is tudja,
                  mennyire gyülöli a leányt.. Oh, sok van ebben a gyülöletben az irigységből és sok
                  a szégyenből is. Meg lehet magyarázni, ha okokat keresünk reá. Én nem tehetem...
                  Én csak inditványozni akarom, hogy maradjon itt, maradjon itt...</p>
					<p>Fülöp lehajtott fővel hallgatta a fiatal asszonyt. Álarczot szeretett volna
                  találni, hogy felindulását elrejthesse. Clermontné hangjában annyi gyötrelem
                  remegett e nehány halk szó elmondása közben, a melyet nem lehetett félreérteni
                  többé. Féltékenysége legyőzte tartózkodását. Nem tudott óvatos lenni, - elárulta
                  hangja, gyors lélegzet vétele, s az a homályos, fátyolozott, nedves fény, mely a
                  lázbeteg tekintetét szokta a válság nehéz perczeiben oly igézően széppé tenni.</p>
					<p>- Nem maradhatok itt, asszonyom, - felelte elfogultan.</p>
					<p>- Azt akarja, hogy meghazudtolja magát?</p>
					<p>- Akkor hazudtolnám meg magam, - felelte gyorsan az ifju s érezte, mint ömlik
                  arczába a vér... ha itt maradnék, az ön közelében...</p>
					<p>- Fülöp... rebegte alig hallhatóan az asszony... mit beszél...</p>
					<p>- Az igazságot. A tante szeme élesebb, kedves Julia, mint az öné. Ön Szerafinnal
                  gyanusitott engem, a tante azonban mindjárt az első pillanatban elértette, hogy
                  itt senki más nem lehet szóban, csak ön. S most kérem, ne nehezteljen reám ezért a
                  nyiltságért... itt az ideje, hogy végre megmutassuk egymásnak a kártyáinkat...
                  Midőn ön hetekkel ezelőtt visszaküldte levelemet, azt gondoltam magamban, hogy
                  szándékosan el akarja tépni még azt a pókháló vékonyságu szálacskát is, mely önhöz
                  idővel közelebb hozhatott volna. De csalódtam, - ön csak határtalan gyöngédségének
                  akarta ujabb jelét adni. Meg akart győzni oly dologról, melyet már akkor tudtam,
                  midőn ön még a mi fehér Juliánk volt, az a tartózkodó, hallgatag, magába mélyedt
                  leány, ki az én szegény Semiramis komédiámat oly kegyetlen
                  nevetéssel jutalmazta, hogy azóta sem tudok megfeledkezni erről a lesujtó
                  jutalomról. Ön érezte... igen, igen... éreznie kellett, hisz elég ügyetlen, elég
                  önhitt voltam és nem csináltam belőle titkot... hogy ellenszenvet érezek iránta,
                  nem azért mert férjhez ment, hanem azért, mert ebben a házban mindenki öntől
                  féltett. Emlékszik még a multra? Ön volt egész családunkban az egyetlen, a kinek
                  sohasem mondtam, hogy te. Jelentéktelen semmiségnek
                  látszik, pedig nem az: benne van egész viszonyunk kora ifjúságunktól kezdve
                  egészen a mai napig. Azt a szerepet játszottuk, mint két ellenkező irányból
                  közeledő üstökös, a kiknek összeütközése a családi csillagrendszer félelmes
                  megzavarását idézte volna elő. Önt is féltették, engem is... a szegénységtől... Ez
                  volt az egyetlen szempont: a vagyon. Hiszen jóakaratból történt, hálátlan volnék,
                  ha ezt köszönettel el nem ismerném, de ez a folytonos felügyelet, ez a kicsinyes,
                  minden csöpp jelecskében zivatart sejtő gondoskodás végre is kimeriti az ember
                  türelmét és arra birja, hogy vessen véget az egésznek egyszerre, egy csapással.
                  Elhatároztam tehát, hogy még az ön elutazását sem fogom bevárni, hanem ha lehet,
                  már holnap, vagy holnapután külön lakásba költözöm, mert ennek meg kell lenni.
                  Most még inkább, mint eddig. Nem tagadom, hogy igen, igy van... szükségesnek
                  tartom a meghátrálást, mert jobb ha én minél messzebb vagyok öntől és ön minél
                  messzebb van tőlem. Soha sem voltam ily őszinte, mint ebben a pillanatban, midőn
                  kételkednem kell abban a lelki erőben, a melyre, megvallom, titokban mindig a
                  legbüszkébb voltam. Ne igyekezzék tehát visszatartani engem. Nem tehetek
                  teljesebb, nyiltabb, leplezetlenebb vallomást, mint ha kijelentem, hogy a
                  visszavonulásra igenis szükségem van.</p>
					<p>Clermontné lehunyt szemekkel, fél álomban, elkábulva hallgatta Fülöpöt; oly mély
                  gyönyör remegtette meg egész valóját, mintha a sötétségből egyszerre vakitó fény
                  ragyogott volna eléje és elszéditette, meghóditotta volna. Mohó sietséggel
                  ragaszkodott a mentő horoghoz: eszébe jutott a kötelesség, a melynek
                  végrehajtására önmagát szemelte ki. Vissza fogja vezetni az ifjút az élet helyes
                  utjára, nehogy a maga betegesen érzékeny külön ösvényén oly ingoványok közé
                  tévedhessen, a honnan többé nincs a morális élethez visszatérés.</p>
					<p>Kezét nyujtotta az ifjunak. Fülöp ajkaihoz emelte az asszony kezét, s Clermontné
                  nem vonta vissza.</p>
					<p>Egy pillanatra elmerült bódult tekintetével a férfi szemeibe, azután gyorsan
                  felállt s az ablakhoz lépett. Fülöp nem tudott róla számot adni, hogy mi történik
                  vele. Nem merte azzal a tekintettel nézni a hölgyet, a melylyel Szerát nézte.
                  Mintha bűn volna itt, a mi ott oly egyszerü és könnyen megmagyarázható izgalma
                  volt az érzékeknek. A hatás gyors és félelmes volt, mint minden erőszakos kitörése
                  egy oly szenvedélynek, melyet az akarat és a fegyelem lekötve tartott. Fülöp
                  megijedt önmagától, s ajkait harapdálva suttogta: »Valóban ugy viselem magam, mint
                  egy gimnazista«... Nem volt igaza. Semmi különös sem történt vele, csak a
                  természet fenyitette meg, a miért fölül akarta magát emelni az örök lázon. Az
                  történt vele is, a mi mindazokkal a férfiakkal megtörténik, kik első ifjúságuktól
                  kezdve a kifejlett férfi korig egy nemével a nőies szeméremnek húzódnak vissza
                  mindentől, a minek az átlátszó ideálokhoz semmi köze. A kik nem szivesen időznek
                  oly férfi társaságban, a hol tulságosan szabadelvü modorban tárgyalják a
                  mindennapi élet botrányait, s mindannyiszor bosszankodva, egy kis szégyennel
                  kapják magukat rajta, hogy egy-egy nyers kifejezés hallatára akaratlanul is
                  elpirulnak. Lényének egész a tulzásig finomult szenzibilitása és szemérme
                  egyszerre minden előjel nélkül semmisült meg attól a könyörgő tekintettől, melyet
                  a fiatal asszony az ablakhoz való lépése közben reá vetett. A szerelem e hatalmas
                  rázkódásán a nők hamarabb diadalmaskodnak, mint a férfi. Föltámadásának erőteljes
                  pillanatában, mely a legnagyobb gyönyör, de a legnagyobb félelem pillanata is, nem
                  csak a szeretett bálványképet dédelgetik a hizelgés csodálatos müvészetével, hanem
                  már a szerelem megtartása is foglalkoztatja őket. A férfi erre képtelen, s azért
                  sokkal tovább marad a kipattant szenvedély első mámoros, zavarba ejtő hatása
                  alatt, mely a Fülöphöz hasonló férfiakat annyira meghökkenti, de egyuttal oly
                  kedvesen ügyetlenekké is teszi.</p>
					<p>Clermontné előtt Szera alakja jelent meg; oly élesen, tisztán, közelről látta,
                  hogy egy önkénytelen mozdulattal eltakarta a szemét. Egy pillanat alatt
                  átszenvedte a féltés gyötrelmeit, melyekre kitalálta az ember, hogy ez a pokol.
                  Fülöp erőszakkal igyekezett megszabadulni a varázslattól, s e küzdelme közben
                  ösztönszerüen megérezte, hogy most már mindenáron menekülnie kell, különben az a
                  gyönge ellentállás is teljesen megsemmisül, a melynek még birtokában tudta
                  magát.</p>
					<p>- Az operába megy? kérdezte nyomott hangon.</p>
					<p>- Igen, - felelte az asszony.</p>
					<p>Fülöp előkészületeket tett a bucsuzásra. Nagyon nehezen ment. Habozva állt helyén,
                  s egészen belepirult abba a gondolatba, hogy ismét ellentmond önmagának, mert hát
                  igen, maradni szeretne még... Itt, e fiatal asszony közelében, a kinek felindult,
                  szép arcza, csillogó, nedves nagy szemei, s gyorsan emelkedő, finoman hajló melle
                  soha nem érzett indulatokkal támadták meg a szivét, hogy szinte fájdalmat érzett.
                  Ebben a teremben, melynek elegáns, sárga butorai, a levegőben érezhető édes
                  persiai illat, s az egész berendezés sajátos diszkrét vonásai mintegy hozzá
                  tartoztak Clermontné gyöngéd lényéhez, most először életében feledkezett meg arról
                  az udvariasságról, mely közte és az özvegy között az érintkezés határait meg
                  szokta szabni.</p>
					<p>Szó nélkül indult az ajtó felé.</p>
					<p>A fiatal asszony félreértette ezt a különös magaviseletet.</p>
					<p>- Bucsu nélkül távozik, Fülöp? kérdezte levert, remegő hangon.</p>
					<p>- Az égre, igaza van!.. kiáltotta magához térve a férfi és visszasietett. Lássa
                  már azt sem tudom, hogy mit csinálok. Különös, ugy-e? Magam bámulok rajta
                  legőszintébben. Bucsu nélkül rohanok kifelé, mint egy zavarba hozott gyermek, a ki
                  elveszti fejét. Bocsássa meg vétkezésemet, de hogy is mondjam csak.. e perczben
                  nagyon hasonlitok azokhoz a tipikus nevezetességre vergődött bünösökhöz, a kik a
                  tett elkövetésének pillanatában soha sincsenek beszámitható állapotban, s ez az
                  egyetlen mentségük, a mely - ha igaz volna - fölmentené őket. Az enyém igaz, s ön,
                  kedves barátnőm, bizonyára föl is fog menteni.</p>
					<p>- Szivesen Fülöp, - felelte halkan, visszahuzódva az asszony. Mennyire rosszul
                  estek szivének ezek az üres szavak. - »Nem ért engem... nem ért engem«...
                  sóhajtotta szomoruan. Nehány percz előtt még rémülten gondolt reá, hogy Fülöp
                  kitalálta titkát és neki nem lesz elég ereje, hogy eltagadja, pedig el kell tagadnia és most, - óh hihetetlen ellentmondásai a női
                  szivnek! - valóságos fájdalommal tépelődött azzal a gondolattal, hogy Fülöp nem
                  értette, a mit meg kellene értenie, hiszen oly rosszul tudja eltitkolni.</p>
					<p>- Elkisérem az Operába, - mondotta az ifju.</p>
					<p>Clermontné fejét rázta. »Petrovics Ilkát viszem magammal« - felelte kitérőleg. Az
                  első közeledési szándék, melyet Fülöp ajánlkozásából kiérezett, visszariasztotta.
                  Nem szabad, nem szabad... suttogta magának és már mosolyogni igyekezett. Egész
                  lelke megrezzent a gyönyörtől, hogy Fülöp közeledni akar hozzá, vele szeretne
                  menni... szeretne, igen, igen érezte, tudta, hogy szeretne és hogy ez nem
                  udvariasság többé, hanem az az ösztönszerü, ellenállhatatlan vágy, kényszer,
                  szolgaság... mit tudja ő! - mely egyszerre ébred a szerelemmel és egyszerre tünik
                  el ő vele megint.</p>
					<p>- Nem akarja, hogy elkisérjem?</p>
					<p>- Máskor, Fülöp... ma nem... Szegény kis holdam fél öntől, mióta oly ridegen bánt
                  vele, hogy majdnem sirva fakadt. Hanem a páholyban, ha akarja...</p>
					<p>- Fölkeresem, ha megengedi.</p>
					<p>- Jöjjön. Megmarad elhatározása mellett? Csakugyan elhagy minket?</p>
					<p>- El, - felelte szárazon az ifju. Kimondhatatlanul rosszul érezte magát.
                  Türelmetlenség, harag, ingerült idegesség lepte meg egyszerre. Keze önkénytelenül
                  ökölbe szorult. Alig tudott uralkodni magán, s ez a benső forrongás kiült
                  elsötétedett arczára is. Clermontné nyugtalankodva lépett hozzá.</p>
					<p>- Rosszul van, Fülöp? - kérdezte gyorsan.</p>
					<p>- Magam sem értem... mormogta maga elé az ifju. Sohasem éreztem magamat igy.
                  Kérdezni szeretnék valamit, ha ön megigéri, hogy felelni fog. Tudni akarom, hogy
                  nem vagyok-e a fantáziám játékszere és mi igaz abból, a mit... a miről beszéltek
                  nekem. Rosszul fejeztem ki magamat: a mit én gondolok, de a miben még nem szabad
                  hinnem. Ha csalódtam, akkor ne feleljen és én igérem, hogy soha többé nem fogom
                  megkérdezni.</p>
					<p>Clermontné már hallotta a kérdést. A bizonyosság, a melytől rettegett, de a melyre
                  annyira vágyott, oly erővel rohanta meg szivét, hogy szédülni kezdett.
                  Elhalványodva támaszkodott a szék karjához. Olyan volt mint egy halott. Fehér,
                  mozdulatlan. - »Mire feleljek?« kérdezte előre hajolva, elhomályosodó
                  tekintettel.</p>
					<p>- Mondja Julia, - szeret ön engem?</p>
					<p>- Fülöp! Az égre...</p>
					<p>- Feleljen, feleljen nekem! unszolta parancsolva, könyörögve az ifju és megragadta
                  az asszony kezét.</p>
					<p>Clermontné összerázkódott és felnyitotta szemeit, mint a ki halálos álomból ébred.
                  Azután kivonta kezét a férfi kezéből, leült a kerevetre és szótlanul, könyes
                  szemekkel bámult maga elé. Oly szép volt fájdalma e szelid kétségbeesésében, hogy
                  Fülöp szentségtörésnek tartotta volna megtörni a nyomasztó csendet. Nem volt
                  szüksége több válaszra. Tudhatott mindent. S ime egy másik nagy ellentmondása az
                  emberi szivnek: meghatotta az asszony fájdalma, oda szeretett volna omlani lábai
                  elé, hogy ne sirjon és mégis azzal a büszke, boldog győzelmes tekintettel nézett
                  reá, a melyben benne égett a gyönyör, hogy ez a szegény teremtés miatta
                  szenved.</p>
					<p>Az előszoba villamos csengője megszólalt. Clermontné egyszerre magához tért és
                  ijedten szökött fel a kerevetről. - »Ez az én kis holdam« - mondotta gyorsan és
                  szemeihez emelte a csipke kendőcskét. »Isten önnel Fülöp, menjen... menjen...«</p>
					<p>Fülöp szótlanul meghajtotta magát és elhagyta a termet. Clermontné utolsó
                  pillantása zavarba hozta. Ebben nyoma sem volt többé a szerelmes asszony
                  fájdalmának, - az előkelő, fegyelmezett nagyvilági nő szivélyessége és öntudatos
                  udvariassága nyilatkozott meg benne és semmi egyéb. - »Játszani akart velem?«
                  kérdezte magától indulatosan, de a következő pillanatban már visszautasitotta ezt
                  a méltatlan gondolatot. Nem szabad megsértenie a nőt. Clermontné őszinte volt;
                  szereti. Elárulta magát. De hát ő? Mit érez, mit hisz, mit akar tenni? Dráma
                  fejlődik-e ebből a megadott expoziczióból, vagy komédia, a melyen nevetni kell? A
                  helyzet nagy vonásokban ugyanaz, a mi a Sibillá-ban.</p>
					<p>- Az ördögbe is, - mormogta homlokát dörzsölve, s fáradt tekintettel, lehangoltan
                  nézte mint tünik el a szemben levő palota csillogó palafedeléről a márcziusi
                  napfény, - úgy látszik, elhamarkodtam a dolgot...</p>
				</div>
				<div type="chapter">
					<head>TIZENKETTEDIK FEJEZET.</head>
					<p>Lemondott arról a tervről, hogy a fiatal asszonyt az operában meglátogassa. Már is
                  oly gyöngeséget árult el, a melyet fokozni nem szabad. Az eszélyesség is azt
                  követeli, hogy ne engedje át magát oly érzelmeknek, melyeknek kifejlődésével nincs
                  tisztában, arra kell tehát törekednie, hogy meg tudjon állni féluton, mert ez az
                  erő kötelessége, melyet ebben az esetben ő képvisel.</p>
					<p>Fél hét órakor felkészült és elhagyta a Münszter-házat. A lépcsőház felé tartva,
                  midőn a tágas folyósón végig ment, Clermontné karcsu alakját pillantotta meg abban
                  a kis toilette-szobában, melynek ablaka a folyosóra nyilt. Megemelte kalapját. Az
                  asszony mosolyogva, nyájasan hajtotta meg szép, szőke fejét, s eltünt az ebédlőbe
                  vezető ajtó függönyei mögött. - Fülöp elborult homlokkal haladt le a lépcsőkön és
                  lépett az utczára, hol valóságos népáradat élvezte az enyhe tavaszi levegőt.</p>
					<p>A fiatal asszony nyájas mosolygó arcza módfelett boszantotta. Hogyan, kérdezte
                  magától, miközben a villamos kocsik egyik megálló helye felé tartott, hogy a
                  városligetbe vitesse magát, - mig ő minden erejét összeszedi, hogy felfakadó
                  szenvedélyét legyőzhesse és oly levertnek, annyira gyöngének érzi magát, mintha
                  bűnt követett volna el, melyet szégyelni kell, Clermontné mosolyog? Könnyedén,
                  vidáman, majdnem kaczéran int a fejével... neki... Alig harmincz percz mulva
                  azután, hogy mint egy bűnbánó Magdolna zokogott a kétségbeesés fájdalmával
                  szalonja kerevetén? - Ez a gondolat elkeseritette. Oly lelkiállapotban volt, midőn
                  még a rendes körülmények között legnyugodtabb elme sem fogad el mentségeket. Fülöp
                  sem vetett számot a körülményekkel. Meg se próbálta, hogy mentegesse az asszonyt.
                  Nem jutott eszébe, hogy a kis Petrovics Ilka bizonyára szintén ott volt már akkor,
                  midőn Clermontné a toilett szobán keresztül az ebédlőbe tartott. Csak nem
                  árulhatta el magát a leány előtt? Nem figyelt semmire, csak a saját hangulatára, a
                  melyhez mindent hozzá mért, a mi figyelme körébe esett. A lelki disszonancziával
                  küzdő emberek önzésével valósággal megkövetelte, hogy Clermontné se rejtegesse
                  igazi hangulatát, hanem engedje át magát neki egészen mint ő.</p>
					<p>Ennél a pontnál hirtelen megállt. Nagyon messze ment. Beletévedt a
                  képtelenségekbe, melyeket előbbi énje feltétlenül a fantázmagóriák országába
                  utasitott volna.</p>
					<p>Mig a villamos kocsi gyors ütemben robogott vele a városliget felé, lassanként
                  rendbe szedte magát. Vizsgálni kezdte a történteket. Látni akarta tisztán,
                  egyszerű valóságában a tényt, az érzelmek megtévesztő szépitgetése nélkül ugy, a
                  mint van, s akarata ezuttal is segélyére sietett: le tudta győzni elméjében a
                  rendetlenséget, szivében az indulat lázongását, mely már-már kiforgatta lényének
                  egyik legerőteljesebb vonásából: a nyugalomból. Maga elé idézte Clermontné
                  magaviseletét a legrégibb időktől kezdve egészen addig a pillanatig, midőn
                  elrejtett titkának birtokába jutott. Elárulta-e valaha egyetlen jellel is, hogy
                  vonzalmat érez iránta? Nem, felelte magának, - sem leány korában sem később. Őt
                  gúnyolták magába vonult, tartózkodó modora miatt mimosának, - ez a czim azonban
                  Clermontnét még inkább megillette volna, mint őt. Érintkezésük szivélyes,
                  egyformán udvarias volt a nélkül, hogy egymást valaha élénkebb figyelemmel
                  ajándékozták volna meg. Midőn Feliczia tante-al július első napjaiban évenként a
                  gleichenbergi fürdőbe utazott, s szeptemberben ismét viszontlátták egymást,
                  egyikök sem érzett különösebb örömet, valamint a nyolcz heti távollét hosszuságát
                  sem vették észre.</p>
					<p>A multban tehát hasztalan keresett oly áruló nyomot, melyből a fiatal asszony
                  rokonszenvére következtetett volna. Majd visszaemlékezett arra az időre, midőn az
                  őrnagy sűrűbben látogatta meg házukat, s végül megkérte kezét a tantetól. Semmi
                  feltünőbb változást sem tapasztalt rajta. Oly egykedvű, zárkozott és érzékeny
                  volt, mint mindig. - »Nőül megy az őrnagyhoz?« kérdezte tőle. Igenlő választ
                  kapott. »Vonzódik hozzá?« - »Becsülöm, s az több, mintha szeretném« - felelte
                  nyiltan, egyszerűen, a felindulás legkisebb jele nélkül. Ennyi történt, - egy
                  vonallal sem több. Este megnézték »Romeo és Julia« előadását. Velük volt a
                  vőlegény is, Clermont Félix őrnagy. Aprólékos figyelemmel, egy művelt világfi és
                  egy lovagias katona előzékenységével forgolódott menyasszonya körül. Maga volt a
                  megtestesült udvariasság. Fülöp visszahuzódott a páholy hátterébe, s onnan figyelt
                  reájuk. Júlia nyájas volt az őrnagyhoz, - a szinpadon élő Júlia szerelmének
                  felséges apotheozisa azonban mintha nem talált volna szivéhez utat. A szinpadi
                  Júlia gyönyöre, lángja, szerelme és megsemmisülése nem tudta se meghatni, se
                  elragadni, - arcza fehér és változatlan maradt, mint egy szép szoboré, a melynek
                  már nem jutott Premotheus lopott tüzéből szikra. Egy pillanatig bosszankodott is
                  reá, s igy szólt magához: egy ilyen Júlia, valóban csak egy ilyen Romeot érdemel
                  mint az őrnagy. Később azonban kiigazitotta magát: igaztalan volt, hisz végtelen
                  szerencse az, hogy ilyen! Mi lenne belőle az őrnagy oldalán, ha az igazi Júliához
                  hasonlitana? Mily szörnyü útja volna az a szenvedésnek, ha meg tudná érezni, hogy
                     mi ő, midőn a szerelem mindent megnemesitő gyönyöre
                  nélkül adja át magát egy embernek, a ki hitvesévé teszi....</p>
					<p>Fülöpöt ez a gondolat most még erősebben rázta meg, mint akkor. De mig akkor csak
                  vállat vont reá és nem törődött vele tovább, most ki szerette volna gúnyolni magát
                  azért a felindulásért, mely egész valójából kiforgatta... Óh, kevés
                  hiányzik...</p>
					<p>Meg volt magával elégedve. Őrültség lett volna, ha nem tud megállni féluton és
                  végkép elvesztette volna önmagát. A veszély azonban elmult, elméjének nyugalma,
                  világos, öntudatos, hideg józansága megint az övé és övé is marad. Komédiájának
                  szerencsétlen hőse csak egy pisztolylövéssel tudta kiragadni magát abból az
                  erkölcsi szenyből, a melybe érzékeinek ittassága döntötte, - ő leszámolt magával
                  az Erzsébet-köruttól a Lövölde-térig húsz percz alatt.</p>
					<p>A Lövölde-téren leszállt, átment a Nagy-János utczába, s gyalog sietett tovább a
                  városliget felé.</p>
					<p>A Stefánia-uton még tartott a tavaszi sétakocsizás.</p>
					<p>A fogatok egymásután robogtak a viztorony irányában, s a gyalogsétálók is nagy
                  számmal lepték el az utakat, különösen a nagy tó körül. Fülöp tág tüdővel élvezte
                  a langyos, friss levegőt. Mintha egy veszélyes betegség után először jelent volna
                  meg a szabadban. Meglassitotta lépteit, sétálni fog. Kellemesebb időt el sem
                  tudott magának képzelni, mint ez. A sebesen közeledő tavaszt hirdette minden. A
                  föld megmozdult, megrázkódott a természet ébresztő erejére, - rügyek fakadtak az
                  ágakon, a tavalyi fü fakó zöldje között rendre kinyultak az idei világos zöld
                  szálacskák, s ujra kezdte a munkát ujult nedvkeringéssel minden aprócska levél,
                  inda és növénygyökér. A tél koplaló koldusai, a verebek, boldog csiripeléssel
                  gyülekeztek tavaszi kongresszusra egy-egy sürübb águ fán, lefoglalva a fa alatt
                  átvezető utat is, melyet a sétálóközönség diszkrét figyelemből gondosan
                  kikerült.</p>
					<p>Fülöp a tó felé tartott. Utközben néhány ismerős köszöntötte, - nagy nyájassággal
                  viszonozta valamennyit, s pár perczig egy meglehetősen népszerü szinházi
                  csillaggal is elfecsegett. Vidáman, egy gondatlan, boldog fiatal ember
                  szeretetreméltó csapongásával repült vele egyik beszédtárgyról a másikra, hangos
                  nevetésre ingerelve egy párszor megjegyzéseinek csipősségével a kis
                  szinésznőt.</p>
					<p>- Milyen szerencsés ember ön, kedves barátom, - jegyezte meg naiv irigységgel a
                  hölgy, miután bemutatta Fülöpöt a mamájának, - minden sikerül, a mibe belefog...
                  Mondja, mit csinál most?</p>
					<p>- El vagyok ragadtatva.</p>
					<p>- Hogy engem láthat, tudom, - ebből a fogásból is kérni fogok máskor, - most
                  azonban beszéljünk komolyan. Jöjjön, sétáljunk! A drága Emma ugyan meg fog
                  neheztelni önre, ha megtudja, hogy el hagyta magát csábittatni, de legyen
                  nagylelkü és szenteljen nekem is néhány pillanatot. Remélem, ir nekem egy szép
                  szerepet?</p>
					<p>- Minden bizonnyal.</p>
					<p>- De olyan legyen, mint az Emmáé. Néhány erősen szentimentális részlet sem fog
                  ártani, ez nagy hatással van a »nép«-re, s ilyesmit én is szivesen játszom. Tehet
                  bele zajosabb kitöréseket is... egy kis keserü gunyt, nehány szellemes
                  visszavágást... Ön ért engem, hisz ön oly tehetséges.</p>
					<p>- Honnan tudja? kérdezte sugva Fülöp.</p>
					<p>- Menjen, csunya... felelte szendén a hölgy, s kaczér nehezteléssel forditotta
                  félre fejét, hogy a tehetséges szerző nyakának meleg fehérségét annál könnyebben
                  megláthassa. - Komolyan beszélek barátom, a vágás is jó a szinpadon, de a
                  visszavágás az, a mi biztosan hat. Gondoljon csak a Sibilla
                  harmadik felvonására. Mihályfi karjai között tartja Emmát, megcsókolja és igy szól
                  hozzá: »Mire gondolsz Sibil?« »Oh érzem Gusztáv, hogy megvetsz engem, mert a tied
                  vagyok.« »Én már akkor megvetettem magamat, mielőtt az enyém lettél volna«...
                  feleli a férfi és ezzel az egy pompás mondással biztositja a hatást. Emma elájul,
                  a függöny lemegy és megkezdődnek a kihivások.</p>
					<p>Fülöp integetett, hogy megértette a megrendelést.</p>
					<p>- Igen, de még az idén, kérem!</p>
					<p>- Még az idén.</p>
					<p>- Megmutatja, ha belekezd?</p>
					<p>- Kibe?</p>
					<p>- Ej, már megint... Hát a szerepembe! Megtalálhat, ha akar, künn fogok lakni a
                  Margitszigeten a mamával egész nyáron.</p>
					<p>- És mi lesz Gödöllővel?</p>
					<p>- Oda nem megyek többé, - felelte könnyü zavarral a kis müvésznő és elnevette
                  magát. Takarékoskodni akarok. Majd meglátja, milyen fösvény leszek.</p>
					<p>- Már látom, - ingerkedett Fülöp.</p>
					<p>- Ugyan miből?</p>
					<p>- Ebben a pillanatban adta értésemre, hogy künn fog lakni a szigeten... a
                  mamájával...</p>
					<p>- Az istenért, barátom, mi történt önnel? Mindent félreért, mindent gonoszul
                  magyaráz! Vallja be, hogy többé nem tartozik a flagellansok közé... Lássa, igy
                  sokkal kedvesebb. Eddig szinte félt öntől az ember.</p>
					<p>- Rajta leszek, hogy megjavuljak, - felelte Fülöp és megemelte a kalapját.</p>
					<p>- Isten önnel! Ne feledje, hogy a szigeten fogok lakni és számitok önre.</p>
					<p>Elváltak. Fülöp bekanyarodott a tóhoz vezető utra a király-pavillon mellett. A
                  szinésznő mamája érdeklődve kérdezte leányától, hogy ki ez a »gyönyörű« fiatal
                  ember? A jó néninek, ki süketsége miatt csak nyájas mosolyokkal szokott részt
                  venni minden társalgásban, a fiatalság rendesen »gyönyörű« volt; ennél alább nem
                  igen ereszkedett. »Münszter Fülöp - felelte ajkait harapdálva a kis művésznő, -
                  kiállhatatlan, gőgös ember, - azt hiszi, hogy nélkülünk is ér valamit...
                  Nevetséges«...</p>
					<p>A nagy kiállitási csarnok előtt levő rondeau mellett Boronkait pillantotta meg. A
                  derék férfiu zsebbedugott kezekkel nézegette a rózsák kiemelésével foglalkozó
                  kertészeket, s csak akkor vette észre Fülöpöt, midőn az megszólitotta.</p>
					<p>- Mit csinál itt, Imre bácsi? Jó estét!</p>
					<p>- Jó estét, - felelte mogorván a jó ur.</p>
					<p>- Rosz hangulatban van ma.</p>
					<p>- Abban.</p>
					<p>- Nem jön az állatkertbe?</p>
					<p>Boronkai elfintoritotta orrát, ránézett szürke, álmos szemeivel az ifjúra, s
                  megvonta lustán, nehézkesen a vállát. - »A hol én vagyok, ott mindenütt állatkert
                  van« - dörmögte epésen, s megindult lesütött fővel, mint egy trónvesztett, fakó
                  király, Fülöp máskor azonnal elvált volna tőle, most azonban még örült, hogy a
                  véletlen ily módon is gondoskodik szórakoztatásáról, a melyre ezen az estén
                  annyira szüksége volt. Kérdezősködni kezdett; miért sétál egyedül, történt valami
                  otthon? Nézeteltérések, házi bajok, apró zivatarok, - mint rendesen.</p>
					<p>- Nem birom tovább kiállani azzal a müveletlen személylyel! fakadt ki elkeseredve
                  a szürke férfiu. Képzeld, mit tett ma velem! Hazajövök fél hat után abból az
                  átkozott hivatalból, a melybe előbb utóbb okvetlen bele fogok halni és künn
                  felejtem az ágyon a kabátomat. Hát nem kikotorta megint a zsebeimet! Hát nem
                  megtalálta azt a húsz forintot is, a mit ma délben Katalintól kértem kölcsön, hogy
                  nyomorult tavaszi lebernyegem helyett ujat vegyek? Tekints reám, ilyen ordináré
                  felsőben liflangol már három éve a ti rokonotok. Illik ez?
                  Szomorú, nagyon szomorú, pedig egy Boronkai végre is Boronkai... nem? Rozál!
                  kiáltottam reá, hol van a pénzem? Azt lesd, semmiházi! sivitotta vissza hetykén, -
                  nem adom, nem adom, nem adom! »Skorpió asszony!« orditottam én. »Czégéres
                  naplopó!« vágta vissza ő. Hallod, Fülöp! Naplopónak nevezni engem, holott pedig
                  nem annyit dolgozom én, hogy nem sokára végem?</p>
					<p>Fülöp csititotta a hangosan lamentáló urat.</p>
					<p>- Nem igen pusztul el maga a sok dologtól Imre bácsi. Beszéltem az
                  osztályfőnökkel, - tőle tudom.</p>
					<p>- Úgy-e? Hát hiszen inkább izé ez... olyan költői kép, - de a mi sok, az sok. El
                  fogok válni attól az asszonytól; nem türhetem tovább. S nem csak hogy orvul
                  megfosztott keserves szerzeményemtől, hanem még távozásra is kényszeritett.
                  Kénytelen voltam elhagyni tulajdon lakásomat, hogy enyhülést keressek sebzett
                  lelkemre a szabad természet ölén.</p>
					<p>- Szera is otthon volt?</p>
					<p>- No! Hiszen jól kinevelődik, mondhatom.. Te még nem ismered a feleségemet, de ne
                  is kivánd, ne is kivánd, - tudom, hogy hamar elfutnál silány lakásunkból és soha a
                  viola utcza felé nem jönnél többet. Mindig azzal gyilkol, hogy én kártyáztam el
                  »Mária-család«-i birtokunkat... hiszen tudod, - hallottad, nem tudja befogni a
                  száját még egy oly kitünő, hires rokon jelenlétében se, mint te. De hát mivel az
                  isten nyilával vegyek uj felső kabátot, ha elrabolod a pénzemet? kérdeztem,
                  igazságos haragomban éppen nem válogatva a kifejezéseket. »Ezt is csak
                  elkártyáznád, boldogtalan!« - kiabált reám azon a gyönyörüséges páva hangján, hogy
                  majdnem kiszakitotta a dobhártyámat. »S nem adta vissza, - biztos, hogy valami
                  haszontalan czifraságra fogja elprédálni, s én járhatok rongyos lebernyegemben
                  egész nyáron«...</p>
					<p>Fülöp zsebébe nyult és átadta a jó urnak a felpanaszolt összeget. »Itt van, Imre
                  bácsi, - ne lamentáljon.« Boronkai elfogadta és gondosan elrejtette a kalapja
                  bélésébe. »Ha még itt sincs biztosságban, akkor - elválok. Nem engedem magam
                  tovább fosztogatni. Gyalázat, hogy bánik velem!«</p>
					<p>- Figyelemmel lehetnének Szirénre - furcsa fogalmai lesznek a családi életről, ha
                  igy folytatják.</p>
					<p>Boronkai megnyugtatva integetett.</p>
					<p>- Ránk sem hallgat. Szegény gyermek olyan egy idő óta, hogy némelykor atyai
                  fájdalommal kérdezem -</p>
					<p>- Hagyja, kérem, a frázisokat.</p>
					<p>- Hiszen inkább csak izé ez... olyan költői kép, nemes barátom, semmi egyéb...
                  Megszoktam, hogy müvelt személyek előtt illendően fejezzem ki magamat... Tehát
                  igen, igazat mondtam: fájdalommal kérdezem magamtól, hogy mi lesz belőle ha igy
                  szenved?</p>
					<p>- Mit mond, Imre bácsi?</p>
					<p>- Az igazságot, Fülöp az igazságot! ismételte gyorsan Boronkai, s még az ujjain is
                  magyarázgatta, hogy Szera gyakran órákig elüldögél az ablak mellett és horgol. -
                  »Esküszöm! s egy Boronkai még soha hamisan nem esküdött, hogy szerencsétlen
                  gyermekem horgol. Azelőtt még a kötést is utálta kézbe venni, most azonban már a
                  horgoló tűt is kikereste abból a kék peluche skatulyából, melyben az intézetben
                  készitett kézi munkákat tartja.«</p>
					<p>- Hiányzik valamije?</p>
					<p>- Igen hiányzik, - dunyogta vállait vonogatva Boronkai s titokban felnézett az
                  ifjura. - »Engem akarsz bolonddá tenni ezzel a kérdéssel, - dohogta magában - vagy
                  te vagy az az ibolyaszinü ártatlanság, a milyenre a nagy Gruiseppe Scaliger
                  kilenczven esztendeig hiába vágyott?« - Fülöpnek nem tetszett ez a fordulat.
                  Visszaemlékezett Szera figyelmeztetésére, utját akarta tehát vágni Boronkai
                  további magyarázatainak, a melyeket ma, ebben az órában, nem tudott volna
                  türelmesen meghallgatni.</p>
					<p>- Marad még? - kérdezte röviden.</p>
					<p>- Nem akarod, hogy szegény leányomról beszéljek, - értem én, nagyon értem... Elég
                  gyász!</p>
					<p>Fülöp belátta, hogy igy nem boldogul. Ennek a fakó embernek az lesz első dolga,
                  hogy Szerának is elreferálja a »gyászt«, - ezt pedig nem akarta. Szera kiméletet
                  és gyöngédséget érdemel, - nem szabad megbántani. - »Kérem, ne értsen félre, -
                  szólt komolyan, - tudhatja, hogy a Szirénről mindig szivesen beszélek és hogy jó
                  barátja vagyok. Miért busul? Azt veszem ki a szavaiból, hogy elégedetlen valami
                  miatt.«</p>
					<p>- Meghiszem azt, hogy elégedetlen! - sóhajtotta meghatottságot affektálva a jó ur.
                  Bizony nincs oka neki sem, hogy elégedett legyen. Nyomorult helyzetünk, szegény
                  állapotunk és elégedettség... Ugyancsak messze esnek egymástól! Hej, nemes barátom
                  Fülöp, az elégedettség olyan mint a kényes paradicsom madár: nem száll a
                  pusztaságra, már pedig mi sivatag pusztaság vagyunk ott fenn a harmadik emeleten,
                  - kiszárad a mi cserepünkből még az afrikai kaktusz is, pedig az már csak hunczut
                  egy növény. Az ilyen fiatal gyermek, mint az én leányom, tele van mindenféle
                  képzelődéssel. Azzal kél, azzal fekszik, - ilyen minden leány a feleségemet
                  kivéve; az ugyan nem sokáig képzelődött, hanem mindjárt fülön csipett magának egy
                  engedelmes tevét: engem, ugy bizony... beugrottam neki vakon, mindjárt a második
                  héten... Igaz ni! Szera emlitette, hogy külön költözöl a családtól, - de ez mesés,
                  nagyon mesés... Hát csakugyan?</p>
					<p>- Szirén igazat mondott, - felelte Fülöp és gyorsan megragadta ezt a zsilipet,
                  hogy Boronkai szóáradatát elzárhassa. Lekötelezne Imre bácsi, ha itt valahol a
                  liget közelében, például a Nagy-János utczában, vagy a fasorban, alkalmas lakást
                  keresne nekem.</p>
					<p>- Parancsolj velem! Hohó ehez értek... Hány szoba legyen?</p>
					<p>- Kettő, vagy három. Nem bánom, ha kisebbszerü villa lesz is, kerttel. Számithatok
                  reá?</p>
					<p>- Annyi, mintha már megvolna! Holnap reggel azonnal hozzá fogok és rögtön
                  értesiteni foglak. De mit szól majd hozzá a tante?</p>
					<p>- Az az én dolgom, Imre bácsi.</p>
					<p>- Ugy van! Mit is kérdez effélét egy ilyen nyomorult, kis hivatalnok, mint
                  én...</p>
					<p>S a jó ur vállai közé huzott fővel lépegetett az ifju mellett az Andrássy ut
                  kezdetéig, a honnan egyedül ballagott tovább a viola utcza felé. Fülöp a villamos
                  vasuton indult haza.</p>
					<p>Feliczia tante maga intézkedett, hogy kedvenczének butorait haladéktalanul az uj
                  lakásra szállitsák, s végül maga is kocsiba ült, hogy Münszter társaságában
                  mindent megtekintsen. Boronkai a ligethez vezető fasorban talált egy inkább
                  romantikus, semmint kényelmes lakást, - Fülöp, azonban meg volt vele elégedve, s
                  minden habozás nélkül azonnal kibérelte. A villa egy nagy kert végén állt. A
                  tulajdonos nem sokat törődött vele; fák, növények, bokrok ugy nőttek, a hogy a
                  természet ereje széthajtotta őket. A villa három, eléggé tágas szobából és egy
                  glorietteből állt, - verandájához, melyet négy világos sárga oszlop diszitett, s
                  vad szőllővel volt befuttatva, mind a két oldalról lépcsők vezettek. Fülöp inasa
                  fejcsóválva tartott szemlét az uj lakás fölött, s rögtön ki is mondotta, hogy ez
                  az elhanyagolt kert, meg ez a sárga villa »nem nekünk való.« Nagyon
                  barátságtalannak, tulságosan csendesnek talált mindent. A verebek csiripelése, s a
                  magas juharok tetején gubbasztó szürke varjuk károgása az egyetlen jel, mely az
                  életre emlékeztet. Feliczia tante titokban igy gondolkozott: »Csak maradjon itt, a
                  magány a legjobb orvos: elfeledtet, kitöröl mindent, a mi veszélyessé vállhatna
                  reá.« Münszter hallgatva nézett körül. A hucsuzásnál szivélyesen megrázta fia
                  kezét és ezt mondta neki: »Azt hiszem rosszul tetted, hogy ide jöttél, - a magány
                  nagy mestere a csábitásnak.«</p>
					<p>Fülöp mosolyogva rázta fejét.</p>
					<p>- Egyedül leszek, atyám, - felelte nyomatékkal.</p>
					<p>- Meglehet. Isten veled!</p>
					<p>Az ifju kikisérte vendégeit a kocsihoz, megcsókolta a matróna kezét és
                  elbucsuzott. Feliczia tante nyájasan integetett bucsut. - »A mig te nem látogatsz
                  meg minket, kedves gyermekem, magadra hagyunk. Nem fogunk háborgatni.
                  Viszontlátásra. Fülöp, isten óvjon!«</p>
					<p>- Viszontlátásra, édes tante!</p>
					<p>A kocsi elrobogott. Fülöp a kerten keresztül visszament lakására, s az egész napot
                  butorainak elrendezésével töltötte el. Inasa a délután folyamán négyszer is
                  megjárta a várost, hogy a még hiányzó dolgokat beszerezze. Másnap estére készen
                  voltak. A sok szőnyeg, függöny, disztárgy, s Fülöp massziv, mályva szinü
                  butorainak segélyével eléggé lakályossá tudták tenni a »remeteséget«, melyből az
                  ifju egyelőre nem szándékozott kimozdulni. A csend, mely körülvette, nemcsak
                  szokatlansága miatt tetszett, - szüksége volt reá. Midőn harmadnap este magára
                  maradt, s végigsétált szivarozva a három szobán, örömmel vallotta be magának, hogy
                  kitünően érzi magát ebben az önkéntes számüzetésben, mely megmentette a család
                  folytonos figyelmétől. Itt nem tartja számon senki. Tehet, a mit akar. »Szerencsét
                  kell kivánnom magamnak, gondolta vidáman, hogy végre még is csak megszereztem a
                  teljes szabadságot.«</p>
					<p>A fellegek mögül kibujt a hold. Fülöp kinyitotta a dolgozó szobának berendezett
                  jobboldali sarok szoba ablakait, s még sokáig sétálgatott föl és alá. A hold
                  rávilágitott az iróasztal mögött álló bronz Faun szoborra, melynek vigyorgó, bizar
                  vonásai megelevenedve csillogtak a zöld patina alatt. Minden csendes és nyugalmas
                  volt. A fák között csak néha lopózott keresztül az esti fuvalom, a kertben a
                  bokrok és cserjék sötétségében nem mozdult semmi. Fülöp tele tüdővel szivta magába
                  a langyos tavaszi levegőt, mely magával hozta a földnek és a buján fejlődni kezdő
                  növényzetnek friss illatát is és oly nyugodtnak, annyira szabadnak, erősnek,
                  boldognak érezte magát, mintha a szerencse talizmánjával ajándékozta volna meg
                  szeszélyes kegye a véletlennek.</p>
					<p>Végig heveredett törökös divánján és átengedte magát fantáziája játékának. Az égen
                  uszó felhőkben mindenféle misztikus alakokat és körvonalokat fedezett föl. Egy-egy
                  óriási fej, egy-egy hatalmas, reczés hátu, mesebeli szörny elnyult teste vált ki a
                  felhőzetből. Mosolyogva emlékezett vissza gyermekségének arra az idejére, midőn a
                  tante néha büntetésből bezárta egy szobába, s kivitette a lámpát. Akkor is a
                  felhőket nézegette, mint most. Végig heveredett a szőnyegeken, s felbámult
                  álmodozva az égre. A különbség mindössze annyi, hogy akkor az utcza lármáját
                  hallotta, most távoli harangszót ringat be hozzá szárnyán az esti légáramlat.</p>
					<p>Fülöp találgatta, hogy honnan? A terézvárosi templom messze van. Talán a
                  Sacré-Coeur zárda tornyában kondul Ave-Máriára egy ezüstszavú harang.</p>
					<p>*</p>
					<p>A legközelebbi péntek eszébe juttatta Feliczia tante rendes fogadó napját. Nem
                  szivesen vett részt abban a társaságban, mely az agg hölgy szalonjában ilyenkor
                  összegyülni szokott, ezuttal azonban úgy érezte, hogy meg kell jelennie.
                  Száműzetésének hatodik napja volt, - illő, hogy üdvözölje a tanteot és a
                  többieket. Estefelé tehát kocsiért küldte inasát és öltözködni kezdett.</p>
					<p>Hat napja, hogy nem találkozott a család egyetlen tagjával sem. Hat nap a
                  tökéletes csendből, - kissé már be is telt vele, - ideje, hogy megtekintse nehány
                  órára a künn élő emberiséget is. Azután visszajöhet megint és átengedheti magát
                  ujabb hat napra a remeteség nyugodt örömének, a mely az eddigi tapasztalatokból
                  következtetve nagyon kedves dolog ugyan, de mintha egyik legbiztosabb eszköze is
                  volna az elhizásnak. Sajátságos állapot a magány annak, a ki az élet erőteljes
                  lüktetéséhez szokott. Eleinte végtelenül bájosnak, szinesnek, csillogónak tetszik
                  minden. Meglep és gyönyörködtet még egy legelőre induló, libasereg is. Később
                  gyorsan halványul a kép, a szinek megfakulnak, a bájos vonások rohamosan
                  változnak közönségesekké, s egyszerre csak nagyon hiányozni kezd a remetének az
                  élet.</p>
					<p>Nem ily élesen kifejezve, de Fülöp is érezni kezdte a magány sajátságosan
                  bágyasztó hatását. Öltözködés közben tekintete a bronz Faun-ra esett. Mosolyogva
                  hasonlitotta össze magát vele. A szobor művészi patináját nagy fáradsággal rakta
                  föl reá a mester, - ő kevesebb fáradsággal is hozzá jutna. A magány sokkal
                  olcsóbban végez, mint a szobrász. Hat nap alatt mintha már képződött is volna egy
                  finom patinaréteg egész alakja körül - ingyen, nem került semmibe, csak ki kellett
                  zárni lakása falai közül az életet.</p>
					<p>Hét óra után kocsiba ült és elhajtatott a Münszter házba. A társaság javarészt már
                  együtt volt. Feliczia tante barátságos mosolylyal üdvözölte a feléje siető ifjút,
                  de egy czélzással sem igyekezett kipuhatolni, hogy a remeteségben hogy érzi magát.
                  Fülöp kiváncsian nézett körül a szalonban. A nagy csillár alatt atyja beszélgetett
                  három-négy unalmasan komoly úrral; a sorokban az öreg Wolff ezredes gömbölyü
                  alakja viritott két idősebb hölgy között, a kiknek egyikében Fülöp a szabadelvü
                  tanácsosnéra ismert.</p>
					<p>- Szép tőled, hogy pénteki napomról nem feledkeztél el, - mondotta a tante,
                  mialatt minden hozzá siető vendéget nyájasan üdvözölt, - nos mondd csak, min
                  dolgozol?</p>
					<p>- Semmit sem csinálok! felelte nevetve az ifjú.</p>
					<p>- Lehetetlen, lehetetlen... Azt hittük mindnyájan, hogy az uj lakás uj
                  inspirácziókkal fog járni. No, de nem tesz semmit, majd megjön idővel a munkakedv
                  is. Most pedig mulass jól nálam s ha megunod magad, tünj el. Megengedem, hogy
                  búcsú nélkül is eltávozhass.</p>
					<p>- Köszönöm, édes tante, maradni fogok.</p>
					<p>A matróna szivélyesen intett, s a társaság közé vegyült. Fülöp beszédbe
                  ereszkedett az ismerősökkel, átment a kártyaszobába, onnan az ebédlőbe, s e
                  körsétája alatt fokonként nyugtalanabb lett. Tekintete Clermontnét kereste, a
                  fiatal asszony elegáns, nyulánk alakját, s finom, szép szőke fejét azonban nem
                  tudta fölfedezni. Miért nincs itt? kérdezte magától tünődve, csak nem utazott már
                  el... Ez a gondolat nem hagyta nyugton. A tante bizonyosan megmondta volna, ha már
                  elutazott volna... búcsú nélkül... de mivel nem közölt vele semmit, ez annak a
                  jele, hogy a szép rokon még itt van. Csak nem beteg?</p>
					<p>Alig várta, hogy atyjával négy szem között maradhasson. Münszter észrevette arczán
                  a tépelődést, s a vágyat, hogy vele beszélhessen, - egy ügyes fordulattal ott
                  hagyta tehát az urakat, kezet nyujtott fiának, s a terem egyik ablaka mellett
                  állapodott meg. - »Jó estét Fülöp, - nos, hogy érzed magad az emberek között?«</p>
					<p>- Nem a legjobban atyám, - hangzott a türelmetlen válasz, - kérdezni akarok
                  valamit...</p>
					<p>Münszter fiára nézett, s nyugodtan magyarázva mondta:</p>
					<p>- Már kitaláltam, Fülöp; Juliát keresed.</p>
					<p>- Őt. Miért nincs itt?</p>
					<p>- Rosszul érzi magát. Holnap este különben elutazik.</p>
					<p>- Beteg?</p>
					<p>- Azt hiszem migraine...</p>
					<p>- Szabad meglátogatni?</p>
					<p>- Ha ugy jelenteted be magad, hogy bucsuzni akarsz, minden
                  bizonnyal elfogad.</p>
					<p>- Csak ugy?</p>
					<p>Münszter fia karjába füzte karját és sétálni kezdett vele a teremben. Ki akarta
                  kerülni az ősz Wolff ezredest, a ki gyorsan közeledett, s valószinüleg az ő
                  segélyével akart megszabadulni a tulságosan őszinte tanácsosnétól. Ez a kitünő
                  hölgy ma este főleg Schoppenhauerrel és Gyppel foglalkozott. Magyarázatai nem
                  türtek semmi félreértést. A vén katona hiába igyekezett meggyöngiteni harsogó
                  nevetésével a hatást, - a tanácsosné diadalmasan visszaverte az öreg urat, s végre
                  is megfutamodásra és feltétlen kapituláczióra kényszeritette.</p>
					<p>- Remélem nem ringatod magad abban a tévedésben, - folytatta Münszter, - hogy hat
                  napig tartó hallgatásod Juliát valami kellemesen érintette? Nem állitom, hogy
                  megfigyeléseim minden irányban megbizhatók, de nagyon csalódnám, ha nem neheztelne
                  reád. Mióta nem vagy itt, alig érintkezik velünk. Tegnapelőtt futólag emlitette,
                  hogy tárgyalt Petrovics Ferenczczel, s már meg is kötötte vele a szerződést.</p>
					<p>- Miféle szerződést?</p>
					<p>- Bérbe adta neki a »Mária-család«-i Clermont birtokot hat esztendőre. Az
                  összegről nincs tudomásom, Petrovics azonban előre kifizette az egészet. A
                  szerződést a közjegyzői irodában cserélték ki. Meg nem foghatom, mire kell neki
                  egyszerre ily nagy összeg? Tegnap az ebédnél egyébiránt valami olyast emlitett,
                  hogy kedve volna egy kis körutat tenni, legelőször is Nápoly felé.</p>
					<p>Fülöp nem felelt. Pár percz mulva kezet szoritott atyjával és észrevétlenül
                  elhagyta a szalont. Kilépett a folyosóra. Clermontné terve, s különösen az, hogy a
                  fiatal asszony bizonyára megneheztelt, ismét a régi nyugtalanitó érzéssel hatott
                  reá. Atyjának igaza van: nem ámithatja magát; magaviselete nem volt korrekt,
                  helytelenül cselekedett, midőn se az operából való elmaradását nem igazolta, sem
                  életjelt nem adott magáról. A hibát okvetlen jóvá kell tenni, föltéve, ha sikerül,
                  s Clermontné elfogadja.</p>
					<p>Azt a pár lépést az özvegy lakosztályáig sohasem tette meg oly nehezen, mint most.
                  Ösztönszerü sejtelem dobogtatta meg szivét: ha nem fogadja el... ha
                  visszautasitja... Mi lesz akkor? Többé nem fognak találkozni. Ez az a pont, a
                  honnan bele lehet látni a jövendőbe...</p>
					<p>- Előre, próbáljuk meg... biztatta önmagát, s az előszobába lépett. A függő lámpa
                  homályos vörös fénynyel világitotta meg a szekrényeket. Fülöpöt most ez a szines
                  világitás is rendkivül fölizgatta; a sirboltok és a templomi szentélyek vörös
                  lángocskáira gondolt...</p>
					<p>Bejelentette magát. A komorna örvendő arczczal üdvözölte, s gyorsan befutott
                  urnőjéhez. Fülöp érezte, hogy alig bir uralkodni magán; a hat napi csend után oly
                  nagy foku idegesség foglalta el e pillanatban egész testében az absolut nyugalom
                  helyét, a melyet maga sem értett. »Mennyire megváltoztam«... szólt majdnem
                  hangosan, boszankodva.</p>
					<p>A korma visszajött. Az ifjunak minden érzéke szemébe gyült. Beszivott ajakkal
                  leste a választ.</p>
					<p>- Urnőm várja nagyságodat, - jelentette a komorna, s bámulva tekintett Fülöp után.
                  Milyen halavány; ennyire megváltozva még soha sem látta.</p>
					<p>Fülöp belépett Clermontné szalonjába. Ott nem volt senki, - a fiatal asszony a
                  szomszéd szobában várakozott reá. Fülöp besietett ebbe a kék bársonynyal
                  diszitett, magas, keskeny szobába, a hol Clermontné esténkint rendesen tartózkodni
                  szokott, s elfogult hangon üdvözölte a hölgyet. Nyugtalan zavarában még az
                  asszony szintelen, fehér arczára sem figyelt.</p>
					<p>Clermontné fölkelt a kerevetről, s kedves csodálkozással kiáltott fel:</p>
					<p>- Ah, hát csakugyan ön az, Fülöp! Jöjjön, jöjjön...</p>
					<p>- Bocsásson meg Julia, annyira nyugtalan és zavart vagyok, hogy azt sem tudom, hol
                  kezdjem. Méltán neheztelhet reám; nagyon különösen viseltem magamat, eljöttem
                  tehát, hogy bocsánatát kérjem és ha lehet, megérdemeljem. A tantenál beszélték
                  nekem, hogy rosszul érzi magát.</p>
					<p>- Már elmult, - jöjjön, foglaljon helyet.</p>
					<p>Fülöp közelebb huzott az asztalhoz egy széket. Egész erejét összeszedte, hogy régi
                  nyugalmát vissza tudja nyerni, de a kisérlet alig sikerült. Mintha egész
                  idegrendszere boszut akart volna állani azért a zsarnokságért, melylyel eddig
                  fölötte uralkodott.</p>
					<p>- Meg van elégedve az uj lakásban? kérdezte dallamos mély hangján az asszony, s
                  Fülöpre emelte nagy, kék szemeit, melyek alatt egy alig észrevehető, könnyü árnyék
                  hozta ujabb zavarba a férfit. Ez a sötét, hamvas árnyék egyszerre elárult mindent.
                  Azt nem lehetett rejtegetni, elárulta a nőt...</p>
					<p>- Ne beszéljünk erről, Julia, - felelte meghatottan, s gyöngéd, bocsánatkérő
                  tekintettel folytatta tovább: érzem, hogy méltatlan vagyok az ön jóságára, de
                  legyen elnéző irántam és bocsásson meg.</p>
					<p>- Holnap este elutazom, kedves barátom, s akkor talán nagyon sokáig nem lesz
                  szüksége reá, hogy hosszu hallgatásáért bocsánatomat kérje.</p>
					<p>Clermontné mosolyogva hajolt előre a kereveten, s arczának azzal a szüzies
                  bájával, mely elragadóvá tette szép, szőke fejét, magyarázta az ifjunak, hogy ő is
                  használni fogja szabadságát és külföldre megy. Senki sem ellenzi tervét, de hiába
                  is elleneznék, mert nem engedné magát lebeszélni. Holnap délben már itt lesz
                  Bécsből egy angol társalkodó nő is, a kit magával visz. Negyvenéves, erős, magas
                  növésü, igazi testőr, - Miss Hopkins-nak hivják. Nyugodtan rábizhatja magát.</p>
					<p>- Eddig soha sem beszélt róla, hogy utazni óhajt.</p>
					<p>- Miért ne tenném?</p>
					<p>- Igaza van; megteheti.</p>
					<p>- Lássa édes Fülöp, kedvet kaptam öntől a szabadságra. Most is független vagyok,
                  de ez nem az igazi... sok hiányzott hozzá, hogy teljes legyen... Megpróbálom
                  tehát, hogy milyen a valódi függetlenség idegen városokban, idegen emberek, idegen
                  viszonyok között. Az egyformaság kedves is lehet, - az én helyzetemben azonban
                  éppen nem az. Estélyek, szinház, társaság, mindig ugyanazok az élvezetek, ugyanaz
                  a hang, s csekély kivétellel majdnem mindig ugyanazok az emberek is. Ön is
                  szükségét érezte a magánynak, én is követni fogom a példát, csakhogy forditva mint
                  ön, mert én a nagy városokban fogom megtalálni azt a magányt, a melyre szükségem
                  van. Fölkeresem Velenczét, Rómát, Nápolyt, azután Párist... Még magam sem tudom.
                  Hopkins kisasszony gondoskodni fog az utitervről, az én feladatom csak a végczél
                  megjelölése lesz. Mondták önnek, hogy utazni fogok?</p>
					<p>- Igen.</p>
					<p>- Nos, akkor ettől a meglepetéstől is meg vagyok fosztva. Meg akartam önt lepni, s
                  azzal a reménnyel is biztattam magamat, hogy hálával fog reám gondolni, mert igy
                  egyszerre föl lesz mentve az alól a szeretetteljes figyelem alól, melylyel a
                  család önt elhalmozza. Ha messze leszek, sem Feliczia tante, se az ön atyja, se a
                  többiek nem fognak többé aggodalommal gondolni önre.</p>
					<p>Fülöp alig figyelt a szavak értelmére. Clermontné hangjának szelid szomorusága,
                  melyben volt egy árnyalat a szemrehányásból is, még inkább fölizgatta. Semmi
                  kétsége sem lehetett többé abban, hogy a fiatal asszony le akarja győzni szerelmét
                  és inkább elmenekül, semhogy annak a közelében szenvedjen tovább, a kihez
                  ellenállhatatlan erővel vonja a szive, ez a nagy varázsló. A bizonyosság
                  elszéditette. Azok közé a férfiak közé tartozott, a kik a nőt nem tartják magukhoz
                  hasonló lénynek és sohasem emelik le arról a magasságról, hová nemes idealizmusuk
                  az asszonyt elképzeli, - a kik hiába ismerik valamennyi megnyilatkozásában a
                  szerelmet, mert elpirulnak egy nyitva felejtett gomblyuk láttára és elvesztik
                  önuralmukat, ha érezniök kell, hogy szeretik őket. Clermontné panaszos, szelid
                  hangja ugy hatott reá, mint egy tüzes korbács, a melynek metsző csapásait nem
                  lehet kikerülni.</p>
					<p>- Miért nem várt még egy kicsit, édes Fülöp, - folytatta tovább az asszony, - nem
                  lett volna reá szükség, hogy régi lakását elhagyja. Én megyek el. Tudja mit, -
                  jöjjön vissza megint és nyugtassa meg a családot. Ne gondolja ám, hogy most már
                  nem aggódnak. Titkolják, a mennyire lehet, de én látom. Még Katalint is
                  megijesztette az ön távozása. Tegnap itt volt a tantenál, hogy megtudja a
                  részleteket. Mindenki félti és szereti önt, - még ő is, ez a Katalin...</p>
					<p>- Ne beszéljen róla... mormogta Fülöp.</p>
					<p>- Ah, róla... S az asszony lassan ingatta szép, szőke fejét. Azt hiszi ön, hogy
                  Katalin szerencsétlennek érzi magát azért, mert hallani sem akar többé róla? Nem,
                  nem! Katalin sokkal okosabb, semhogy oly dolgokkal foglalkozzék, a melyeken nem
                  áll érdekében segiteni, mert igy is biztosan tudja, hogy ön hallgatni fog. Ez igy
                  van. Hallgatunk édes Fülöp, hallgatunk... Feliczia tante sokkal több
                  szivélyességgel csókolja meg őt, mint engem, mert Katalintól nem félti önt. Ha
                  kételkedik benne, keresse föl a szalont este tizenegy órakor, - meg fog jelenni
                  Katalin is. Feliczia tante meghivta, - a midőn ma reggel én emlitettem, hogy
                  aligha vehetek részt a társaságban, mert rossz hangulatban vagyok, a tante egy
                  szóval sem igyekezett engem a megjelenésre rábeszélni, mert azt remélte, hogy ön
                  is eljön. Nemde, elég jól ki tudom találni bizonyos dolgokra a magyarázatot?
                  Legjobb tehát, ha végképp fölmentem őket attól a sok nyugtalanságtól és
                  félelemtől, melyet miattam kiállanak. És most ne beszéljünk többé erről. Hány óra?
                  Azt hiszem fél nyolcz.</p>
					<p>- El akar küldeni?</p>
					<p>Clermontné felállt és mosolyogva intett.</p>
					<p>- Maradjon, Fülöp. Tiz perczig még az öné vagyok.</p>
					<p>- Szeretném, ha meghallgatna...</p>
					<p>- Holnap barátom, holnap! Jöjjön el délelőtt, vagy délben, itthon leszek, s akkor
                  beszélgetni fogunk.</p>
					<p>- Elmegy?</p>
					<p>- Igen, - mondá az asszony, - öltözködni fogok. A tante szivesen vette, hogy nem
                  jelentem meg nála, elhatároztam tehát, hogy el fogok menni... Jöjjön el holnap
                  délután, ez még alkalmasabb idő lesz, mert meglehet, hogy délben az én szép kis
                  holdam fog elbucsuzni tőlem.</p>
					<p>- Hová akar menni? kérdezte Fülöp és szintén felállt.</p>
					<p>- Istenem, ezt alig merem megmondani, - felelte kedves huzódozással az asszony, -
                  azt fogja gondolni, hogy szándékosan teszem, pedig nem volna igaza. Egyébiránt ha
                  tudni akarja, hát az. Operába megyek. Meghallgatom a hattyu lovag regéjét, - itt
                  utoljára.</p>
					<p>- Engedje meg, hogy elkisérjem.</p>
					<p>- Vezekelni akar a multkori elmaradásért? De hisz én nem kivánom, hogy mentegesse
                  magát! Ezt csak a család kivánja öntől...</p>
					<p>Fülöp remegő hangon ismételte a kérést.</p>
					<p>- Szivesen, édes Fülöp, - mondá vidáman Clermontné, - de gondolja meg, hogy önt a
                  tante szalonjában keresni fogják.</p>
					<p>- Mint egy gyermeket...</p>
					<p>- S nyugtalankodni fognak, ha megtudják, hogy engem az Operába kisért. Ne lázadjon
                  föl a családi szeretet ellen az én kedvemért. Mivel kárpótolnám én, ha a család
                  megneheztelne önre és leoldaná kezéről azt a járszalagot, a melyhez ön, szegény
                  barátom, már nagyon hozzá lehet szokva...</p>
					<p>Ez utolsó gyors, mosolyogva kimondott szavak után Clermontné eltünt a szomszéd
                  terembe vezető ajtó nehéz kék selyem függönyei mögött, s Fülöp magára maradt.
                  Elkésett a felelettel, pedig oly roppant erővel tolult ajkaira a válasz, hogy
                  majdnem elkiáltotta magát. A szégyen sötét pirja és kiállhatatlan, perzselő
                  forrósága lepte el arczát. Az asszony ime hangosan is kimondta, a mit már rég
                  gondolhatott. Járszalagon... suttogta kitüzesedett szájjal az ifju, s szeme
                  megvillámlott, - járszalagon, mint egy éretlen gyerkőczöt... Igaza van, igaza van!
                  Oh, mennyire igaza van, hisz ez a gyöngédség, melyben a család részesiti, ez a
                  féltő gondoskodás, ez a kémkedés, ez az örökös figyelmeztetés semmi más, csak
                  járszalag, a mely lesujtja, megalázza, nevetségessé teszi a férfit. De hát mi ő,
                  hogy igy bánhatnak el vele? Annyira fiatalnak, tapasztalatlannak, gyermekesnek
                  tartják, hogy még érzelmeinek jogait is korlátok közé akarják szoritani? Mivel
                  engesztelhetnék ki ezért a szégyenért? melynek most martalékul van dobva? Nem
                  védelmezheti magát, mert éreznie kell, hogy ennek a szőke asszonynak igaza van.
                  Mit mondana neki? A tények megczáfolják, s Clermontné azokra czélzott. Ha a
                  középszerü tehetségek sorába tartozna, a kik képtelenek maguknak a saját erejökből
                  helyet szoritani az emberek között, ha rá volna szorulva, hogy akár elméjének,
                  akár testének gyengesége miatt mások őrizzék minden lépését és vezéreljék,
                  tolják, gyámolitsák, hogy valahogy, idővel mégis csak czélhoz érhessen, akkor ez a
                  családi gyámság meg volna magyarázva. De ő vele szemben, ki a maga akaratát, a
                  maga itélőtehetségét tekintette egyetlen rugónak tervei és eszméi végrehajtásánál,
                  semmiféle gyámságnak nem lehet helye. A rokoni szeretetnek is vannak határai, - s
                  ez a határ, ma, ebben az órában el van érve. Önmaga iránt való kötelessége szabja
                  meg, hogy ezen a határon tul még akkor is visszautasitson minden, még oly nemes és
                  önzetlen forrásból fakadt beavatkozást is, mely elhatározási szabadságának
                  rovására esnék. Senki ő tőle nem kivánhatja, hogy a szeretet fejében, melyben
                  részesül, megaláztatni engedje magát egy nő által, a ki oly vonzalmat érez iránta,
                  hogy ime szemébe mondta az igazságot, nehogy megelőzzék mások... a kiktől jobban
                  fájna... Oh, be fogja neki bizonyitani, hogy a határvonalat ő is megismerte. Meg
                  kell mutatnia most már bármily áron, hogy nincs szüksége a járszalagra; a férfi,
                  az önérzetes, erős, tiszta elméjü, előkelő tehetségü fiatal ember kényes
                  büszkesége forog koczkán, - ha meghátrálna, oly lelki gyávaságnak adná jelét, mely
                  följogositaná Clermontnét, hogy szánakozva gondoljon reá és igy szólhasson
                  magához: »Nem volt elég bátorsága és erről nem lehet tenni«... Fülöp izmos, nagy
                  teste reszketett a felindulástól. A szégyen most, először életében rázta meg egész
                  öldöklő erejével. Gondolatai tüzes rohanással kergették egymást; mig egyet
                  megragadhatott, a többi eltünt... nem tudott két összefüggő mondatot egymáshoz
                  illeszteni. Abból a sötétségből, mely körülfogta, csak egy vakitóan fényes sugár
                  ragyogott szemei közé: a bizonyitás. Bizonyitania kell, hogy nem vezeti
                  járszalagon senki, de mivel, mivel? Ha ezt a kinálkozó alkalmat elmulasztja, ki
                  tudja, hogy visszatér-e valaha még. Nem lehet halogatni. El kell határoznia most,
                  azonnal, ebben a pillanatban, hogy mit tegyen. Egyetlen önérzetes férfi sem
                  türheti el, hogy részvéttel tekinthesse vergődését és gyengeségét egy asszony...
                  Semmiféle asszony és semmiféle férfi. Nincs különbség; a részvét az ő helyzetében
                  sértés, mely porba sujtja és arczul üti. A család vitte odáig, hogy ez
                  bekövetkezhetett.</p>
					<p>Ha nem érezett volna hálát azért a figyelemért melylyel elhalmozták, ha több
                  számitással gondolkozott volna és fel tudta volna mérni, hogy a szeretet
                  ajándékának mily ára lesz, elkerülhette volna ezt a borzasztó szégyent, mely
                  szilaj erővel dörömböl halántékaiban, lázongva nyargal ereiben, és hajszolja,
                  tüzeli, forralja vérét, hogy alig képes kilökni vonagló szája a lélegzetet... S
                  egyszerre megsemmisült szivének lázas bensejében minden gyöngédség és hála a
                  család iránt. Ingerült haraggal gondolt a tantera, a kinek figyelme egy pillanatig
                  sem lankadt, ki mindig résen volt, midőn attól a veszélytől tartott, hogy
                  szenvedélyre talál lobbanni a szép rokon iránt, kit egy második házasság megfoszt
                  a vagyonától. A pénz, a pénz, a pénz... sziszegte dühvel. Nem a lélek, hanem a
                  pénz, - nem a boldogtalanságtól óvták, hanem a szegénységtől, - nem szive forgott
                  szóban, hanem a zsebe. Oh, nyögte a mellébe szuró fájdalomtól elfuladva, hogy erre
                  csak most gondol, most, midőn mástól kell meghallania, hogy ugy viselte magát,
                  mint egy megvesztegethető, kiskoru, gyenge fiu, a ki reá szorult a
                  járszalagra.</p>
					<p>- Fülöp! szólalt meg mellette egy félénk, szelid hang.</p>
					<p>Clermontné estélyi öltözékben, simára felfésült hajjal, fehér szinházi köpenykében
                  lépett a terembe. Szőke hajában gyémánttü csillogott. Fülöp sötét, égő
                  tekintettel, felindult arczczal nézett reá.</p>
					<p>- Menjünk, - szólt alig érthető hangon.</p>
					<p>- Kalap nélkül, Fülöp? Mi történt önnel...</p>
					<p>- Semmi. Azonnal jövök.</p>
					<p>S kisietett az ajtón a tante lakosztálya felé, a hol kalapját és felsőjét hagyta.
                  Clermontné elgondolkozva, bánatos tekintettel nézett utána, s fázékonyan rejtette
                  halavány arczát köpenykéjének prémje mögé, mely puhán simult meztelen, leányos
                  vállaihoz. - »Mit remélhetnék, suttogta halk, fájdalmas sóhajjal, - jobb, ha
                  elválunk és nem látjuk egymást többé«... Ugy szeretett volna sirni. Egy hét előtt,
                  midőn nem volt annyi ereje, hogy titkát elrejthesse, kifakadt szemében a könny,
                  kisirhatta magát. Most nem tud sirni, csak fáradtnak, kimondhatlanul fáradtnak
                  érzi magát.</p>
					<p>Fülöp visszajött. - »Mehetünk Julia« - mondá és karját nyujtotta az asszonynak.
                  Clermontné elfogadta.</p>
					<p>Együtt mentek le a lépcsőkön. Midőn a portás Clermontné nyulánk alakját
                  észrevette, besietett az udvarba, előkiáltotta az ott várakozó bérkocsit. -
                  »Lovaimat és kocsimat eladtam Petrovicséknak, - magyarázta Fülöpnek a hölgy, - nem
                  lesz rá szükségem többé.« Fülöp szótlanul nyitotta ki a bérkocsi ajtaját,
                  besegitette a fiatal asszonyt, azután halk parancsot adott a kocsisnak, beszállt
                  és becsapta maga után az ajtót. A kocsi kirobogott a kapun a nagy körutra.</p>
					<p>Clermontné álmodozva nézte a sebesen eltünő gázlámpákat, s az üzletek hatalmas
                  kirakatait. Midőn válla véletlenül Fülöp vállát érintette, megrezzenve huzódott
                  vissza.</p>
					<p>- Megfázik, Julia, - miért nem hozott melegebb köpenyeget?</p>
					<p>- Nem fázom.</p>
					<p>- Érzem, hogy reszket.</p>
					<p>- Csalódik; nem... felelte remegő hangon az asszony.</p>
					<p>Fülöp elhallgatott. Ajkait harapdálva, sötét, fenyegető tekintettel ült a kocsi
                  sarkában. Clermontné nem mert megmozdulni. Gyöngéd tagjain megnevezhetlen láz
                  borzongott végig. Fülöp arczát nem láthatta a homályban, de ösztönszerüen
                  megérezte, hogy elhamarkodott megjegyzései fölingerelték és egész valójából
                  kiforgatták a férfit. Makacs hallgatása elég bizonyiték. - »Mit tettem, mit
                  tettem«... suttogta szorongva.</p>
					<p>- Megbántottam önt, Fülöp, - szólt halk, engesztelő hangon. Kérem, ne
                  nehezteljen..</p>
					<p>- Kém bántott meg.</p>
					<p>- Magam sem tudom már, hogy mit mondtam -</p>
					<p>- Az igazságot, - felelte fagyosan az ifju.</p>
					<p>Clermontné összébb vonta mellén a kabátkát és szintén elhallgatott. Lehunyt
                  szemekkel, bágyadtan hajtotta fejét a kocsi oldalához. Sok levegő kell... rózsás
                  üde ajkait kiszáritotta a tagjaiban zsibongó láz. Midőn nehány percz mulva a kocsi
                  egy zökkenésére felnyitotta szemeit, a gázlámpák eltüntek, s a kocsi ablakra a
                  jobbról és balról elmaradó fák ágainak körvonalai rajzolódtak. Egy pillanatig nem
                  tudta, mi történik. Zavaros, kábult tekintettel nézett ki az ablakon, s mielőtt
                  kérdést intézhetett volna az ifjuhoz, a kocsi megállt.</p>
					<p>Fülöp kiugrott, pénzt nyomott a kocsis tenyerébe, azután kisegitette az asszonyt.
                  A bérkocsis megcsapkodta lovait és elvágtatott. Clermontné szédülve bámult Fülöp
                  szemei közé. Egyetlen hangot nem tudott kiejteni. Puha, homokos földön állt; a
                  sötétségben, melyet csak néha világitott meg a szürke fellegek mögött bujkáló
                  hold, kőkerítések és fák váltogatták egymást.</p>
					<p>- Fogadja el a karomat, - mondotta Fülöp s karjába fűzte az asszony karját.</p>
					<p>- Hová hozott!.. tört ki Clermontné ajkán a rémület, s kiragadta karját az
                  ifjuéból.</p>
					<p>- Nem akarom, hogy ön gyermeknek tartson, a ki másoktól függ. Be fogom önnek
                  bizonyitani, hogy milyen semmi nekem az egész világ, midőn végre akarom hajtani
                  azt, a mire ön képtelennek tart. Oh, én még nem vagyok hozzá nőve a
                  járszalaghoz...</p>
					<p>Clermontné kétségbeesve suttogta:</p>
					<p>- Bocsásson meg... tudom, hogy hibáztam, megsértettem önt, Fülöp... könyörgök,
                  mentsen meg a botránytól, óh, hisz ön nem állhat rajtam bosszut...</p>
					<p>- Vigyázzon, - az inasom!</p>
					<p>A kulcs megfordult a zárban. Fülöp inasa kinyitotta a kertajtót, s szolgálatkészen
                  sietett az ifju felé. Fülöp parancsoló mozdulattal, erőszakkal fűzte karjába a
                  fiatal asszony karját és vitte, vonszolta magával a kerten keresztül a villa felé.
                  - »Nem megyek... nem mehetek« lehelte zokogó hangon, de Fülöp nem hallgatott reá.
                  Fölvitte a veranda lépcsőin, mint egy gyermeket, s benyitott vele a fényesen
                  megvilágitott lakásba, hol Clermontné halott halaványan, magán kivül rogyott egy
                  kerevetre, mely mögött Fülöp széles levelü pálmái pompáztak.</p>
					<p>Az ifjú ledobta felsőjét, kalapját, s megállt az asszony előtt. Vonásai lassanként
                  visszanyerték nyugalmukat, mellében elcsendesedett az a forró vihar, mely meg
                  akarta fosztani eszméletétől. S a mint ott állt lángoló tekintettel, előre
                  hajolva, elszántan a jóra és ugyanannyi merész határozottsággal a roszra, vajjon
                  ki ismert volna reá? Csak az ős ember benső lényege változatlan, a többi
                  kártyavár; összedől, ha megrázza heves forradalma a szenvedélynek. A fegyelem, az
                  akarat, az intelligenczia és valamennyi becses jellemvonás, mely az előkelő
                  szellemi tehetséggel megajándékozott fiatal embert a tömeg egyforma, szürke
                  soraiból kiemelte, oly hihetetlen gyorsasággal hamvadt el, mintha sohasem létezett
                  volna. Hangja tompán, idegenül vált le ajkairól.</p>
					<p>- Ne kérjen, Júlia - mondá tagadó mozdulattal, - ez semmit sem használ önnek...
                  Nagyon jól tudom, mit csináltam. Itt fog maradni nálam. Őrizni fogom. Nem
                  menekülhet.</p>
					<p>- Fülöp, az égre...</p>
					<p>- Ne tartson semmitől, - vágott szavába fejét rázva az ifju, - oly biztosságban
                  érezheti magát, mintha angyalok őriznék. Becsületszavamat adom, hogy sohasem
                  voltam gyáva, - s nem leszek ezután sem. Hallgasson meg. Megmondhattam volna önnek
                  otthon is, hogy ostoba voltam, midőn ellenszenvet éreztem ön iránt. Megcsaltam
                  magamat, mert szeretem önt. Ne szóljon! Gyónni akarok. Ön otthon
                  visszautasithatott volna, óh tudom... megtette volna... gyöngédségből, hogy ne
                  hazudtolhassam meg önmagamat. Elhatároztam tehát, hogy erőszakkal fogom önt
                  kiragadni abból a szerepből, melyet félelme súgott a szivének. Ne tagadja, - az
                  volt... Oly tisztán látok e pillanatban, mint még soha. Attól félt, hogy magamat
                  rajzoltam le abban a komédiában... s mi lesz akkor sorsa az
                  én oldalam mellett. A komédia maradjon komédiának, - szeretem önt és ön nem
                  utasithat vissza.</p>
					<p>Clermontné végigvonta homlokán keskeny, forró kezét, s még mindig elhomályosodott,
                  rémült tekintettel nézett maga elé. Nem tudott magához térni. Az álom se lehet
                  félelmesebb, mint ez az ébrenlét, itt... messze az emberektől.</p>
					<p>- Mit tett... mit tett... rebegte megsemmisülten.</p>
					<p>Fülöp visszanyerte egész energiáját. Biztos hangsúlylyal, gyöngéden, kérlelve
                  beszélt. Visszavonult a kályha mellé és igy szólt:</p>
					<p>- Elragadtam önt magamnak. Ez minden bűnöm, édes Júlia. Menthetetlen, durva,
                  méltatlan mindkettőnkhöz... nem is bocsáthatja meg senki ezen a világon, csak ön.
                  Ne igyekezzék engem meglágyitani, - hiábavaló, ön holnap reggelig foglyom
                  marad.</p>
					<p>- Nem tudja, mit beszél Fülöp... az istenre kérem, ne öljön meg.</p>
					<p>Felszökött a kerevetről, s az ajtóhoz sietett. Az be volt zárva.</p>
					<p>- Óh, milyen gyávaság... milyen szégyen...</p>
					<p>- Az lett volna gyávaság, ha eltürtem volna, hogy ön visszautasithasson, - felelte
                  hévvel Fülöp, s közelebb lépett az asszonyhoz, ki lecsuszott köpenykéjét ragadta
                  meztelen vállaira, s az ablak mellett levő karszékben huzódott meg. - Nőmmé kell
                  lennie Julia, értsen meg jól. Megkérem az ön kezét és ön nem fogja megtagadni.</p>
					<p>Clermontné finom, szép vonásaira vissza röppent az élet. Egy pillanatig hallgatva,
                  szigoru tekintettel vizsgálta az ifju átmelegedett, tiszta, nemes arczát, azután
                  kezére hajtotta szőke fejét és halkan, inkább magának suttogta: »Neje, az ön
                  neje«...</p>
					<p>Fülöp megérezte a suttogást.</p>
					<p>- Az én hitvesem, Julia, - mondotta komolyan, - ha akarja ugy, ha nem, akarata
                  ellenére is. Azért hoztam ide. Innen ön csak az én karomon, az én nevemmel léphet
                  az emberek közé. Igy határoztam és ennek meg kell lenni. E pillanattól kezdve ön
                  ebben a villában itthon van. Holnap reggel elmegyek a
                  plébániára, azután intézkedni fogok, hogy az ön butorait ide hozzák. És most jó
                  éjt, kedvesem! Mondjon le róla, hogy ezt a házat elhagyhassa. Én ébren maradok és
                  őrizni fogom egész éjjel.</p>
				</div>
				<div type="chapter">
					<head>TIZENHARMADIK FEJEZET.</head>
					<p>Miniszter tanácsos, Fülöp atyja, a gépies pontossággal dolgozó hivatalnok aprólékos
               figyelmével vetett számot az eseményekkel, s nem kis boszankodással vallotta be
               magának, hogy jókora dilemmába került. Ő, ki egész életén keresztül mindig büszke
               volt reá, hogy fia nem érezte az édes anya hiányát, s a tante aggodalmait rendesen
               azzal igyekezett megdönteni, hogy fiát önálló, nyugodtan gondolkozó férfiunak
               nevelte, most nem tudta eltalálni az igazi hangot. A matróna hideg, elitélő tekintete
               zavarba hozta. Hiába kereste az arany középutat saját felfogása és Feliczia tante
               keserü hangulata között, mely a helyet hogy fölengedett volna, még nőtt, nem jutott
               eszébe egyetlen alkalmas mód sem arra, hogy az agg hölgy szemrehányó tekintetét
               valamivel ellensulyozni tudta volna. Fiának megmagyarázhatatlan ballépését neki is el
               kellett itélnie, de mig a saját erkölcsi érzékének megnyugtatására azonnal talált
               mentségeket is, a tante engesztelhetetlen szigoruságát ezekkel a mentségekkel nem
               volt bátorsága megtámadni. Hallgatva fogadta az agg urnő kifakadásait. Nem védte fiát
               egyetlen egyszer sem; ösztönszerüleg érezte, hogy a vihar legnagyobb részét igy neki
               kellene fölfognia, s ez esetleg oly ellentéteket teremtene közte és a matróna között,
               melyeket önérzetének föláldozása nélkül alig lehetne többé megszüntetni. Óvatosan
               kikerült tehát minden alkalmat, hogy a társalgás Fülöpre tévedhessen. Egy izben
               komolyan összetűzött Szeniczeinével, mert észre vette, hogy a hölgy gunyos mosolylyal
               vonogatja vállát, s titkos czélzásokat tesz Clermontnéra. - »Hivták, mondta halk
               nevetéssel az asszony, - s az oltárkép kiugrott a keretből a földre«. - »Jegyezd meg
               magadnak Katalin, felelte haraggal, hogy kétféle oltárkép van, az egyiket még vissza
               lehet tenni a keretbe, a másikat nem; örülni fogok, ha részletesebb magyarázatokba
               nem bocsátkozunk.« - Szeniczeiné elvörösödve ugrott föl a székről, melyen mosolyogva
               hintázta magát és hangosan fölnevetett. Münszter hátat forditott neki és többé nem
               adott feleletet. - Délután fél háromkor elhagyta a házat, s átment Budára a
               minisztériumban levő hivatalába, a hol háboritlanul olvashatta végig fia leveleit.
               Fülöp elég gyakran irt. Ime az utolsó levél:</p>
					<p>Verona, május 2.</p>
					<p>Kedves atyám! Barangolásunk negyedik hetében tegnapelőtt ide Veronába érkeztünk, a
               hová nemcsak nőm, de én is szivesen jöttem, mert most már rohamosan közeledünk ahoz
               az időponthoz, hogy a vasutaktól és a szállodáktól végre megszabaduljunk. Ha az
               esőzés tovább tart, Velenczéből Fiumén keresztül azonnal haza mentünk volna; de
               mivel az időjárás váratlanul a legkellemesebbé változott, Julia inditványára néhány
               napig még itt maradunk. Impresszióim végig olvasásától ezuttal fölmentelek. Verona
               érdekes kis város, a mulandóság szürke emlékeivel, s a modern élet eleven
               lüktetésével találkozik az ember lépten-nyomon, s ugyszólván egy időben ugyanazon a
               helyen. Sajnálattal értesültem legutóbb hozzám intézett leveledből, hogy a tantika
               nem tud belenyugodni abba, a minek megváltoztatása többé egyikünk hatalmában sem áll.
               Megvallom, nem értem, hogy miért? Hisz mindig azt kivánta, hogy boldog legyek. Nos,
               hát az vagyok és ezt őszintén, lelkem legmélyebb örömével mondom. Sohasem jutott
               eszembe, hogy az elkövetett hibát takargassam. Beismerem, hogy igen, nagy hibát
               követtem el, midőn Juliát annyira kompromittáltam, erre a hibára se én nem találok,
               se mástól nem fogadhatok el mentségeket, de hát nem tudom hogyan történt és ezzel
               vége. Azon az estén midőn Juliát a szó legigazabb értelmében elraboltam, oly
               csodálatos saltó mortálét csinált velem az egész világ, hogy magam sem ismertem
               magamra többé. Az embereknek joguk van reá, hogy ezt az egész dolgot akár
               regényesnek, akár pikánsnak tartsák, kénytelen vagyok minden elmés megjegyzést szó
               nélkül türni, mert azzal csak nem védelmezhetem magamat, hogy lelkiállapotom
               veszélyesen hasonlitott az őrültséghez! Talán a természet gondoskodott rólam, midőn
               oly ellenállhatatlan erővel üzött előre, hogy összezuztam volna magamat, ha
               rohanásomban megállapodni próbáltam volna. Ha igy van, s aligha nincs igy, akkor
               hálát kell adnom annak a borzasztó felindulásnak, mely egész valómat hatalmába
               ragadta, hogy megtaláltatta velem az élet egyetlen, soha vissza nem térő gyönyörét:
               az első szerelem boldogságát, ezt a szent, ezt a tündöklő fényt, mely soha se
               halványulhat el annyira, hogy még utolsó sugárkája is ne tudná egész lelkemet
               betölteni. Oh, mennyire boldog vagyok! Julia szemérmes lénye, szép arcza, s az az
               imádandó báj, mely megremegtet és kimondhatatlanul édes igéző mámorba ringat, oly
               csodás világát nyitották meg előttem az érzelmeknek, a melyekről csak a legrajongóbb
               elragadtatás hangján beszélhetnék, ha el birnám képzelni, hogy létezik valahol millió
               ember között egy, a ki megértene. Ez az angyali asszony, ez az én nagy varázslóm!
               Nincs oly fellengző frázis, mely ne ragyogna, mint a drágakő, ha róla van szó.
               Erőtlen semmiség bizony kezünkben a toll, ha a saját lelkünknek felséges szineit és
               mélyen meghatott templomi hangulatát kell vele megfesteni. Nézd, hisz minden
               pillanatban megakadok! Mennyire fakó, mennyire közönséges minden szó, a mit leirok;
               egy sem fejezi ki azt, a mit a szivem érez, - nincs szárnyuk... a földön járnak, s
               oda én még nagyon sokáig nem fogok leszállani. - Azért neheztel hát reám a tante,
               mert boldog vagyok? Vagy azért, mert nem a szokásos uton, hanem egy vérmes regényhős
               fantasztikus utján jutottam hozzá? Julia megbocsátott, s ez több mindennél az én
               szememben. Sajnálom tehát, hogy a tante jóváhagyását nem nyerhettem meg, de talán ha
               maga is meg fog győződni róla, hogy én vagyok ezen a világon a legszerencsésebb
               ember, nehezteléséből valamicskét majd csak engedni fog.</p>
					<p>Fülöp.</p>
					<p>Münszter e levelek tartalmából csak annyit közölt a tante-al, hogy fia jól érzi magát
               és most itt, majd ott van; egyebet nem tartott tanácsosnak előhozni. Az agg hölgy
               különben sem kérdezősködött, - hálátlannak tartotta Fülöpöt, a ki »esztelenségével«
               - ezt a kifejezést használta állandóan - méltatlannak bizonyult arra a
               szeretetteljes figyelemre, a melylyel elhalmozta. Neheztelése átment környezetére
               is. Abból a társaságból, mely szalonját látogatni szokta, senki sem jelent meg Fülöp
               esküvőjén, mely a legnagyobb csendben, a plébánia templom kápolnájában folyt le.
               Münsztert kivéve csak az öreg Wolff ezredesnek volt annyi bátorsága, hogy magára
               vonja a matróna haragját, ez azonban nem következett be. A vén katona legdiszesebb
               egyenruhájában, összes rendjeleivel asszisztált a fiatal pár mellett, s melegen
               gratulált Fülöpnek a szerencsés választáshoz, a melynél - szerinte - okosabbat már
               nem is tehetett volna.</p>
					<p>*</p>
					<p>Boldog volt e valóban Fülöp?</p>
					<p>Ez is egyike ama kérdéseknek, melyekre az ő helyzetében mindenki határozott igen-nel
               felel. Midőn egy napfényes, üde májusi napon végre haza érkezett, s fiatal nejével
               együtt lakását a villában elfoglalta, vidám kedélylyel, mosolyogva üdvözölte kedves
               pálmáit, szőnyegeit, iróasztalát, bronz Faun-ját, s nevetve mutatott egy félbehagyott
               kéziratra, mely az iróasztal közepén a tintatartó közelében várakozott türelmesen az
               alkotó kézre, hogy vándorlását a nyomdaszekrények felé megkezdhesse.</p>
					<p>Clermontné szebb volt, mint valaha. Könnyü, testhez simuló öltözéke, mely tagjainak
               hajlékony, gyöngéd arányait még inkább kiemelte, világos szineivel mintha azt a nagy
               fényt akarta volna szintén kitüntetni, melytől egész lelke meg volt ittasodva.
               Ragyogó tekintete végtelen gyönyörrel csüggött Fülöp minden mozdulatán; egy
               engedelmes gyermek készségével szeretett volna kitalálni, előre megérezni minden
               óhajt, melyet férjének szemeiben megcsillanni vélt, s egész lénye megremegett a
               szerelem szüzies ingerültségében, ha Fülöp csak a legkisebb jellel is czélzást tett
               arra a márcziusi éjszakára, melyet estélyi toiletteben, meztelen vállal, kétségbeesve
               virrasztott végig amott a pálmák alatt levő kerevet sarkában a nélkül, hogy bár egy
               pillanatig is le merte volna hunyni a szemét. - Délután négy órakor érkeztek meg. A
               kert fái a május teljes pompaságában diszelegtek. Clermontné kiszaladt a kertbe, s a
               virágágyak között guggoló inast ugy megdicsérte azért a helyes izlésért, melylyel a
               kertet is, a lakást is rendbehozta, hogy a jó fiu egészen belepirult.</p>
					<p>Ez a dicséret a szépséges tündérasszony ajkáról (igy nevezte a maga virágos nyelvén
               Clermontnét) sokkal többet ért neki hatása első pillanatában annál a tiz aranynál,
               melyet Fülöptől kapott. Meg volt érdemelve a pénz is, a dicséret is. Az uj házasok
               elutazása után egy hétig huzogatta ide-oda a butorokat, mig valahogy el birta
               helyezni őket. Clermontné bútorai közül egy sötét kék garnitura nem kapott helyet, -
               székek, kerevet, szekrények padlásra kerültek. A sárga selyem bútorok a villa
               baloldali szobájában összezsufolva; alig lehetett mozogni köztük; a fiatal asszony
               azonban úgy találta, hogy az egész berendezésnek igy, a mint van, annyira barátságos
               és polgárias szinezete van, a mi a fészek kedvességét csak fokozhatja.</p>
					<p>Clermontné komornája bemutatta az uj szakácsnőt. Fülöp iróasztala mögé vonulva
               mosolygott a jeleneten. A konyha uj hatalmassága hivatali jelvényével: egy óriási,
               bodros, hófehér főkötővel jelent meg urnője előtt s hamisitatlan budakeszi sváb
               dialektusban biztositotta róla, hogy megelégedését minden bizonnyal ki fogja
               érdemelni. Bizonyitványai kitünőek; kora: harmincz nyolcz év, állapota: hajadon,
               tanitója Karl Skrobanek, a »kék golyó« főszakácsa és Eleonóra Mutter, a »Hungária«
               első szakácsnéja volt... »Az az Eleonóra Mutter, pitte, - magyarázta élénken, - a ki
               a mult évben szúrt a szép Franczl Szép bordái közé egy konyhakést, mert
               megcsaltam«.</p>
					<p>- Hagyjuk a részleteket, - védekezett a hölgy a magyarázat ellen.</p>
					<p>- Dra Jahr hat Se krigt... sohajtott a jeles konyhahölgy, s piros-pozsgás széles
               friss arczán őszinte bánat borongott. Az audienczia után kecses pukedlit igyekezett
               csinálni, s kivonult a konyhába.</p>
					<p>Clermontné átröppent Fülöp szalonjába.</p>
					<p>- Mit nevet maga megint? kérdezte tréfás fenyegetéssel. Azt hiszi, hogy nem értek a
               konyhához? Nos, meglátjuk! Jegyezze meg magának, uram, hogy én alaposan foglalkoztam
               a főzéssel és akárhányszor magam hámoztam meg a burgonyát. Kérem, ne csináljon ilyen
               kételkedő arczot, különben rögtön bebizonyitom! Komolyan beszélek... ez nem
               tréfa...</p>
					<p>Fülöp vidáman tiltakozott. Nem, nem! inkább elhiszi, hogy ezek a fehér kis kezecskék
               meg tudják hámozni a burgonyát is. S ajkaihoz emelte a fiatal asszony kezét. - »Üljön
               le ide Julia, ebbe a nagy székbe; beszélgessünk egy kicsit«.</p>
					<p>- Kezdje el barátom, kezdje el! Nekem egyelőre nincsenek mondanivalóim.</p>
					<p>Fülöp áthajolt hozzá a székéről, s ingerkedve kérdezte: »Nincs... épen semmi?«</p>
					<p>- Nincs, - felelte bájos durczássággal az asszony, s gyorsan visszahajolt a székben,
               hogy Fülöp ne érinthesse haját.</p>
					<p>- Mindent elfelejtett asszonyom.</p>
					<p>- Ugy van.</p>
					<p>- Hiába tanitottam önt...</p>
					<p>- Ugy van.</p>
					<p>- Valóban ugy és ön még be is vallja. Ki kell tehát jelentenem önnek, hogy a leczke
               megtanulását ezentul szigorubban fogom megkivánni, mind eddig. Semmi nevetés! Mától
               kezdve minden mulasztás borzasztó büntetéssel fog megtoroltatni. Ne feledje:
               borzasztó büntetésekkel és mindenféle rémes kinzásokkal. Abban a pillanatban, miután
               sajnálattal látnom kell, hogy tanitásomat nem fogadja áhitattal, rögtön itélő
               vészbizottsággá fogok átalakulni és önt, asszonyom, kiméletlenül elitélem.</p>
					<p>- Helyeslés!</p>
					<p>- Kérem ne zavarja beszédében a szónokot! Házszabályaink értelmében először is az
               interpellácziók fognak tárgyaltatni. Kérdem tehát öntől, hajlandó-e a mai gyönyörü
               májusi este programmjával behatóan és sürgősen foglalkozni, vagy nem? S ha igen most,
               vagy kávé után?</p>
					<p>Clermontné édes mosollyal hallgatta ezt a gyerekeskedést. Egész lénye sugárzott attól
               a mély gyönyörtől, melyet a szerelem megvesztegető bűbája varázsol az asszonyi
               szivbe. Szemeinek ittasult, nedves fénye, gyorsan emelkedő keble, mely nyugtalanul
               pihegett öltözékének csipkéi alatt, csak azt a boldog elragadtatást árulta el, mely
               át meg átjárta testének minden izét.</p>
					<p>- Maradjunk itthon Fülöp, - felelte halkan.</p>
					<p>- Jól van, itthon maradunk, - kikötöm azonban, hogy egy szóval se emlitse Sibillát, különben én is vissza fogok emlékezni a
               »Mária-család«-i kastélyra, melyet ön titokban bizonyára meggyászolt.</p>
					<p>- Fülöp, megtiltom!</p>
					<p>- Semmi erőszak! Engem nem lehet megfélemliteni, asszonyom, - szólt kötekedve, emelt
               hangon az ifju, s megkopogtatta egy papirvágó késsel az iróasztalán keverő Fauszt
               disztábláját; - ha azonban megigéri, hogy ezt a kikötést tiszteletben tartja, ugy én
               is ünnepélyesen megigérem, hogy nem fogom boszantani önt. Igéri tehát, vagy nem
               igéri?</p>
					<p>- Igérem.</p>
					<p>- Tudomásul vétetik. - Menjünk tovább! Az interpelláczió elintéztetvén, következik a
               napirend: házasságunk hatodik hetének folytatólagos tárgyalása. Kezdje el ön!</p>
					<p>Clermontné nevetve szökött fel a székről, s az ablakhoz futott. Fülöp megrázta a
               kezeügyébe eső kis csengetyüt.</p>
					<p>- A képviselő urak foglalják el helyeiket. Julia jöjjön azonnal vissza, különben
               elnöki megintésben részesül.</p>
					<p>- Menjünk a kertbe.</p>
					<p>- Semmi kifogás! tiltakozott Fülöp, s az ablakhoz sietett. A tárgyalás alatt levő
               javaslat ki van tűzve, s ön vonakodik hozzá szólni. Nos, hát megkezdem én! Édes
               Julia, meg van ön elégedve uj helyzetével, s érzi-e oly őszintén, mint én, hogy
               nagyon szeretem... Nem akar felelni? Az ülést bezárom. Ezzel azonban még nincsen
               vége. Házszabályaink értelmében most a leczkefelmondás következik. Mondja tehát
               utánam: kedves Fülöp...</p>
					<p>A fiatal asszony férjére emelte nagy, kék szemeit.</p>
					<p>- Kedves Fülöp...</p>
					<p>- Szeretlek.</p>
					<p>- Szeretlek... lehelte csillogó tekintettel s pirulva engedte át magát annak a
               szenvedélyes csóknak, melyet ajkain érzett. Fülöp gyöngéd erőszakkal tartotta karjai
               között a szép teremtést; e pillanatban egész valója felolvadt abban a tiszta örömben,
               mely nem kérdez, nem okoskodik, nem törődik önmagával, - csak azért él egészen, a
               kinek dobogó szivét a magáén érzi. Clermontné nem igyekezett kibontakozni az ölelő
               karok közül. Ujjá született, megifjodott ebben a szerelemben. Ragaszkodott hozzá,
               mint egy boldog, nagy gyermek és féltette, óvta a legkisebb érintéstől, még önmagától
               is, nehogy az a gondolat lophassa magát hozzá, hogy ez az isteni mámor egyszer
               gyöngülni fog, s lelkének érzelmes, kedves álma épp ugy el fogja vesziteni
               eszményiségét mint minden, a mi a hitvesi szerelem önmagát sorvasztó forróságában
               fogamzik meg.</p>
					<p>Fülöp karjába füzte neje karját és kivezette a kertbe. Együtt sétáltak a gondosan
               porondozott utakon, melyeket az ügyeskezü inas maga hozott rendbe.</p>
					<p>- Meddig lakhatunk itt? - törte meg Clermontné az édes hallgatást, s gyönyörködve
               bámulta a virágzó, magas, vastag dereku fákat, melyek nehéz illattal töltötték el a
               levegőt, s széles lombsátorral hajoltak az utak fölé.</p>
					<p>- A meddig nekünk tetszik, - válaszolta a férj. Egy évre béreltem ki, de azután is
               megkaphatjuk.</p>
					<p>- Oly szép itt minden! Egy kis változtatással a villát is rendbe lehetne hozni. Most
               is nagyon kellemes, - egy szobára azonban még szükség volna. Mondok valamit, Fülöp;
               vegye meg ezt a villát.</p>
					<p>- Gondoltam reá... csakhogy...</p>
					<p>Clermontné gyorsan az ifju ajkára tapasztotta kezét, s szemrehányó, félénk
               tekintettel mondá »Elhallgat mindjárt... Elfelejtette, hogy házszabályaink szigoruan
               tiltják azt, a mit ön már majdnem kiejtett. Illik ez? Igy megszegni a
               szabályokat«...</p>
					<p>- Még nem szegtem meg.</p>
					<p>- De meg akarta, s ez elég nagy vétek.</p>
					<p>Fülöp mosolyogva, de némi zavarral is védte magát. Megigérte ugyan, hogy a
               pénzügyeket nem fogja emlegetni, ebben az esetben a bánatos vallomás azonban
               kikerülhetetlen.</p>
					<p>- Szóval, nincs annyi pénzem, - fejezte be futólag elkomolyodott arczczal.</p>
					<p>- Hallgasson, hallgasson! Fülöp ez borzasztó... utasitotta rendre panaszos
               duzzogással az asszony, s megérintette a férfi kezét, - feleljen, kié ez a kéz?</p>
					<p>- Az öné.</p>
					<p>- Hát ez? Az én kezem?</p>
					<p>- Oh, az az enyém!</p>
					<p>- No lássa! Mégis összezavarja őket, pedig alig öt percz előtt igérte meg
               ünnepélyesen... igen, igen, csak ne mosolyogjon... ünnepélyesen, hogy nem fog
               boszantani. Egyezségünk szerint az egyik hónapban ön szolgálja az én szeszélyeimet, a
               másikban én. A maga hónapja letelt; most én következem. Meg fogom vásárolni ezt a
               villát. Nem engedhetem, hogy abban a...</p>
					<p>Fülöp hangos nevetéssel egészitette ki a hirtelen elhallgatott mondatot:</p>
					<p>- Abban a szobában, a melyben ön fogoly volt.</p>
					<p>- Megint kezdi? Fülöp ez nem szép...</p>
					<p>- Mennyire meg volt ijedve! Emlékezzék csak vissza, mit érzett akkor, midőn
               észrevette, hogy a kocsi nem az opera előtt áll meg, hanem ott künn... nézze! Ott a
               kert kapuja előtt, a villamos vasut vágányai mellett. Milyen szemekkel nézett reám!
               Kevésbbe mult, hogy attól a villámló tekintettől nem vesztettem el a
               bátorságomat.</p>
					<p>Clermontné neheztelve vonogatta vállát, s keskeny, rózsás ajkait harapdálva nézett
               félre. Az ifju kedvtelve gyönyörködött izgatott, kedves arczában, mely komoly is
               akart maradni, nem is. - »Ah, mily megbocsáthatatlan hiba lett volna, - folytatta a
               kötődést, - ha csakugyan megijedtem volna és nem hajtom végre azt az egyetlen
               rablást, melyért egész életemen keresztül szerencsét fogok magamnak kivánni.«</p>
					<p>- Elvégezte?</p>
					<p>- Még nem. Házszabályaink értelmében személyes kérdésben egyszer még felszólalhatok.
               Ön tehát nem engedheti meg, hogy ezt a szobát, a melyben fogoly volt, más is
               elfoglalhassa. Helyes! De mit csinál, édesem ezzel a villával, ha beköltözünk a
               városba, s nyaralni valahová messze vidékre, vagy éppen külföldre megyünk?</p>
					<p>- Itt is maradhatunk.</p>
					<p>- Soha! »Falura kell mennie«..</p>
					<p>- Menjen egyedül.</p>
					<p>- Elküld? Igy bánik velem? Isten önnel, asszonyom, isten önnel, - mi többé nem fogjuk
               látni egymást, - szavalta pathosszal Fülöp s egy virágzó orgonabokor mögé futott.
               Clermontné pajzán mosollyal haladt tovább és nem nézett vissza. Oly végtelenül jól
               érezte magát, mint egy játszó gyermek. Minden világos, illatos, ragyogó volt, - a
               kert, a levegő, az egész tündöklő világ mindazzal, a mit kimondhatatlan
               boldogságában lelke befogni tudott. Könnyü léptekkel haladt a kert főutján a hátulsó
               ajtó felé. Ez az a feledhetetlen ajtó, melyen erőszakkal vonszolta be Fülöp, hogy
               soha többé ő tőle el ne váljon. Szeretettel, hálásan vetett egy pillantást a barnára
               festett vasajtóra: ime, nem mese, hogy a paradicsomnak ajtaja van, - ez az. Mire megfordult, az ifju állt szigoru arczczal előtte,
               mint egy inkvizitor.</p>
					<p>- Figyelmeztetem asszonyom, - mondá emelt hangon, - hogy ez az ajtó
                most is be van zárva. Hiába tekintget reá, nem nyilik meg.</p>
					<p>- Már nem baj.</p>
					<p>- Ez azt jelenti, hogy akkor baj volt, tehát ön még mindig
               emlékszik reá és még mindig nem bocsátott meg. Ez az ön nagylelküsége?</p>
					<p>Clermontné kezét nyujtotta férjének.</p>
					<p>- Mindent megbocsátottam Fülöp, mindent! felelte elfogultan, mély érzelemmel, - de ne
               kivánja, hogy azt a napot, melytől uj életemet számitom, ily könnyen el tudjam
               felejteni. A mi életünkben sok oly jelentéktelennek látszó semmiségnek van igen nagy
               jelentősége, melyet önök legtöbbször észre sem vesznek. Azon a pénteki estén, midőn
               ön a tante szalonját elhagyva hozzám sietett, hogy mentegesse magát, keserüen
               gondoltam a nénire, mert nem biztatott, hogy én is részt vegyek az estélyen... tudja,
               miért... S egyszer csak ön jelent meg nálam. Nem vette észre, mennyire izgatott
               vagyok, pedig az voltam. Ez az a semmiség, mely egész életem sorsát eldöntötte.
               Izgatottságomban megsértettem önt...</p>
					<p>- Helyesen tette.</p>
					<p>- S maga hamar boszut állt...</p>
					<p>- Helyesen tettem.</p>
					<p>- Csunyán viselte magát.</p>
					<p>- Bocsánat, okosan és udvariasan viseltem magamat. Nem csináltam semmi rosszat, pedig
               szörnyü hangulatban voltam. Mi, rabló-lovagok, ilyenkor még az orgyilkosságtól sem
               rettenünk vissza, - legyen tehát több elismeréssel udvariasságom iránt, mely önt
               győzhetlen kardom vasától megmentette. Haragom vetekedett a vipera haragjával. Si
               esta vivora te pica, no hay remedio eu la botika... sziszeghettem volna don Jóse
               Colomba nyelvén, de én hallgattam, cselekedtem és őriztem önt. Itt sétáltam a kertben
               egész éjjel.</p>
					<p>A fiatal asszony megfenyegette.</p>
					<p>- Nem egészen ugy volt... vigyázzon...</p>
					<p>- Honnan tudja?</p>
					<p>- Csak ugy...</p>
					<p>- Asszonyom! Vallja be, hogy kinézett az ablakon és látta, hogy néhányszor le is
               ültem. Világos, holdas éjszaka volt... árulóm lehetett, de kérem, legyen méltányos és
               ismerje be, hogy el is fáradhattam. Ezt a rózsa-gruppot például, a hol most állunk...
               megkerültem legalább ötvenszer.</p>
					<p>Clermontné nem engedte meg, hogy tovább folytassa. Karjába füzte karját; menjünk,
               ebből elég volt. Fülöp engedelmeskedett és visszavezette nejét a villa verandájára,
               hol a komorna az asztal megteritésével foglalkozott. Tiz percz mulva leültek az
               ozsonnához. Az asszony maga készitette el a kávét, megkóstolta és csak azután
               nyujtotta át férjének a csészét.</p>
					<p>- Ha megitta, gyujtson szivarra, - mondá helyet foglalva a kereveten, s mosolyogva
               ingatta szőke fejét, - nem akarom, hogy zsarnokoskodással vádolhasson.</p>
					<p>- Utazásunk alatt nem engedte meg, hogy jelenlétében szivarozzam.</p>
					<p>- Az nagyon erős dohány volt.</p>
					<p>- Hát ez? kérdezte szivarra gyujtva az ifju.</p>
					<p>- Ez illatosabb.</p>
					<p>- Lássa mily zsarnok ön! A szivar ugyanaz, csak ön lett kegyelmesebb. Oh, ezt meg
               kell becsülnöm, minden morzsáját a kegynek meg kell becsülnöm, különben el találom
               játszani az engedélyt, s akkor hiába várnak tőlem rendithetetlen türelmü urak
               kéziratot. Tudja mit, édes Julia, ha valamelyik munkámmal nem tudok elkészülni, majd
               azzal fogom mentegetni magamat, hogy ön eltiltotta a szivarozást, s ezzel
               megbénitotta bennem a munkaerőt.</p>
					<p>Clermontné elnevette magát. Miről beszélünk, miről... gondolta boldog örvendezéssel,
               s belemerült Fülöp tisztán élezett arczának és meleg, beszédes szemeinek csodálatába,
               melyek a férfi szerelem izgató forróságával, s a nemesszivü ember tartózkodó, kedves
               gyöngédségével tapadtak rá. A láthatár keleti peremjén felbukkanó hold, s az ég
               aczélos kékségében rendre kigyuló csillagok már nem tudták fokozni a fiatal asszony
               meghatott lelkének e majdnem vallásos hangulatát, melyet uj élete egyetlen czéljának:
               a második férj szerelmének köszönhetett.</p>
				</div>
				<div type="chapter">
					<head>TIZENNEGYEDIK FEJEZET.</head>
					<p>Néhány hét mulva ez elbeszélt események után Clermontné egyedül sétálgatott a
                  kertben. Fülöp atyja kiséretében hagyta el a villát és megigérte, hogy estére
                  okvetlenül vissza fog térni. Münszter udvarias és szivélyes volt, - mint mindig.
                  Az asszony a legcsekélyebb változást sem vehette észre modora előkelő
                  egyszerüségében, s ez nagy mértékben megnyugtatta. Feliczia tanteról nem
                  beszéltek. A matróna ugy látszik maga utasitotta Münsztert, hogy az ő nevének
                  emlitését Fülöp és neje társaságában lehetőleg kerülje el. Megtörtént. A tanácsos
                  óvatosan kikerült mindent, a mi a társalgást az agg hölgyre vezette volna. A
                  villában eltöltött közel két órai látogatása alatt mindössze arról emlékezett meg,
                  hogy a tante most Boronkaiék Szerájának szenteli ideje egy részét; a leány
                  jóformán minden nap megjelenik nála, s elkiséri sétakocsizásaiban is. Az ő
                  befolyása magyarázza meg nyilván azt is, hogy sem Boronkai, sem leánya nem merik
                  meglátogatni a házasokat.</p>
					<p>Clermontné sokáig sétálgatott a fák között, melyek kellemes árnyékban tartották a
                  bokrok és virágágyak között kanyargó utakat. Néhány perczig elbeszélgetett a
                  kertészszel, ki az ujon ültetett disznövények körül volt elfoglalva, azután
                  visszafordult és bement Fülöp szobájába. A juniusi nap forrósága délután hat
                  órakor még nagyon érezhető volt. Menekülnie kellett. Leült férje iróasztala mellé,
                  s tünődve hajtotta kezére szép, szőke fejét. Ilyenkor, midőn magányában
                  biztosságban érezte magát, egy idő óta sajátszerüen nyugtalanitó gyanu lepte meg
                  szivét. Nem küzdött ellene, mert nem hitt benne, de megsemmisiteni sem tudta.
                  Fülöp modorában nem tapasztalt semmit, a mi e szelid lehangoltságot igazolta
                  volna, oly jó, annyira gyöngéd, előzékeny és figyelmes volt iránta, mint
                  házasságuk legelső napján és mégis volt egy pókháló finomságu árnyék, melyet
                  érzékenysége ösztönszerüen megsejtett ugyan, de nem birta megmagyarázni, hogy
                  miben van hát a változás, hol van az árnyék, mi nem egészen olyan most is, mint
                  azelőtt volt?</p>
					<p>Férjének időként való hallgatásából nem szabad következtetnie. Ki tudja, mivel
                  foglalkozik? Az iró ember, ha még oly figyelmes és szeretetreméltó is neje iránt,
                  könnyen válik kiállhatatlanná, ha alakba és formába kivánkozó gondolatai számára
                  nem képes a testet azonnal megtalálni. Tekintete egy befejezetlenül hagyott
                  kéziratra esett. Kiváncsian huzta maga elé. Fülöp nehány nap óta egy két órát
                  iróasztala mellett töltött, s mosolyogva panaszolta, hogy néha boszantó küzdelmei
                  vannak a tollal. Meglátszott ezen a kéziraton is, hogy igazat mondott.</p>
					<p>A sebesen, egyenletesen szaladó sorok később mindinkább rendetlenebbekké váltak, s
                  végül lomhán nehezedtek a papirosra a nélkül, hogy a befejezésig elérhettek volna.
                  Javitás, törlés tarkitotta a lapokat. Sok helyen egész mondatok ki voltak huzva, s
                  a pótlás elmaradt. Clermontné mindent a legnagyobb figyelemmel olvasott végig, a
                  mit Fülöp irt. Ha egyedül maradt, az volt első dolga, hogy kémszemlét tartson az
                  iróasztalon hagyott lapok fölött, s végig olvassa őket. Igy tett ezuttal is. Egy
                  pillanatig szeretettel nézegette a férj jól ismert kézvonásait, azután neki fogott
                  és olvasni kezdett. A dolgozatnak nem volt czime; ugy indult, mintha Fülöp maga se
                  lett volna tisztában önmagával, hogy művészibb formába öntse-e, vagy hagyja ugy, a
                  mint röptében, hanyagul papirra dobta. Nehány vastagon keresztül huzott sor után
                  Clermontné a következőket olvasta:</p>
					<p>...»Nagyon sajnálom, ha az, a mit elmondottam, még mindig homályos ön előtt,
                  kedves bátyám; meg lehet azonban győződve róla, hogy őszinte voltam.</p>
					<p>»Az öreg ur, ki utra készen, elegáns, szürke felöltőben állt az ablak mellett,
                  mosolyogva, de türelmetlen mozdulattal fordult vissza. Nagy figyelemmel
                  vizsgálta a kereveten szivarozó fiatal embert, azután vállat vont és rövid
                  hallgatás után inkább magyarázó, semmint neheztelő hangon igy szólt:</p>
					<p>»Azért kérettél magadhoz kedves öcsém, hogy közöld velem aggodalmaidat, melyek
                  állitásod szerint tökéletesen megzavartak. Bocsáss meg, ha kissé erősebb
                  kifejezéseket használok, de ezek a te aggodalmaid annyira bolondos dolgok, hogy
                  még azt is fölöttébb ferde helyzetbe hozzák, a ki csak mellékesen kénytelen velök
                  foglalkozni. Tulajdonképpen miről van szó? Várj kérlek, majd elmondom én, igy
                  talán gyorsabban átesünk rajta. Arról van szó, hogy nőd, a ki pedig félig meddig
                  az én közbenjárásomra lett hitveseddé, s ez okból némi erkölcsi felelősség engem
                  is terhel, orvosi tanácsra gyógyfürdőt használ és orvosilag kezelteti magát.
                  Kérlek, ne szakits félbe! Ennyiről van szó és egy hajszállal sem többről. Már most
                  bocsánatot kérek, de mit gondoljon az ember egy olyan férjről, a ki elveszti
                  nejébe vetett bizalmát csak azért, mert az gyógykezelteti magát? Miféle
                  érthetetlen megtévelyedése ez egy normális agyrendszernek? Furcsa állapotokban
                  gyönyörködhetnénk, mondhatom, ha mindenki ugy gondolkozna, mint te. Hisz igy az a
                  képtelenség állana be, hogy a férj, ha a földteke bármely orvosának keze
                  hitvesének tagjaihoz ér, jogositva volna kételyeket táplálni magában a nő iránt és
                  erre való hivatkozása tán meg is szakithatná azt a viszonyt, mely eddig egymáshoz
                  kapcsolta őket. Ha az az aggodalom zavarja nyugalmadat, akkor fogadd meg
                  tanácsomat és kezeltessétek magatokat karöltve a feleségeddel, mert a villamozás
                  és a massage, ugy látom, a te beteges fantáziádra is nagyon ráfér. Az ellen
                  egyébiránt a legkomolyabban tiltakozom, mintha bizonyos szubtilis természetü lelki
                  szövevények megértésére nem volnék képes. Ha tehát csak az erősit meg esztelen
                  föltevésedben kedves öcsém, ugy le kell rombolnom védő sánczaidat, mert igen nagy
                  tévedésben vagy. Korom és tapasztalataim nem szorulnak magyarázataidra. Volt idő,
                  midőn az én fejemben is legyőzte a képzelődés ereje a józanságot, a krizisen
                  azonban - a mint láthatod - annyira szerencsésen estem át, hogy akár ezen az
                  alapon is joggal adhatok neked tanácsokat.</p>
					<p>»A férj arczán egyetlen vonás se mozdult. Felállt a kerevetről, oda lépett
                  nyugodtan az öreg ur mellé és igy szólt:</p>
					<p>»Ismétlem, nagyon sajnálom, kedves bátyám, hogy nem tudom magam eléggé világosan
                  kifejezni, de biztositanom kell önt arról is, hogy nem győzött meg. Ez elvégre is
                  olyan dolog, hogy a kölcsönös meggyőzés lehetősége ugyszólván teljesen ki van
                  zárva. Lehet, hogy tulozok; ön előtt annak látszik, előttem is... egy perczig. Az,
                  a mit ön mond, tökéletesen ugy van, a mint mondja. Valószinü, hogy érzékenységem
                  érthetetlen, de nem tehetek róla. Oly tiszta, annyira átlátszó fogalmakat alkottam
                  magamnak a hitvesemről, melyeket idegen emberi érintés, ha mindjárt orvosi is,
                  épp ugy megtámad, mind egy aczéllapot a legártatlanabbnak tetsző vizcsepp. Egy kis
                  nedvesség csak az egész, de nyomot hagy rajta, s ha senki sem látja is, én látom
                  és soha többé nem tudom letörölni. Nézzen körül kérem, ebben a lakásban. Ugy áll
                  itt minden, mint azelőtt. A zongora nem tánczol a feje tetején, a csillár nem
                  zuhant a földre, a szekrények nem mozdultak meg, - változatlan, tiszta és rendes
                  minden - az ön szemében. Az enyémben nem.</p>
					<p>»Az öreg ur kedélyesen elnevette magát. Nini, egy elég érdekes ember; lássuk.</p>
					<p>»Kudarczot vallok összes magyarázataimmal, - folytatta hideg mosolylyal az ifju, -
                  de ime, mégis megpróbálom. Hátha el fogja hinni felét, - s ez egyelőre elég. Ön
                  azt mondja, hogy az az ember, a ki elveszti bizalmát a hitvesében csak azért,
                  mert gyógyittatja magát, nagyon hasonlit a bolondokhoz. Helyes... Magam is azt
                  mondom.</p>
					<p>»No, végre! Igy hát husz percznyi szófecsérlés után tökéletesen rendben
                  vagyunk.</p>
					<p>»Nem egészen, kedves nagybátyám, mert nem csak a feleségemről, hanem rólam és
                  főleg rólam van szó. Lássa, oly különös az a csodás valami, a mit jobb kifejezés
                  hiányában léleknek hivunk. Megnyilatkozása, természetrajza, érzékenysége minden
                  pillanatban minden embernél más és más. Legyen nyugodt; nem fogom kétezer év óta
                  kicsépelt szalmával untatni. Meg kellett azonban emlitenem a lelket, mert ez az, a
                  hol én bennem a boldogtalanság lakik. Nem játszom a szavakkal; az vagyok és okát
                  is tudom adni, hogy miért. Hallgasson meg. Ki tudja, fogok-e panaszkodni valaha
                  még..</p>
					<p>»Nem értelek, öcsém, - dörmögte csodálkozva az öreg ur, s ebben a pillanatban
                  éppen nem találta fölöttébb mulatságosnak a helyzetet. Ugy látszik, itt nem csak
                  tulérzékeny fantáziáról van szó. Tartózkodva, halkan kérdezte:</p>
					<p>»Észrevettél valamit?</p>
					<p>»Semmit, - felelte gyorsan a férfi, s tagadó kézmozdulattal majdnem hevesen
                  háritotta el a kérdésben lappangó gyanut. - Isten őrizz, hogy nőmet a legkisebb
                  gyanuval sértsem. Ha okom volna rá, hogy ezt megtehessem, akkor már nem beszélnék
                  róla önnek. Más az, a mit el akarok mondani. Homályos, ködszerü misztikus dolog...
                  talán megfigyelés... a melyet érteni alig, csak érezni lehet. Azt is csak annak, a
                  kinek lelki csápjai épp oly szenzibilisek, mint az enyéim. Ezért jegyeztem meg már
                  az elébb, hogy semmi reményem sincs a győzelemre. Ezer ember között ugy lehet
                  egyetlen egy sincs, a kinek lelki tehetségei oly benső szimpátiában simulnának
                  össze az enyéimmel, hogy megelégedne a sejtelemmel is. Ki tud itt bizonyitani?
                  Mivel bizonyitsam be, hogy hitvesem nem az többé, a ki volt? Figyelme,
                  előzékenysége, intelligencziája, modora, kedélye, minden a régi, látszólag... Ha a
                  fejemmel gondolkozom, akkor gunynyal nézek végig saját magamon és ugyanazt mondom,
                  a mit ön: beteg vagy, eredj és gyógyittasd magadat te is. Abban a pillanatban
                  azonban, midőn ösztönszerüen csak a lelkem hatása alatt állok, oly megdöbbentő
                  biztossággal tudom, hogy nőm nem az többé, a ki volt, s hogy én sem vagyok képes
                  többé az lenni vele szemben, a ki eddig, - mint a mily roppant erővel a
                  halálsejtelem ragadja hatalmába az embert, kizárva minden kegyes csalást, melylyel
                  könyörületes ajkak szoktak szolgálni a haldoklónak. A feleségem még mindig liliom,
                  de már nem érintetlen. Banális példa, dühbe hozza kopottságával az embert, de
                  nagyon jól magyaráz. Orvos keze érintette, mondják önök, s ez egészen más. Igaz; a
                  tudomány és a gyógyulás a czél, az orvos csak eszköz. Automata nem pótolhatja az
                  eleven embert. Tökéletesen igazuk van, nem állitom, hogy ez az én mostani
                  kedélyállapotom megállhatna az önök józan kritikája előtt. Nem állja ki az enyémet
                  sem és ime, mégis boldogtalannak érzem magamat azért, mert egy idegen ember keze
                  megérintette a hitvesemet.</p>
					<p>»Különös vagy, édes öcsém... dörmögte némi szánalommal az öreg ur s kelletlenül
                  csavargatta ide-oda botjának ezüst gombját, - sejtem, hogy mit gondolsz, talán meg
                  is érezném, ha a te korodban volnék... Hatvan éves agyam azonban rég kiért
                  mindenből, a mi annyira el van finomodva, hogy majdnem rokonságban van a
                  naivitással...</p>
					<p>»Nem lehet ezt magyarázni, bátyám, - felelte nyugodtan a férfi, - s tán a
                  naivitásnak sincs tulságos köze hozzá, mihelyt egy emberi lélek érzelmeiről van
                  szó. Józan eszem azt mondja, hogy az az orvos, a ki gyógyitja a hitvesemet,
                  köszönetemre és hálámra tarthat számot, - tisztára nevetséges tehát, hogy mégis
                  annyira gyülölöm ezt a nagy, fekete, komoly embert, azt a gaz orvost a kinek keze
                  a feleségem testét megérinti. Láz korbácsolja végig egész lényemet, ha eszembe
                  jut, hogy az az ember látja hitvesemet, ugy, mint én, hogy meg fogja kezét,
                  megtapogatja tagjait, megparancsolja neki, hogy vetkőzzék le és a hitvesem
                  engedelmeskedik, mert ez az ember... orvos! Egy orvos! Egy idegen ember, egy
                  férfi... a kinek tekintete bepiszkolja azt a nőt, a ki enyém...</p>
					<p>»A bácsi önkéntelenül ismét nevetni kezdett.</p>
					<p>»Vigyázz, kedves barátom, különben azt kell hinnem, hogy könnyen át tudnád lépni
                  azt a bizonyos hajszálat, a mely pénztárkezelésre örökre alkalmatlanná tesz.</p>
					<p>»Miféle őrült fantázia vett rajtad erőt! Szállj le a felhők közül a földre és ne
                  ijesztegesd az embert. Különös figyelmedbe ajánlom egyébiránt Mrs. Japkinst, ki a
                  mult évben egyik felolvasásán Londonban az Albert Hallban nyiltan hirdette, hogy
                  az a nő, a ki másodszor férjhez megy, nem egészen tisztességes asszony. Egy
                  rokonlélek, édes öcsém... oppá! vannak még rokonlelkek, csak keresni kell. Isten
                  veled, szegény barátom, isten veled! Azt hittem, hogy komoly dolgok megbeszélése
                  végett kérettél magadhoz; ezekhez - hiába - kiveszett belőlem az ifjuság
                  fogékonysága. Nem tanácsolom, hogy ezt a huszonöt perczig tartó társalgást mással
                  is megismételd. Az emberek bámulatosan hamar itélnek s az - neked - nem volna
                  kellemes. Mondd csak, öreg ember a feleséged orvosa?</p>
					<p>»Tréfál, édes bátyám? - felelte rendithetlen nyugalommal az ifju s karöltve haladt
                  vendégével az ajtó felé; örülök, ha mulatságot szereztem önnek, igy legalább
                  reményem van reá, hogy máskor is meglátogat.</p>
					<p>»Majd ha a nőd egészséges lesz, - hamarább nem. Nagyon szeretem a misztikus
                  történeteket, s nagyra becsülöm a fantázia eleven játékát is, de csak regényekben.
                  Az életben... istenem, hát igen... az élet prózája nem türi a felizgatott képzelő
                  tehetséget. Hol van a nőd?</p>
					<p>»Az orvosnál.</p>
					<p>»Miért nem kiséred el?</p>
					<p>»Nem vagyok féltékeny.</p>
					<p>»Kedves barátom, - mondotta bucsuzóul az öreg ur, s éles, vizsga tekintettel
                  kereste a férfi halavány arczán azt a vonást, mely ennek a látszólag egész a
                  megfagyásig nyugodt embernek elárulja a szivét, - ha szereted és becsülöd a
                  hitvesedet, őrizkedj tőle, nehogy abból, a mit itt magyarázgatni próbáltál,
                  valamit észre vegyen.</p>
					<p>»Soha.</p>
					<p>»Vigyázz magadra... Kevés asszony találta meg magától is azt az ösvényt, mely nem
                  türi a világosságot. Nem hiszem, hogy köszönetet mondanál magadnak, ha egy nap
                  majd arra kellene felébredned, hogy azon a bizonyos uton te magad voltál az
                  utmutató... Vigyázz! Ez nem tréfa és főleg a fantáziának nincs hozzá semmi köze.
                  Isten veled, öcsém.</p>
					<p>»Isten önnel!</p>
					<p>»Fél óra mulva megérkezett a hitves. Szép karcsu fiatal asszony; tagjain lágyan
                  folyt alá az aczélszürke, puha battiszt öltözék, mely sohasem mutat gyürődést, s
                  kényelmes, könnyü, indiskrét, a nélkül, hogy kifejezetten kaczér volna.</p>
					<p>»A férj kezet csókolt nejének és bocsánatot kért, hogy nem mehetett utána a
                  fürdőbe, de vendége volt. A bácsi éppen az imént ment el.</p>
					<p>»Hogy érzed magad?</p>
					<p>»Oh, sokkal jobban, - felelte az asszony s mosolyogva omlott a kerevet bársonyos
                  párnái közé. - A fürdő azonban nagyon elfárasztott. Nem lett volna szabad csak tiz
                  perczig használnom... láp-fürdő, hiszen tudod... de elfecsegtük az időt. A kis
                  tanácsosné is ott volt. Szegény teremtés; négy hét óta minden nap rosszabbul
                  van...</p>
					<p>»Álmos vagy?</p>
					<p>»Egy kicsit.</p>
					<p>»S a hölgy lehajtotta fejét a párnára. A férj megcsókolta a homlokát és nem vette észre, hogy gyenge pir ömlött végig e pillanatban
                  az asszony szép kicsi arczán, s megremegett egész testében, mint egy félénk
                  gyermek. A férj állt pedig mellette és nem az orvos. A férj gyanakvó,
                  bocsánatkérő, nyugtalan tekintete tapadt az arczára, és nem az orvosé. A nagy,
                  fekete, komoly orvosé, a kinek vastag, forró kezét most is a tagjain érzi...«</p>
					<p>Az utolsó betük elolvasása után Clermontné félretolta a kéziratot. Oly szuró
                  fájdalom nyilalt a szivébe, hogy majdnem felkiáltott. Fölállt az iróasztal mellől,
                  mellére nyomta kezét, mintha ezzel le tudta volna csendesiteni indulatainak
                  háborgását, s az ablakhoz futott, hogy lássa künn az élet szineit, a valóságot, a
                  nyarat... Oly szomoru ősz lengett feléje Fülöp e befejezetlen kéziratából, a
                  melytől megrémült. Hogyan, kérdezte magától elkábulva, hát azalatt, mig férje
                  kezét fogja és szemébe mosolyog, mig itt játszanak a hitvesi boldogság kedves
                  bizalmasságával, ilyen gondolatok fogamzanak meg agyában?
                  Lehetetlen, lehetetlen... Fülöp képtelen reá, hogy annyira ámitani tudjon.
                  Lehetetlenség, hogy reá gondolt volna, midőn leirta, hogy azt a nőt, a ki
                  másodszor is férjhez megy, nem tartja egészen tisztességes asszonynak...</p>
					<p>Clermontné össze kulcsolt kezekkel bámult a kertbe, hol pillangó röppent szagos
                  violákon, s madár csippent fészkén a bokrok között.</p>
					<p>Szive Fülöpöt védte, s mig egész testében remegve arra gondolt, hogy tökéletes
                  boldogság-e az, a melyet magyarázni, védeni, mentegetni kell, könyben uszó
                  tekintete előtt elborult hirtelen az egész világ. Mintha egyszerre ébredt volna
                  föl abból a csodálatos bódultságból, mely eltompitotta figyelmét, s az asszonyi
                  nyár édesen lankasztó forróságával vakitotta el érzékeit.</p>
					<p>Hetek óta abban a hitben ringatta magát, hogy Fülöp maga is belátta annak a
                  felfogásnak a nagy tévedését, melynek a Sibillá-ban
                  kifejezést adott, hisz oly előzmények után vette őt nőül, melyek inkább egy
                  regényesen naiv és szangvinikus fiatal emberre, semmint egy megállapodott, érett
                  és meggondolt férfiura vallanak. Méltán hihette tehát, hogy a régi Fülöp egész
                  benső lényét megváltoztatta a férj, a ki szereti nejét. Szereti... rebegte
                  fájdalmas hangon az asszony. Ha őszinte volna az a szerelem, a melyet mutat, nem
                  irta volna le azokat a mondatokat, melyek fölrázták álmodozásaiból és könyeket
                  sajtoltak szemeibe. Megszólalt lelke mélységében egy csalhatatlan hang és arra
                  unszolta, hogy ne abban higyjen, a mit a férj mond, hanem abban, a mit ösztöne
                  sug, mert ez tárja szemei elé a valóságot. Fülöp az maradt, a ki volt, -
                  érzékenysége, meggyőződése csak eltompult, de nem semmisült meg. Az a valóság, a
                  mit leirt, igazi lénye azokban a kuszált sorokban nyilatkozott meg, melyek ott
                  égtek a papiroson. Clermontné látta az égő sorokat s ijedten emelte szemei elé a
                  kezét, mintha ez megvédelmezte volna attól a hideg világosságtól, a melynek fénye
                  szomorú téli tájképre esett. »A holnap, ez a holnap«... suttogta kétségbeesetten,
                  s fáradtan omlott az ablak alatt levő kerevet párnái közé.</p>
					<p>A hatás, mely megrázta szivét, oly gyors és váratlan volt, hogy nem maradt ideje a
                  részletezésre. Ebben a szerencsétlen órában nem gondolt reá, hogy rémülete túlzás,
                  melyet a való még nem igazolt. Csak később, sokkal később jutott eszébe, hogy nem
                  szabad lemondania, hisz ez egyenlő volna boldogságának, önérzetének, hitvesi
                  jogainak teljes bukásával. A sors nem ajándékoz küzdelem nélkül semmit. Küzdenie
                  kell a szerelemért? Nos, hát meg fogja tenni. Igen, igen, mondogatta ujra éledve,
                  felindultan, s elhagyva a kerevetet a verandára lépett, - tőle függ, hogy legyőzze
                  a férj szivét és meghóditsa magának, ha kell napról-napra, óráról órára különbség
                  és válogatás nélkül bármily fegyverrel, a mihez hozzáférhet. A győzelem reménye
                  lassanként megnyugtatta. Válogatni kezdett a fegyverekben, melyeket ebben az
                  izgalmas hadjáratban a szerelemért használni fog. Az asszonyi találékonyság
                  ezernyi finom eszköze is átröppent szép, szőke fején, - hogy állhatna ellent e
                  heves támadásoknak egy férfi, kivált ha a küzdelem hevességét a női lélek ritkán
                  tévedő előérzete és az az ártatlan szinbe burkolt ravaszság szabályozza, mely a
                  czélhoz vezető utak közül mindig ki tudja választani a legrövidebbet.</p>
					<p>Mire Fülöp esti nyolcz óra körül haza érkezve bűnbánattal mentegette hosszas
                  elmaradását, Clermontné ajkain megjelent egy gyenge mosoly, s nedves fényben úszó,
                  nagy kék szemeiben pajzán fenyegetés játszadozott.</p>
					<p>Estelizés után Fülöp a zongorához ült, s bemutatta nejének a legujabb
                  operette-dallamokat. Clermontné nagy figyelemmel, hallgatva vizsgálta férje
                  arczvonásait, azután helyet foglalt a bronz Faun alatt levő kereveten, s egy
                  széles, toll legyezővel legyezgette magát. A nappali hőség még este is érezhető
                  volt. A nyitott ablakokon keresztül csak később, kilencz óra után áramlott be
                  valamivel hűvösebb levegő, meghozva egyuttal a rég várt fellegeket is. Nyugat
                  felől gyorsan borult. Az égbolt szürke kéksége sötét barnára változott, megindult
                  csakhamar a szél is, s nehány percz mulva az első menydörgés távoli tompa
                  viszhangja morajlott végig a felhők között.</p>
					<p>- Esni fog, - mondá az ifjú, s abba hagyta a játékot, - nézze, milyen alázatosan
                  bókolnak a szélben a fák.</p>
					<p>- Kikkel találkozott ma?</p>
					<p>- Csupa idegenekkel, - köztünk volt Katalin is.</p>
					<p>- Beszélgettek?</p>
					<p>- Nem. Se ma, se ezután. Az én számomra Katalin nem létezik. Látta volna csak,
                  milyen tekintettel nézett végig rajtam, - folytatta megvetéssel az ifjú, - s
                  azonnal megértené, hogy miért nem akarok róla tudomást venni. A ki bűnös és érzi,
                  hogy az, csak lelkiereje hiányzik, hogy vezekelni tudjon, az még nem játszotta el
                  a jogot arra, hogy az emberek bocsánatát idővel kiérdemelje, a ki azonban
                  öntudatosan bűnös, mint ő, s a megbánásnak és szeméremnek legkisebb jele nélkül
                  tekint a szemem közé, az nem méltó reá, hogy létezéséről tudomást vegyünk.
                  Elbeszéltem már önnek, hogy egy izben mily ajánlatot tett nekem ez az asszony. De
                  nem ez az, a mi boszant, hanem az a gonosz makacsság, melylyel megjelenésemet ugy
                  látszik még most is várja.</p>
					<p>Clermontné érezte, mint önti el arczát e szavakra a vér. »Meg akar alázni
                  engem«... mondotta remegő hangon.</p>
					<p>- Valószinű, hogy inkább ön van a játékban, mint én, - felelte mosolyogva Fülöp, s
                  tüntetőleg kezdte ide-oda forgatni a szivardobozt, mig neje figyelmét végre magára
                  vonta. A fiatal asszony észrevette a manővert; beleegyezett, hogy egy könnyü fajta
                  szivar meggyujtassék, de csak ugy, ha férjem uram őszinte vallomásokat hajlandó
                  tenni.</p>
					<p>- Kérdezzen Julia, kérdezzen! ajánlkozott vidáman az ifju, s egy gourmand lassu
                  élvezetével gyujtotta meg a kitünő szivart, a melynek felszálló kék füstjét egy
                  pillanat alatt kikapta az ablakon a szél.</p>
					<p>Clermontné gyorsan határozott. Azzal az óvatossággal, melylyel a nők egy egy
                  válságos helyzetben izgatottságukat annyira tudják takargatni, s azzal a merész
                  kiváncsisággal, mely a mély vizbe tekintő embert csábitja arra, hogy addig
                  hajoljon egyre fokozódó vágygyal a viz fölé, mig elszédülve végre is belezuhan, -
                  emelte tekintetét az ifjura és intézte hozzá a kérdést:</p>
					<p>- Mondja csak, édes Fülöp, lehetségesnek tartja ön, hogy egy ember le tudjon
                  mondani arról az eszméről, a melyről nemcsak azt képzelte, hogy eredeti, hanem azt
                  is, hogy fölül fogja emelni a többi embereken?</p>
					<p>- Miért kérdezi, asszonyom?</p>
					<p>- Feleljen!</p>
					<p>Fülöp enyelegve ismételte a kérdést. Mielőtt választ adna, tudnia kell, hogy nem
                  készül-e itt valami titkos ármány, a mely elveszitse? S nevetve tette hozzá:
                  »Mióta hitvesem lett Julia, azóta még élénkebb bennem a meggyőződés, hogy mi csak
                  szegény alvajárók vagyunk önökhöz képest a rejtett czélzatok kinyomozásában, -
                  semmiben sem különbözők ügyesség dolgában a rendőrségtől. Nagyon szemfülesnek,
                  nagyon ravasznak kell tehát lennem, ha ki akarom kerülni, hogy ön magában igy
                  szólhasson: Ezek az emberek akarnak rajzolni minket? Ah, valóban igaz... csak egy
                  férfi lehet oly mulatságosan önérzetes, hogy a női lélek fényének és örvényeinek
                  teljes megismerésével ámitsa magát. Szabadjon tehát rögtön megjegyeznem, hogy nem
                  ámitom magam. Bevallom, - őszinte vallomásokról van szó, tehát őszintén, hogy volt
                  idő, midőn én is azt képzeltem, hogy értek valamicskét ehez a széditő studiumhoz,
                  ez az idő azonban elmult és nem is hiszem, hogy valaha visszatérjen.«</p>
					<p>A fiatal asszonynak jól estek ezek a szavak; kiérezte belőlük, hogy Fülöp meg
                  szeretné kerülni valahogy az egyenes választ. E gyöngéd figyelem hálával töltötte
                  el szivét, de nem téritette le arról az utról, melyet maga elé szabott.
                  Bizonyosságot akart. Ha félelmes is ez a bizonyosság, ha meg is valósitja azt a
                  szomoru téli tájképet, melyet első rémülete nehány órával előbb képzelete elé
                  rajzolt, - még mindig jobb, mint ez a homályos, nyomasztó bizonytalanság, melyet
                  ugy se tudna már szivéből kiirtani semmi.</p>
					<p>- Feleljen kérem, Fülöp.</p>
					<p>- Szivesen, ha megigéri, hogy nem lappang ármány a kérdésben... vagy a kérdés
                  után...</p>
					<p>- Semmi, semmi! Egy kis kiváncsiság az egész.</p>
					<p>- Nagy baj! Villámos ég! - szavalta tréfásan az ifju.</p>
					<p>- Nem értem, mire czéloz...</p>
					<p>- Azt mondja ön, hogy egy kis kiváncsiság az egész. Ne feledje, kedvesem, hogy női
                  kiváncsiság változtatta sóbálványnyá a bibliai Lóthot, kiváncsiság ajándékozta meg
                  a mithos Pandorájának szelenczéjéből minden bünnel az embereket, kiváncsiság tette
                  hütlenné Antóniushoz Cleopatrát, sőt ha ez óriási példák nem elegendők,
                  hivatkozhatom a paradicsom almájára, a mely miatt Ádámnak menekülnie kellett az
                  égi kertből, mert bájos ősanyánk, Éva, egy kicsit kiváncsi volt. Mivel azonban ön
                  is megengedte, hogy ezt a Diazt meggyujthassam, illő, hogy én is teljesitsem a
                  kivánságát. Bevallom tehát őszintén, hogy a lemondás lehetetlen.</p>
					<p>- Gondoltam, hogy igy van...</p>
					<p>- Miből?</p>
					<p>- Csak ugy...</p>
					<p>- Ebből? kérdé némi habozással Fülöp s megintette ujjával
                  az asztalon heverő kéziratot. Clermontné igenlőleg intett. Férje hangjának
                  bizonytalansága ismét fölébresztette félelmét. - »Ebből a semmiségből? folytatta
                  könnyedén az ifju és félre dobta a papiros lapokat. Ah, kedves Juliám, ha a
                  közönségnek csak századrésze is ennyire befolyásolható volna, mint ön, akkor nem
                  fordulnánk a müvészi rafinementnak minden elképzelhető fogásához, hogy
                  kierőszakoljuk a hatást és ennek édes leányát: a sikert. Hallgasson meg. A mint
                  atyámmal a körutra értünk, már észrevettem, hogy hibát követtem el. Künn
                  felejtettem ezt a haszontalanságot, melyet ön elolvasott. Szabad ily
                  jelentéktelen semmiségből annyira komoly következtetést vonni? Hivatkoznom kell
                  házszabályainkra, melyek a kényes kérdések szóba hozását határozottan
                  megtiltják.«</p>
					<p>Fülöp nejéhez sietett és gyöngéden arczához hajolva folytatta a házszabályok
                  magyarázatát, melyekből a fiatal asszony lelkét csak a »kényes« kérdések
                  fölemlitése ragadta meg. Hát vannak ilyenek is! Hiába ez a kedves önámitás... a
                  fátyol foszló félben... s a nagy gyorsasággal szétváló homály hátterében
                  mindinkább határozottabb, élesebb, metszőbb körvonalakkal rajzolódik meg ime
                  önmagától is, a való.</p>
					<p>- A lemondás tehát lehetetlen, - szólt halk hangon Clermontné, s kimondhatatlan
                  szomorusággal nézett maga elé. Fülöp közelebb huzott egy széket, s tiltakozott
                  szavainak helytelen értelmezése ellen. - »Ne legyen gyermek, kedvesem!« - mondá
                  nyugtalanul, s már nem igyekezett, de nem is tudta megváltozott hangulatát
                  elleplezni. Megérezte, hogy válságos helyzet előtt állanak mindaketten. Számitott
                  erre a helyzetre; nem áltatta magát egy pillanatig sem azzal, hogy a szerelem
                  rajongása örökké tart; a gyönyörben felolvadt Én az első
                  nagy mámor hatása után vissza kivánja a maga jogait és nincs hatalom elég erős,
                  akarat elég törhetetlen arra, hogy megnyilatkozását erőszakkal elfojthassa.
                  Bármennyire félt is ettől az időponttól, az napról-napra sebesebben közeledett, s
                  neki nem állt hatalmában, hogy eltemesse. Az Én föltámad a
                  sirból, s a szerelem maradványait dobja be maga helyett. A krizis azonban jóval
                  gyorsabban állt be, semhogy előre elkészülhetett volna reá. Clermontné
                  elhalványodó, majd lázas pirban égő szép arcza a legnagyobb zavarba hozta.
                  Megdöbbenve vette észre, hogy hitvese a kiábrándulás fájdalma ellen küzd és fél
                  kifejezést adni annak a nagy bánatnak, mely elég kegyetlen arra, hogy lelki
                  nyugalmát egyszerre megsemmisitse.</p>
					<p>- Ne értsen félre, Julia, - mondá komoly hangon, éppen nem bizva szavai
                  megnyugtató hatásában, - a ki tudatában van, hogy bizonyos dolgokról nem áll
                  hatalmunkban a lemondás, az még mindig elég erős arra is, hogy lényének e sajátos,
                  benső vonását soha diadalmaskodni ne engedje. Panaszkodhat e reám, - mondja, igen?
                  Istenem, hiszen ha nem tudnám, hogy ön minden kérdésben, a melylyel foglalkozni
                  akar, épp oly világosan lát, mint én, akkor egészen más választ adtam volna. A
                  frázisok kifogyhatatlanok, - válogatni lehet belőlük, a legbanálisabbtól kezdve
                  a legvirágosabbig, s ön legfölebb csak sejtette volna, hogy takargatok valamit a
                  nélkül, hogy a bizonyosságra valaha rá jöhetett volna. Gondoltam erre is, - nem
                  tagadom, de hamar lemondtam róla. Miért tagadnám a valót, kérdeztem magamtól
                  nyugodt szivvel, - az én hitvesemnek tudnia kell, hogy a
                  férj egészen az övé, az iró nem. A férj hűsége, gyöngédsége, szerelme, öröme és
                  bánata, egész élete a hitvesé, - az iró külön világa, melyben fantáziája és alkotó
                  erejének hatása alatt áll, az a másik ember, azzal a másik lélekkel, - az, édes
                  Juliám nemcsak az öné. Ön ezt mindig tudta és lássa mégis szeretett engem. Én is
                  tudtam, hogy nem mondhatok le érzékenységemnek talán téves, de egyéni és egész
                  valómmal össze forró felfogásáról és mégis szeretem önt, ugy, mint házasságunk
                  legelső napján, ma is, mert a Sibilla irójának az ön
                  férjéhez, a ki itt, az ön oldala mellett végtelen gyönyörrel érzi otthon magát,
                  semmi, de semmi köze! Miért akarja tehát kinozni magát, a midőn erre semmi
                  szükség? Hiszen ha nem biztam volna magamban, hogy külön tudom választani ezt a
                  kétféle embert, azt, a ki csak az öné és azt, a ki a világé is, sohasem lett volna
                  annyi bátorságom, hogy önt egy vad romantikában szenvedő Ritter menthetetlen
                  erőszakoskodásával ragadjam magammal és oda kináljam önnek egész életemet. Nos,
                  hát nézzen reám! Fölteheti-e rólam, hogy képes lennék valaha szenvedéseket okozni
                  önnek? Oh, jól tudom én, hogy ön már egybekelésünk első órájában is szorongó
                  szivvel jártatta fejecskéjét azon a borzasztó komédián, mely mióta ezt a
                  haszontalan és értelmetlen irkafirkát itt az asztalon elolvasta, még
                  borzasztóbbnak tetszik, mert fenyegető rémet lát benne, a mely egy sötét Memento
                  borzalmasságával figyelmezteti a jövendőre.</p>
					<p>Fülöp megszoritotta neje kezét és leült mellé a kerevetre.</p>
					<p>- Mire gondol? kérdé hizelgő lágysággal.</p>
					<p>- A holnapra, Fülöp... Nem érzi, hogy vihar lesz?</p>
					<p>- Künn igen.</p>
					<p>Ez igaz volt. A szél erősbödött. A villámfény egyre sűrűbben világitotta meg a
                  kertet, s a menydörgés felséges zengése mély dördüléssel verődött vissza a
                  magasságban összeroppanó felhőóriásokról. Fülöp felugrott, hogy becsengesse a
                  cselédeket.</p>
					<p>- Hagyja! tartotta vissza az asszony. Maga tegye be a verandára nyiló ablakokat,
                  én bezárom a kert felől levőket.</p>
					<p>Fülöp szó nélkül, de nem szivesen engedelmeskedett. Azt remélte, hogy a
                  társalgásnak a cselédek belépése véget fog vetni, ez a reménye azonban füstbe
                  ment. Clermontné sokkal hosszasabban nézett már bele a mélységbe, semhogy egy
                  könnyen ki tudta volna magát ragadni abból az ellenállhatatlanul ingerlő
                  csábitásból, hogy a lábai előtt örvénylő mélységet egész legaljáig ne igyekezzék
                  megismerni. Egyszer ugyis csak meg kell lenni, - miért ne ma, most, még ebben az
                  órában, hiszen minél gyorsabban megismeri azt, a mit várhat, annál biztosabban,
                  ujabb csalódás és még fájdalmasabb önámitás nélkül gyászolhatja meg azt, a mit
                  elveszitett. - »Jöjjön közelebb, Fülöp, - kérte könyörgő hangon és karjába füzte
                  karját, - beszélgessünk még... és bocsássa meg kiváncsiságomat, ha nem fogok is
                  érte ugy bünhődni, mint Éva«...</p>
					<p>- De hátha én -</p>
					<p>- Ön sohasem lehet Ádám, kedves barátom, - szakitotta félbe ajkait harapdálva az
                  asszony... Ádám egyszerü, naiv ember volt, a ki egygyé tudott olvadni Évával és
                  nem állitotta magáról, hogy lényének két része van, s ezekből csak egyik a
                  hitvesé, a másik... mindenkié...</p>
					<p>- Mindenkié igen, de - nálam nélkül.</p>
					<p>Clermontné tagadó mozdulattal rázta meg erre a gyors válaszra a fejét. - »Elég
                  szellemes válasz, édes Fülöp, - mondá lehangoltan, - de most nem erről van szó.
                  Föltettem magamban, hogy meg fogom ismerni helyzetemet, tehát megismerem«.</p>
					<p>- Házszabályaink értelmében...</p>
					<p>- Az istenért, ne tréfáljon megint! Nyugtalan vagyok Fülöp, s ez igy nem maradhat.
                  Bizonyosságot akarok; ha föltette rólam és méltán föltehette, hogy tisztán tudok
                  látni, akkor fejezze he müvét és ismertessen meg a valósággal.</p>
					<p>- Kérdezzen; felelni fogok.</p>
					<p>- Teljes nyiltsággal?</p>
					<p>- A legteljesebbel. Kérdezzen!</p>
					<p>- Ne mosolyogjon...</p>
					<p>- De hisz ez nem zárja ki a nyiltságot! védekezett enyelegve Fülöp, s átsétált
                  nejével az ebédlőn keresztül a harmadik tágas szobába, melyben Clermontné elegáns,
                  világos japán-sárga butorai voltak elhelyezve. Ott megállt egy magas arabeszkekkel
                  diszitett tükör előtt és igy szólt: »Fogadást ajánlok önnek, édes Juliám, hogy ha
                  holnap estefelé meg fogunk jelenni a dunai korzón, épp oly kellemes feltünést
                  keltünk, mint Velenczében a Lidón, vagy Párisban az Odeon
                  páholyában. Ön azért, mert szép, mint egy Junó, én azért, mert karomat nyujthatom
                  önnek. Ne szakitson félbe! Ez is nyiltság, s ön kikötötte, hogy a legteljesebb
                  nyiltsággal nyilatkozzam. Emlékszik, mily ingerült lettem az
                   Odeon-ban, midőn észrevettem, hogy egyszerre tiz látcső is kitartó ostrom
                  alá veszi páholyunkat, a melynek sötét hátterében nem birtam annyira eltünni, hogy
                  az ostromló ellenség ne vegyen észre. Ugy van, asszonyom, - féltettem önt és ezt a
                  legteljesebb nyiltsággal be is vallom. Nagyon szerettem; azért.«</p>
					<p>Clermontné karja gyöngén megrándult az ifju karjában. Fülöp megérezte ezt az alig
                  észrevehető mozdulatot.</p>
					<p>- Szeretett... lehelte remegő ajakkal az asszony.</p>
					<p>- Szeretem, - felelte gyorsan a férj, s elvörösödve, mohón ismételte: szeretem
                  Julia, szeretem, s ezt önnek éreznie kell. Miért akar mindenáron zavarba
                  hozni?</p>
					<p>- Nem akarom.</p>
					<p>- Lássa, ez hiba, - folytatta Fülöp, - emlékezzék vissza, hogy önök mimosának
                  gunyoltak engem egykor. Megtartottam ezt a sajátságomat, ne csodálja tehát, hogy a
                  legkisebb érintésre is, megrezzen bennem egy titkos hur, a mely csalhatatlan
                  biztossággal vezeti lelkemet az igazságra. Ön zavarba szeretne hozni engem, édes,
                  szép Juliám, hogy kérdezés nélkül »ismertessem« meg önt a valósággal. Nos, hát
                  megismertetem, ha kivánja. Elmondom, hogy mit gondolok önről. Akarja?</p>
					<p>- Hisz arra kérem! - szólt élénken az asszony és helyet foglalt egy székben az
                  ablak mellett.</p>
					<p>- Legyen, ha kivánja, de előbb üljön át ide a kerevetre. Ott léghuzam van.
                  Jöjjön!</p>
					<p>S Fülöp a kerevethez vezette a hölgyet. Minden alkalmat megragadott, hogy
                  kimenekülhessen a válasz alól, Hiába huzta azonban egy csomó fölösleges kitéréssel
                  a társalgást, Clermontné nem engedte, hogy meneküljön. Kivánta, akarta a nyilt
                  választ; ott égett kedves, izgatott arczán az a végzetes kiváncsiság, mely
                  mindenre el van szánva. A férfi le tudja győzni kiváncsiságát, s inkább meg tud
                  maradni a bizonytalanságban, mert nagyobb benne az ellentállási erő; a nő bátor a
                  bizonyos helyzettel szemben, félénk és erőtlen a bizonytalanságban, melyet
                  fölgerjedt idegei, érzékeny, finom, minden impressziót tizszeres erővel befogadó
                  lénye jóval félelmesebbnek képzel a valóságnál. Ez a természetes asszonyi vonás
                  hajtotta előre utján Clermontnét is. Fülöp jól ismerte e gyöngeséget, szivesen
                  kimélte volna, ha erre alkalma nyilik - neje azonban minden ponton elvágta előle a
                  visszavonulást, meg kellett tehát hajolnia az egyre hevesebben megnyilatkozó
                  kivánság előtt, a melyet kijátszania - ugy érezte - nem áll módjában többé. Végre
                  is, villant át agyán a gondolat, jobb talán, ha az illuziók egyszerre foszlanak
                  szét. A házasság mindenért kiengesztel; illuziók nélkül is képzelhető boldogság.
                  Csak a szeretőnek van reá szüksége, hogy egy pillanatig se engedje meggyöngülni
                  kedvese illuzióit, a férj lemondhat erről a fényüzésről, ha bizik a nejében és
                  fölteszi róla, hogy az élet prózáját is csak oly erős lélekkel fogja elviselni,
                  mint a mily öntudatos örömmel engedte át magát a hitvesi szerelem gyönyöreinek,
                  melyeket még a legszinesebb képzelőtehetség sem képes az illuzió csillogó
                  köntösével felruházni.</p>
					<p>- Nem akarom ámitani önt, kedvesem, - mondotta halk hangon, s átölelte neje karcsu
                  derekát, hogy egészen közel legyen hozzá, mialatt ezeket a kegyetlen dolgokat
                  szemébe mondja, - ha azonban kivánja, meg kell mondanom, hogy nem változtam meg.
                  Szeretem önt, de az vagyok most is, a ki eddig voltam. Nem akartam bánatot okozni
                  önnek, higyje el, hogy követelése a legsulyosabb feladatot rójja reám... annak a
                  második én-nek azonban, mely nemcsak az öné, hanem a világé
                  is, nem vagyok képes megparancsolni, hogy alkalmazkodjék a férjhez, a ki
                  végtelenül szereti nejét.</p>
					<p>- Első házasságomra gondol...</p>
					<p>- Arra, - felelte elborult homlokkal az ifjú.</p>
					<p>- Ettől féltem, ettől féltem... suttogta elhalványodva az asszony.</p>
					<p>Fülöp neje vállára hajtotta fejét, s bocsánatkérő, nyomott, fénytelen hangon
                  folytatta tovább: - »Érzem, hogy nagyon meggondolatlanul cselekszem, midőn engedek
                  parancsának a helyett, hogy ellene szegülnék, - hisz ön egy izben maga emlitette,
                  hogy vissza akar engem vezetni a helyes útra. A térités nem sikerült, s én
                  hálátlanságot tanusitok, midőn ezt tudtára adom. De nincs erőm a tagadásra! Ön
                  elvesztett miattam egy nagy vagyont. Soha sem éreztette, hogy erőszakkal jutottam
                  szerelméhez, s én ime azzal viszonzom nemeslelküségét, hogy vallomásra engedem
                  magamat csábitani. Mit mondjak önnek? Mit fog gondolni rólam, ha bepillant a
                  szivembe és látni fogja, hogy én is szenvedek, mint ön, mert nincs elég erőm, hogy
                  ki tudjam tépni lényemből azt a szerencsétlen vonást, mely hatalmasabb, mint én és
                  uralkodik rajtam. Szeretem önt, Julia, ebben nem szabad kételkednie, - de midőn
                  eszembe jut, hogy ön már egy másik férfié volt, akinek joga volt önhöz, a ki
                  megérinthette haját, megcsókolhatta ajkát és elhalmozhatta kedveskedéseivel, akkor
                  egyszerre oly kimondhatatlan düh rohanja meg a fejemet, hogy képes volnék a
                  legnagyobb őrültségre! Lássa, ez az... Kimondtam. Igy van. Ostobaság? Meglehet...
                  Én is ki szeretném gúnyolni magamat, de nem megy... S szenvedek Júlia, szenvedek,
                  jobban, mint ön! Hiába mondogatom magamnak, hogy gyermekes vagyok: nem tudom
                  legyőzni magamat, s ilyenkor szédülve kérdezem, hogyan tűrhette ön, hogy annak az
                  embernek buja érintése bepiszkolja... S ez undoritó érzelem ellen hasztalan minden
                  küzdés. Látom önt annak a férfinak a karjai között, azt képzelem, hogy látom... Oh
                  és látom éppen oly borzasztó biztossággal, mintha ott lettem volna! Hallom az ő
                  hangját, az ön válaszát... mindent... S képtelen vagyok reá, hogy esztelen
                  örjöngőnek nevezzem magamat, a ki megérdemelné, hogy szánalommal tekintsenek reá,
                  mert szélmalmok ellen küzd, s egy nyomorult árny miatt érzi a tehetetlen vergődés
                  minden gyötrelmeit. Néha felriadok álmomból és nem tudok többé elaludni. Oda
                  lopódzom önhöz, hogy lássam. Elnézem arczát, lehunyt szemeit, félig nyilt ajkát,
                  hallgatom egyenletes, nyugodt lélegzetét, s kétségbeesett harczot vivok az árnyék
                  ellen... ellene... az első ellen, a ki talán épp úgy nézegette önt édes alvása
                  közben, mint én.</p>
					<p>Féltékenységet érzek, a mely nevetséges, fájdalmat, a mely ostobaság, kinozom
                  magam ok nélkül, éber agyvelővel gyötrődő, kigyult, elszorult szivvel, ép
                  érzékekkel. S kinevetem magamat, hogy én vagyok az, kit nyugalmáért, biztos
                  itéletéért és tehetségéért barátságukkal tüntetnek ki tisztes, öreg férfiak, a
                  kiknek határtalan lelki gyöngeségemről fogalmuk sincs! Megbocsáthat- e nekem, hogy
                  ezeket elmondtam önnek? El fogja-e hinni, hogy szeretem...«</p>
					<p>- És nem becsül! kiáltotta sáppadtan a nő.</p>
					<p>- Szeretem... mormogta Fülöp.</p>
					<p>Clermontné ki akarta szabaditani magát az ifju karjai közül, Fülöp azonban nem
                  bocsátotta. Szenvedélyes vágygyal kereste ajkát, hogy megcsókolja. A fiatal
                  asszony magánkivül védekezett, kitépte magát az ölelő karok közől s a másik
                  pillanatban ájultan rogyott össze.</p>
					<p>Künn heves zápor verte az ablaktáblákat; villám-villám után vágódott a gomolygó
                  felhőtömegek közé. Az a vihar, mely oda künn egész erejével kitört, fel fogja
                  frisiteni a természetet.</p>
					<p>Egyik legnagyobb kegye bizonyára az alkotónak, hogy az emberi szervezetet mélyen
                  megrázó felindulások után a testi és lelki kimerültség oly nagy foka tompitja el
                  az idegeket, a mely határos a jótékony félálommal. Clermontné is azzal a halálos
                  bágyadtsággal ébredt föl másnap reggel, mely nehezekké tette tagjait, s annyira
                  ellankasztotta energiáját, hogy csak lassanként, nehezen tudott magához térni.
                  Eszmélete végtelen zavarral küzdött. Az ablakfüggönyök nyilásán beszivárgó hajnali
                  fényt perczekig bámulta, mig tiszta öntudatra ébredt, s számot tudott adni a
                  történtekről. Keze remegve babrált pongyolájának csipkéin, - s midőn leült tükre
                  elé, hogy fényes, szőke haját beszoritsa a fésü alá, könytelen szemekkel nézte
                  halavány, szép arczát, mely végtelen szomorusággal tekintett rá. Mindennek vége...
                  suttogta maga elé, összekulcsolt kezekkel, s azzal a szelid lemondó, megadással,
                  melyre hasonló sulyos pillanatokban csak tiszta lélek képes. A szegény teremtés
                  nem haragudott férjére. Egyetlen gondolata sem volt a neheztelésre; oly nyugodtan,
                  annyira átszellemülve idézte emlékezetébe a tegnapi jelenet minden legkisebb
                  részletét is, mintha nem róla, hanem egy egészen idegen nőről lett volna szó, a ki
                  iránt gyöngéd részvétet kell éreznie, mert szerencsétlen. Valóban az volt. S egy
                  végzetes kényszer akarta ugy, hogy azzá legyen. Nem védelmezhette magát: szerette
                  Fülöpöt, s azzal ámitotta szivét, hogy szerelme kötelesség, amelylyel vissza fogja
                  tériteni az ifjut a helyes utra. Midőn egy izben már-már azon a ponton volt, hogy
                  örökre elszakadjon tőle, nem volt ereje, hogy tervét végrehajtsa. Feliczia tante
                  házában történt, az utolsó estén. Fülöp hat napig nem volt nála. Oh, mennyire
                  megörült, midőn bejelentette magát, pedig oly tisztán látta, annyira meg volt
                  győződve róla, hogy rosszul teszi ha ezt a látogatást elfogadja. Értelme nehéz
                  küzdelmet vivott szivével, s a harczot elvesztette. Megrémült a saját akaratától,
                  mi lesz belőle, ha nem láthatja többé, ha nem hallhatja hangját, ha nem érezheti
                  azt az ingerlő, titkos gyönyört, melyet jelenléte nyujt... Elfogadta az ifjut, sőt
                  többet tett: szándékosan megsértette benne a büszkeséget és ebben a számitásban
                  nem csalódott. A méreg erős volt, oly erős, hogy kiforgatta az ifjut egész
                  valójából, s fölizgatta, kergette, elhajszolta nagy erővel kitörő szenvedélyét
                  egész a végletekig. Egész addig a pontig, a honnan egy helyre hozhatatlan botlás
                  után visszafordulni, vagy megállni többé nem lehetett. A mi innen kezdődött, az
                  csupa ragyogás és feledhetetlenül szép álom volt. Fölért egy egész élettel, -
                  miért sajnálja hát, hogy immár vége? Örökké mi tart? Egyszer ugy is csak föl
                  kellett ébrednie, hogy megismerje a valóságot s az élet ama nagy pusztaságát,
                  melylyel a kiábrándulás prózája oly ritkán marad adós.</p>
					<p>- Szeret, de nem becsül... rebegte lehunyt tekintettel, egész testében
                  összerázkódva, mintha egy hüllő nedves hidegségét érezte volna ettől a rettenetes
                  gondolattól. Megdermesztette a bizonyosság, hogy minden illuziónak egyszerre vége.
                  A boldogság arany palotája összeomlott, s a romokról gunyos nevetéssel kaczagja
                  szembe egy zöldszemü szörny.</p>
					<p>- Téved, téved, - mondogatta magának, midőn egy pillanatig az a homályos sejtelem
                  is megjárta lelkét, hogy Fülöp talán ily módon akar szakitani vele, mert nem
                  szereti többé. Ez a gyanu azonban még puszta föltevésnek sem elég indokolt. Férje
                  az övé. Érzi, tudja, minden érzéke azt sugja, hogy senkié másé, csak az övé. Nem
                  lehet féltékeny egy másik nőre. Nem sértheti meg azzal a férjét, hogy aljassággal
                  gyanusitsa, mert nem érdemli, hisz ő is szenved... ő is szenved...</p>
					<p>Mennyire boldog volna, ha lehajtva fejét a kerevet párnájára, észrevétlenül, a
                  halálküzdelem minden fájdalma nélkül semmisülhetne meg, hogy ne kellene többé
                  férjének szemei közé tekintenie. Milyen kapocs lesz az, mely ezután egymáshoz
                  fogja őket fűzni? Midőn tegnapi ájulása után magához tért, mély fohász tört elő
                  ajkán, hogy vajha ne ébredt volna fel az öntudatlanság e jótékony zsibbadságából,
                  mely szenvedéseitől néhány órára megváltotta. Éjfél már elmult, midőn eszmélni
                  kezdett. Arcza forró volt, s minden tagjában lázas ingerültséget érzett. Oh
                  mennyire leverte és megalázta ez a fölfedezés. Sirni szeretett volna, mint egy
                  gyermekleány, a ki a szégyen lángoló pirjával eszmél arra, hogy egy ember
                  hatalmába került, a kitől többé nem menekülhet. Milyen életet remélhet Fülöp
                  oldalánál, a kinek szenvedélye most már nem örömöt okoz a szivének, hanem
                  szégyent, - kérdezte magától tépelődve, s járkálni kezdett a terem szőnyegein. Föl
                  akart ébredni egészen, hogy számot vessen magával. Szabad e élnie igy, azzal a
                  kétségbeejtő tudattal, hogy férje erkölcstelen asszonynak tartja, a kinek egy
                  második férjre szüksége volt? Eltürje-e ezt a kegyetlen vádat? S meg szabad-e
                  engednie, hogy a hitvesi viszony érintetlen maradjon, midőn ez a szerelem nem
                  tiszta többé, hanem gyalázatos?.. Egész sereg példa vonult el szemei előtt. Végig
                  gondolt valamennyin és ragaszkodott hozzájuk, mintha ezekben találta volna meg azt
                  a drága balzsamot, mely megsebzett lelkét be tudja gyógyitani. Eszébe jutott
                  Katalin. Ennek az asszonynak bizonyára egy pillanatig se jut eszébe, hogy
                  megváljon az élettől azért, mert az ő becsülésüket elvesztette. Hasonlit-e ő
                  Katalinhoz? Nem hasonlit. Fülöp beteges érzékenysége, felfogásának tévedése ő reá
                  nem ejthet foltot. Első házassága korrekt volt minden tekintetben; második
                  házasságát megengedi a vallás, a törvény, a közszokás; a társadalomban élő ember
                  semmi megütközni valót nem találhat rajta, mert ő alkotta meg szabályait ugy, a
                  mint a józan ész elébe szabta, s a gyakorlat helyesnek fogadta el.</p>
					<p>Mindenütt talál mentséget, mindenkivel szemben meg tudja magát védeni, emelt
                  homlokkal, nyugodt lelkiismerettel tekinthet bárkinek a szeme közé, - milliók
                  közül nincs csak egyetlen egy: a férj, ki azzal a
                  szerelemmel, melyet iránta érez, megszégyeniti és pirulni készteti önmaga előtt.
                  Könnyü kimondani a halált. Ez a boldogtalan asszony azonban szerette férjét és nem
                  akart megválni tőle. Oly kimondhatatlan gyávaság zsibongott végig egész testén
                  arra a fagyos gondolatra, hogy többé ne láthassa azt, a kit fiatal szive
                  gyötrelmes és mégis oly édes gerjedelmével nevezhet magáénak, hogy szorongva
                  ragadott meg minden magyarázatot, melylyel helyzetének elviselését mentegetni
                  tudta. Belekapaszkodott mohó vágygyal a reménybe is: ha ha még megtéritheti
                  férjét. Hátha mégis csak be fogja látni, hogy tévedett, midőn morális felfogásának
                  sajátszerüen szubtilis lényege oly utra sodorta, melyet a higgadt emberi felfogás
                  nem képes megérteni, s a melyen ő rajta kivül senki sem jár. Nem bizott a
                  sikerben, de hitegette magát, hogy lehetséges. Az idő a leghatalmasabb orvos. Ugy
                  fogja tekinteni férjét, mintha kedves betege volna, a kinek meggyógyitása reá van
                  bizva.</p>
					<p>- Erős leszek, - suttogta ujra éledve, s megállt tükre előtt. - Fülöp lelki
                  betegsége kötelességemmé teszi, hogy mellette maradjak...</p>
					<p>S ez a mentegetőzés oly szépnek és természetesnek tetszett, hogy egyszerre
                  megkönnyebbülve lélegzett föl. Kötelesség... a hitves kötelessége férje iránt...
                  Óh, a női szerelem mély, mint a tengerszem és találékony, mintha titkos erők
                  jönnének segélyére a csüggedés szomoru órájában, hogy kiragadják abból az
                  örvényből, melybe a szégyen akarja buktatni önérzetét.</p>
					<p>Elmerülve nézte nyulánk alakját a tükörben. »Mennyire megváltoztam«, sóhajtottam
                  halkan, s ezalatt kialudt szivéből az utolsó szikra is, mely ellentállásra izgatta
                  elébb. Arczának halványsága, nagy szemeinek homályos fénye már nyugtalanná tette.
                  Érezte, hogy nem oly szép, mint tegnap, - ez a szörnyű éjszaka, melyet a fájdalom
                  és önvád hódoltságával küzdve virrasztott végig, teljesen kimeritette. Igy nem
                  mutathatja magát Fülöp előtt. Az ifjúnak nem szabad észrevennie, hogy küzdött
                  önmaga ellen és a küzdelemben vesztes maradt. - Fejére tüzött egy könnyü
                  szalmakalapot, lábujjhegyen kilopózott a verandára, s onnan leszaladt a
                  kertbe.</p>
					<p>A fű harmatos volt. Virágok fölött még nem játszott lepke, méhek nem zummogtak a
                  karcsú szegfűk és illatos liliomok között. A nap csak a legmagasabb fák hegyét
                  világitotta meg; az orgona bokrok és cserjék sűrűsége még homályos volt. Gyors
                  léptekkel sietett végig a bokrok között kanyargó utakon, s egészen elfáradva,
                  rózsás arczczal, pihegő kebellel érkezett vissza a villa verandájára, a hová e
                  pillanatban Fülöp is belépett.</p>
					<p>- Jó reggelt, Julia! üdvözölte az ifju, s ajkaihoz emelte az asszony kezét.</p>
					<p>- Jó reggelt... felelte dobogó szivvel, mélyen elpirulva Clermontné és nem vonta
                  vissza kezét. Hallgatva tűrte, hogy férje mellére vonja és egy szerelmes fiu
                  elfogult gyöngédségével megcsókolja. Ajkaik érintkeztek. S ebbe a félénk csókba
                  elveszett, eltünt, elhamvadt minden...</p>
					<p>- - -</p>
					<p>A vallásos erkölcsökben növekedett, jó izlésü lelkek tévedését semmi sem
                  bizonyitja inkább, mint az a szeretetreméltóan naiv hit, hogy a férj és a nő
                  között levő viszony - becsülés nélkül - elviselhetetlen pokollá válik, a melynek
                  előbb-utóbb teljes szakitás vethet csak véget. A szerelem, ez az igéző varázsló,
                  azonban épp ugy kigúnyolja e tisztességes hitet is, mint mindazt, a mi az emberi
                  érzelmekkel való szédületes lapdajátékát veszélyeztethetné.</p>
					<p>A ki Clermontnét szinházi páholyában pillantja meg, s önkénytelen hódolattal merül
                  ez elegáns szőke asszony ifjúi szépségének csodálatába, - a ki látja, mily
                  figyelemmel kiséri az előadást, s felvonásközökben mennyi vidám bájjal társalog a
                  páholyában megjelenő urakkal, annak hiába magyarázná egy mindentudó szellemi ajak,
                  hogy ez a fiatal asszony képtelen lemondani férjéről, jóllehet érzi, hisz ilyesmit
                  sem megszokni, sem félreérteni nem lehetséges, hogy inkább kedvese a férjének,
                  semmint a felesége. Meg lehet élni az érzékek frivol uralma alatt is a nélkül,
                  hogy a kölcsönös egyetértés egy pillanatig is megbomlana. A kezdet nehéz csak, a
                  többi már önként foly egymásból, s a szégyenteljes valóság ismerete éppen nem
                  akadálya többé a boldogságnak. A lélek sebeit megtámadja az idő, s lassanként oly
                  tökéletesen eltünteti őket, mint a hófuvás a lábnyomokat.</p>
					<p>Mi marad az egészből? Egy kevés kesernyés füst és egy marék hamu. S vajjon ki elég
                  éretlen arra, hogy bátorsága legyen igy szólni hozzánk; különbséget tudok tenni
                  hamu és hamu között; ez a hamu valamivel szennyesebb, mint
                  a többi...</p>
					<p>Mosolyogva utasitanók vissza bizonyára mindnyájan és odaképzelnők fejére
                  meghibbant értelme jelvényét: a csörgősipkát.</p>
					<trailer> VÉGE.</trailer>
				</div>
			</div>
		</body>
	</text>
</TEI>