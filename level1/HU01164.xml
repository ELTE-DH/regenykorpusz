<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01164" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Tündérkert</title>
				<author ref="viaf:22179627">Móricz Zsigmond (1879-1942)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">134599</measure>
				<measure unit="pages">314</measure>
				<measure unit="vols">4</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Tündérkert</title>
					<date>2003-10-03</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01100/01164/"/>
					<respStmt>
						<resp>Original Electronic Edition</resp>
						<name/>
						<name>Szabolcsi József</name>
						<name>Németh Ibolya</name>
						<name>Hevele István</name>
					</respStmt>
				</bibl>
				<bibl type="printSource">
					<title>Erdély</title>
					<author>Móricz Zsigmond</author>
					<pubPlace>Budapest</pubPlace>
					<publisher>Helikon</publisher>
					<date>1983</date>
					<idno>ISBN 963 207 570 6</idno>
					<ref target="https://mek.oszk.hu/01100/01164/"/>
				</bibl>
				<bibl type="firstEdition">
					<title>Tündérkert</title>
					<author>Móricz Zsigmond</author>
					<date>1922</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-13"/>
		</revisionDesc>
	</teiHeader>
	<text>
		<body>
			<div type="group">
				<head>Első könyv</head>
				<div type="chapter">
					<head>[I]</head>
					<p>Ragyogó téli nap volt odakinn, február tizedike, vasárnap.</p>
					<p>Az ajtónálló úgy elbámészkodott az ablakban, a kint ácsorgó népen, hogy maga
                        is a fejét csóválta rá.</p>
					<p>- De mi az ördögöt tudnak úgy csudálni ezeken az ablakokon - mondta magában.
                        A Szent Mihály temploma körül vastagon állt a nép, bundások meg darócosok
                        vegyesen. Hidegnek kellett odakint lenni, mer nagyon dugták zsebre az
                        öklüket, s asszonyok nagyon húzták nyakba a kerek subácskákat meg a posztó
                        ujjasokat.</p>
					<p>- Má pég csak déllére gyün meg a fiatal fejedelemasszony - perelt velük
                        magában a hajdúlegény -, azt igen, annak lesz láttattya, ha az meggyün, mer
                        arra mindenki kíváncsi mien lehet, hogy a fejedelem mán egy esztendeje nem
                        ereszti be Erdélyországába...</p>
					<p>Elmosolyodott, mert ő tudná az okát, mér... Nagyon remek egy fiatal gyerek a
                        fejedelem őnagysága, a fejedelemasszonynak áspisnak kell lenni, hogy annyira
                        nem kívánja...</p>
					<p>De azér ezek a bámész városiak, a mégis csuda, hogy tudnak odale
                        fagyoskodni...</p>
					<p>A nagy mélázásba észre se vette, hogy a háta megett elsillant s már a
                        kilincset fogja a szépséges kancellárné asszony...</p>
					<p>- Nem szabad - kiáltott rá olyan ijedten, hogy ő is megijedt, de az
                        asszonyság is megállt... - Nem szabad bemenni!</p>
					<p>- Nekem se, Lukács? - nevetett rá nagy szemmel a szépasszony, aki olyan szép
                        volt az arany ruhájában, bő arany szoknyájában, mint egy arany kemence.</p>
					<p>A hajdúlegény nagyot is nyelt, mer ennyi aranyat még sose látott egész
                        életibe s azt mondta:</p>
					<p>- Még magának a magasságos jaó istennek, neki magának se!</p>
					<p>A szép asszonyság felemelte a karját, s csókra nyújtotta azt a drágalátos
                        gyönyörűséges fejér kezét:</p>
					<p>- Hagyd, csak egy félpillantatra nézek be...</p>
					<p>Avval bebillent a nehéz zöld ajtón.</p>
					<p>A hajdúlegény az üstökét vakarta: hű atyaisten - mondta alföldi szójárásával
                        -, hogy micsoda ménkű pofontok lesznek ebbűl.</p>
					<p>Az asszony azonban átsuhogott a két fegyverszobán, s az ablakon besütő nap
                        amint arany ruhájára rávillant, kigyúltak a falak, s hetykén csillogtak fel
                        a fekete, füstös boltívek alatt felaggatott fegyverek.</p>
					<p>Be sem kopogtatott, kissé hallgatózott s benyitott.</p>
					<p>A fejedelem hálószobája fullasztó meleg volt. A fejedelem már teljesen
                        felöltözve készen állott, a tükör előtt nézte magát, az öltöztető
                        komornyikja olyan mosolygással gyönyörködött benne, mint a szakács a jól
                        sült kalácsában.</p>
					<p>Habos selyem dolmány volt a fejedelmen, szederszín, sárga csizma arany
                        sarkantyúkötővel. Gyönyörű volt, kihajló patyolatinge skófiumarannyal
                        gazdagon kivarrva, az ingujja kilógott a dolmányujj alól, dús aranyhímes
                        volt, s egész takarta a kézfejet. Nagy fekete haja csimbókba volt kötve
                        elöl, s kondorítva verte a nyakát, régi magyarosan.</p>
					<p>Most megrázta, hogy odanézett az ajtónyílásra, s egy cseppet sem látszott
                        rajta, hogy váratlan vagy kellemetlen lenne neki a vendég.</p>
					<p>- Jó reggelt, Imreffyné! - kiáltott rá, boldog nevetéssel.</p>
					<p>- Jaj, de gyönyörűséges - csapta össze két kezét az asszony.</p>
					<p>A fejedelem olyan fiatal volt, még huszonhárom évesnek sem látszott (fél
                        esztendővel több), keselyűarca, fekete bőre csupaszra borotválva, mintha
                        kékkel volna bevonva nagy fekete szeme alatt s duzzadt, kicsit ferde szája
                        fölött. Telt és ragyogó volt, s valami drága és elbűvölő érzés áradt
                        róla.</p>
					<p>- És te! - kiáltott hasonló elragadtatással s kinyújtva kezét, egy ujján
                        fogta az asszonyt s megpenderítette, hogy körülgyönyörködje.</p>
					<p>Pézsmaszag áradt az asszonyból, s aranyba borítva lágyan fordult körül.
                        Vontarany szoknyája, mint tündöklő kupola, fehér, dús selyem ingujja ezer
                        ráncban a könyökéig, szemérmetlen bátorsággal ez időben, szabadon hagyta
                        könyöktől a kart, kihajló kis skófiummal hímezett gallérja, aranyszegett
                        cipellője: olyan volt, oly csiklandó szépségű, hogy a szem felsikoltott
                        örömében, látásán. Így gyönyörködtek egymásban néhány pillanatig, akkor a
                        túlsó ajtón koppantás volt kettő, a fejedelem ráintett a komornyikra: hogy
                        be ne eresszen valakit.</p>
					<p>A komornyik az ajtóhoz rohant: az udvari apród hangja hallatszott.</p>
					<p>- Nagyságos fejedelem, a sereg előjárt.</p>
					<p>- Jóvan - kiáltott a fejedelem, s legyintett -, fontosabb dolgaink
                        vagynak.</p>
					<p>Nevetett, s kibuggyant az ajka, úgy kínálta magát az asszonynak, aki kacéran
                        elvonta magát.</p>
					<p>Komornyik, borbély, vaknak, siketnek tették magukat, és siettek elhordani a
                        szerszámaikat.</p>
					<p>Az asszony kényes volt, féltette ruháját, de a fejedelem derékon ragadta, ám
                        gyöngéden és pallérozottan, mint ahogy csak udvari ember tudja; magasabb
                        volt kissé az asszonynál, s úgy dőlt rá fekete kondor feje az asszony
                        bronzszőke hajba bokrozott s kissé kendőzötten fehér arcára, mint egy fiatal
                        mackó a sárga gidára...</p>
					<p>- Hagyja csak, hagyja Nagyságod, kár elkoptatni... - lihegte forrón az
                        asszony.</p>
					<p>A fejedelem csiklottan kacagott:</p>
					<p>- Irígy vagy a mai éccakára?</p>
					<p>Távolról durranás hallatszott, ágyúlövés.</p>
					<p>A fejedelem felfigyelt... Csak nem jött be a kiszámíthatatlan?...
                        Kolozsvárra?... De nem volt több lövés.</p>
					<p>- Brassóban örömet lőttek! - szólt az asszony titokzatos értelemmel.</p>
					<p>- Brassóba...</p>
					<p>S a fejedelem visszamászott az asszony arcába és rágta a szemét, a fülét.
                        Ahol nem volt olyan erősen beírva.</p>
					<p>- Brassót megvesszük, ha ármádia feleség érkezik is - lihegte -, brassai
                        bírónak fejét vösszük...</p>
					<p>Az asszony nevetett, s ruháját nagyon védte:</p>
					<p>- Nono, nono, Nagyságod... aki reggel tüzel, estére elfogy a puskapora.</p>
					<p>A fejedelem kajánul kacagott s hangtalan:</p>
					<p>- Ha megharagítasz... ellőttetem az összes ágyúkat és nem megyek elébe...</p>
					<p>Mint egy rossz kölyök, gonoszul kuncogott.</p>
					<p>- Nagy parádé lenne!... - ezzel elvette a lakáj kezéből a serleget, és
                        fenékig kiitta.</p>
					<p>Az asszony szeme megvillámlott. Nagy parádé lenne, de mi haszna belőle?...
                        Utána a semmi... ő élni akar még itt... a fejedelemasszony első udvarhölgye
                        lenni... s a brassai bíró fejét... Ezért komoly lett, és elvárta, míg a
                        fejedelem a bortól megborzongva újra rávetette szemét.</p>
					<p>Kint trombita volt... Ahá, az ágyúlövés adta az első jelet... Most a
                        trombitások... Kint lódobogás, lovak patája veri a hangos köveket...</p>
					<p>Az asszony a körmére ütött: a fejedelem ugyanis egy kicsit rossz helyen
                        kapart, s ujjal bökött belé.</p>
					<p>- Estére elvárlak - fújta fülébe sistergő tűzzel.</p>
					<p>- Kit?</p>
					<p>- Téged.</p>
					<p>- Hol?</p>
					<p>- Itt.</p>
					<p>- Bethlen uram hozza a Nagyságod feleségit.</p>
					<p>- Bethlen uram nem azt hozza, hanem a háborút. - S a fejedelem lihegett:</p>
					<p>- Háborút, háborút, háborút!</p>
					<p>Evvel hüvelykujjal, harapósan belebökött az asszony közepébe:</p>
					<p>- Éccaka bejössz!</p>
					<p>Az asszony elvonta a száját.</p>
					<p>- Éccaka egész regement fog fegyverben állani - szólt s a háta megé intett
                        gúnyosan, az ajtóra, ahol bejött s a hátsó folyosóra, mely a kancellária
                        házát összekötötte a fejedelmi palotával, s ahová ő naponta, sőt minden órán
                        átfutott.</p>
					<p>A fejedelem nevetett, az ágy faragott bálványoszlopáról levett egy öreg
                        tarsolyt, abból egy bokor kulcsot, melyet az imént hozott be a kolozsvári
                        bíró, megmagyarázván, hogy a város ősi szokása, hogy e kulcsot nász
                        alkalmával adja át a fejedelemnek, mert ez titkos utat nyit meg a
                        fejedelemasszony lakosztályába s egyúttal az udvari folyosóra, nemszeretem
                        dolgok esetére.</p>
					<p>Egyet odaadott:</p>
					<p>- Eljössz?</p>
					<p>Az asszony tétovázva nézte.</p>
					<p>A fejedelem feltárta a nagy állószekrényt az ágy mellett, annak a hátát
                        ajtóformán nyitni lehetett, s mögötte lépcső volt. Az asszony rögtön
                        megértette, hogy ez titkos kijárat a fejedelem hálószobájából s már tudta
                        is, melyik ajtó nyílik e titkos lépcsőre.</p>
					<p>Fogta a kulcsot, s belecsúsztatta a keblébe: a hideg vastól megrezzent, s azt
                        suttogta:</p>
					<p>- Most el vagyunk jegyezve egymásnak: viselem a Nagyságod jegyét.</p>
					<p>- Én is a tiedet - mondta a fejedelem -, kék a helye...</p>
					<p>Úgy dürrögtek és suttogtak, mint a tavaszi nyihogó csikók, foggal, szóval
                        mardosva egymást.</p>
					<p>- Ha keresztet vetek: megérti Nagyságod?</p>
					<p>- Én meg! csak prédikátor uramék meg ne értsék - nevetett a fejedelem -; s ha
                        én török üdvözlést teszek, megérted? - Keresztbe tette törökösen a karját,
                        s jobb tenyérrel tapogatta a bal karján a harapás helyét. Az asszony a
                        szemébe nézett, vad nézéssel:</p>
					<p>- Ha keresztet vetek: Brassóra gondoljon Nagyságod.</p>
					<p>- Ha szálem alejkumot teszek: az éjszakára gondolj... s arra, hogy ha
                        Bethlent teszem fővezérré - biztos az egész háború.</p>
					<p>- Bethlen le fogja beszélni Nagyságodat.</p>
					<p>A fejedelem nevetett: - Oktondi, nem mondom néki, hogy érted van a had, de
                        hogy a hazáért.</p>
					<p>Kint harsogott a trombita, s az asszony elfutott.</p>
					<p>A fejedelem utána akart menni, de amint elfordult tőle az asszony, mintha
                        rontásból szabadult volna...</p>
					<p>A tanácsterem harmadik szoba volt, zsúfolásig urakkal, akik úgy állottak,
                        hogy önkéntelenül is rang szerinti csoportokban voltak közel az ajtóhoz,
                        amelyen a fejedelem beléphetett. Mindjárt elöl a kolozsvári bíró s a
                        tanácstagok. Fekete, egyszerű palástban, ők a vendéglátó gazdák. A kövér,
                        pedrett bajszú prédikátorok s rendkívül magas, erős, mentés püspök,
                        egyszerűen és idegenül állottak a bársonyok és selymek és aranyékszerek
                        tarkabarka vásárában, mereven állottak, fennkölt arccal, lelkipásztori
                        tisztük méltóságába öltöztek, hogy fenntartsák rangjuk tekintélyét, a rangok
                        és tekintélyek e nyomasztó sokadalmában.</p>
					<p>Az ablakban annál fesztelenebbül, hányavetibben s kihívóbban álldogáltak a
                        katolikus főurak, Kornis Boldizsár, Sennyey Pongrác, az olávezető, aki
                        Mihály vajdát Kornis Gáspárral behozta; hm, ilyek is vannak itt..., de hogy
                        mér emberek közé menni. Nem fogja megnyergelni a fejedelmet, mint az
                        öreget, aki ország főgenerálisává tette... Kornis György és a volt
                        kancellár, a kedvetlen Kendy István is itt vannak s mögöttük sunyin
                        Keresztury György deák, az öreg tordai kamaraispán, aki félve csatlakozott
                        hitsorsosaihoz, mert olyan politikát folytatott, hogy keresztet is vetett,
                        meg nem is. De itt voltak a kálvinisták is, Kamuthy Farkas és Kamuthy
                        Balázs, s az öreg Bánffy György és fia, a gőgös Bánffy Pál. Apor István,
                        Wesselényi Farkas, Petky János, a méltóságos kolosi főispán, a nagy orátor,
                        és itt van Bethlen Farkas is, aki az udvari lovasok főkapitánya, már
                        harmadik fejedelem alatt, de ez nem a székely főkapitány Bethlen Gábor
                        atyafia, hanem a régi százados kígyósi Bethlenekből az egyetlen férfikorú
                        főúr.</p>
					<p>A kálvinista urak rossz szemmel nézték a pápásokat, s nehéz szívvel gondoltak
                        arra, hogy a fejedelem voltaképpen a pápista vallásban született, s vér nem
                        válik vízzé, hiába verte belé a vallást az árvába fogadott atyjaura, Ecsedi
                        Báthory István, az országbíró: “ismerjük a pápistaság kígyóját, akkor bújik
                        ki, mikor nem is várja az ember... Nincs istennel, hogy a pápista urak ilyen
                        jókedvűek... Nem kell ahhoz sok bizonyság, hogy az ember meglássa, kinek
                        hogy áll a szénája a politikai konstellációk közt: aki jókedvű, az messze
                        hirdeti, hogy jó dolga vagyon.”</p>
					<p>Az öreg Bánffy olyan szemeket vetett az ablak felé, hogy agyonütötte volna
                        vele az ítélőmesteréket, Kamuthy Farkas nagyot nevetett, s cigányfekete
                        képiből kivillantak nagy fehér fogai; mellbe taszította Bánffy Pált s az
                        öreg Bánffy Györgynek udvarolva kiáltotta: Ki hitte volna: pápista az
                        ítélőmester!...</p>
					<p>- Új Mohács készül a világon, méltóságos uraim - mondta patetikusan a
                        püspök.</p>
					<p>- Kegyelmed ne panaszkodjék Mohácsra - kacagott hangosan Kamuthy Farkas -, a
                        prédikátoroknak nagyobb szerencséje se vót, mint Mohács, mert ott vágták le
                        a pápista papokat! Lehetett reformatizálni!</p>
					<p>- A szegény plebset, de nem a főembereket.</p>
					<p>- Á, sose lesz olyan jó dóguk, püspök uram, mint a tordai gyűléstül
                        Zsigmondig, húsz esztendő alatt az egész Erdély reformált. Ketten-hárman
                        maradtak pápizáló urak, ezek már nem nyelik le a kösséget.</p>
					<p>- Ha ezek megeresztik a derékszíjat, majd felfalnak öcsém téged is - morogta
                        Bánffy György, s a pápista urakra intett mérgesen, pedig azok nem is őket
                        rágták maguk közt, hanem a brassói bíró, Weisz Mihály disztichonján
                        nevettek, amelyet most hozott meg Kereszturi uram.</p>
					<p>- Mondja el, mondja kegyelmed - sürgette Kornis György puffadt, vastag
                        tokáját kidüllesztve.</p>
					<p>- Nem lehet, nagy uraim, mert még megsejdítik.</p>
					<p>De aztán mégse fért bele; összébb hajoltatta őket, s elmondta:</p>
					<p>
                       Multa vorans et multa bibens, male multa locutus; Gabriel
                            hic vere tam Sardanapalus erat.
                    </p>
					<p>Fuldokolva nevettek. Ha a fejedelem megtudja valaha, lenyakaztatja a brassai
                        bírót.</p>
					<p>- A kancellistám magyarul is megmagyarázza - mondta Kereszturi.</p>
					<p>
                       Hogyha zabál, ha leszopja magát s kedvére fecseghet
                            Gábriel őkelme száz Szárdanapált lepipál.
                    </p>
					<p>- De hát még amit Imreffynére csinált!...</p>
					<p>Akkor megnyílt a tömör ajtó, mindenki elhallgatott s az udvarmester pálcáját
                        nézte.</p>
					<p>Ahogy a fejedelem a hosszú pálcás udvarmester után belépett, egyszerre
                        mindenki megmozdult, egyenesebbre húzta ki magát, s vivátot kiáltott.</p>
					<p>A fejedelem olyan üde, fiatal, boldog és szíves volt, hogy mindenkinek
                        betöltötte a szívét. Érezték az emberek, hogy ez a fejedelem, ez annyira
                        boldogságra született, hogy lehetetlen, hogy baj érje, s vele mindannyian
                        valami szerencsés és megnyugtató jövő elé néztek.</p>
					<p>A fejedelem kezet fogott legelőször a katolikus urakkal, s a szemükbe
                        mosolygott, mintha titok volna köztük:</p>
					<p>- Itt a feleséged? - kérdezte Kendy Istvántól.</p>
					<p>- Itt, nagyságos uram - felelte az, s fanyarul mosolygott, sajnálta
                        voltaképp, hogy a fejedelemasszony érkezését annyira megtisztelte, hogy a
                        feleségét behozta.</p>
					<p>- Micsodás idő van, méltóságos apámuram? - szólt a fejedelem Bánffy
                        uramhoz.</p>
					<p>- Jó - bakkantott az öreg, nagy borvirágos orra alól -, most fagy le a
                        gyermeklónak a szarva.</p>
					<p>Nevettek. A fejedelem kezet nyújtott a kolozsvári bírónak, aki megcsókolta a
                        kezét, s alázattal hunyorgott, értvén, hogy mért e meleg kézfogás, s takarta
                        mosollyal a nevetését: a titkos kulcsok felett...</p>
					<p>- Megyünk-e már, nagytiszteletes uramék - szólt a püspökhöz, s feleletet se
                        várva, elindult az ajtó felé.</p>
					<p> Lent az udvaron nagy vivátot kapott, a lovasok már fent ültek a lovakon,
                        mind nagy díszbe voltak öltözve, csupa bársony, selyem, de legalábbis színes
                        posztómenték tarkázták az udvart.</p>
					<p>Az utcán óriási tömeg volt. Aki csak épkézláb, az mind tágasra nyitotta a két
                        látóját: úgy nézték, úgy bámulták, úgy szíjták fel a hirtelen megjelent
                        lovas úrirend tündöklő szépségét, mintha ezért lettek, születtek, éltek
                        volna, e látvány boldogságáért, mintha ezzel ki volnának fizetve az elmúlt
                        évek rettentő napjai után a leégett házak, az elpusztult vagyonok, a
                        tönkrement életek, a rettentő sok rettegések után...</p>
					<p>- Milyen jó kövérek az urak! - sóhajtott fel egy sovány kis mesterember, mire
                        nagy nevetés lett körüle. “Mit mondott, mit mondott?” tudakolták, s
                        továbbadták a szót, amely egyszerre végigfutott s a legjobban kifejezte
                        mindannyiuk érzetét: “milyen jó kövérek az urak!”</p>
					<p>Hosszú tíz éven át csak nyomor és szenvedés, tatárdúlás, pincében rejtezés,
                        barlangokba lappongás, s tatárrabság... És micsoda rabság...
                        tízével-húszával verték egy láncra a testvéreket, rokonokat, jó barátokat, s
                        úgy hajtották őket, hogy mindeniknek a láncban, egy-egy karika szolgált a
                        nyakán... Ha megrántották a láncot, az egész csapat elbukott... És a
                        rémségek fekete napjai... mikor bujdosni kellett a havasokba, nőkkel,
                        lányaikkal... s ott keserű gyökéren tengették az életet... Ah, mennyien
                        odavannak most is, senki se tudja, merre s hol... ki se lehet váltani, mert
                        nem adják ki az embert... kell nekik a férfi mezei munkás rabnak, az
                        asszonyféle kenyérsütő asszonynak... meg isten tudja mire... És itt ezek
                        mily vígan vannak. Milyen fényes a palota, zöld ágakkal, fenyőgallyakkal
                        díszítve s zászlókkal teletűzdelve... És igazán, az urak milyen jó
                        kövérek...</p>
					<p>- Csinálhatnak háborút! - mondta egy hang, mire valaki keservesen mondta:</p>
					<p>- Csak ennivalónk legyen, nem háború!</p>
					<p>- Bizony, ennivaló - szólt oda helyeselve a városi “polgár” -, de se bor, se
                        gyümölcs, se kerti vetemény, se gabona, a tavalyi májusi fagyok miatt. A
                        Mezőségen sincs már széna egy szál se, köles, zab kevés vagy majdnem
                        semmi...</p>
					<p>Zúgó vivátozás futott végig a tömegen, s erre ők abbahagyták a panaszt s
                        szintén ujjongani kezdtek.</p>
					<p>Ez a pompa, ez a vígság, az a jó és boldog falka, amely itt szemük láttára
                        felvonul, feláll, s előttük és nekik ugratja a lovát, gyöngyét, aranyát s
                        kócsagos, strucctollas süvegét: ez valahogy mintha feltétlen biztosíték
                        volna mindannyiuknak a jövőre. Ha ezeknek már jó, nekünk is jó lesz; ha ezek
                        így virágoznak, meg is fogják védelmezni magukat s akkor nem hagynak el
                        minket sem. A nagy fák árnyékában húzódik meg a vihar elől a kis
                        galagonyabokor... Ha ezek már elő merték szedni a befalazott ékszereket, mi
                        is kiáshatjuk a rézüstöt s kis dénárocskákat...</p>
					<p>Hogyne szakadt volna ki hát lelkükből a boldog vivát, s hogyne köpték volna
                        ki tüdejüket a rivalgó éljenben.</p>
					<p>Az a gyönyörű fejedelem, azon a drága kócsagtollas főlovon, abban a csupa
                        arany, csupa prém bíborköpenyben, ahogy kiveti az arany kengyelbe azt az
                        arany sarkantyús drága sárga csizmáját, s kivillan a mente alól a legdrágább
                        vörös skarlát nadrág térde, ahogy kondor haja meglebben a nyusztos süveg
                        alatt, félrecsapva azon a gyönyörűséges magyar fején: az emberek sírva
                        fakadtak, az asszonyok egymás karjába ragadtak, úgy mutogattanak felé, a
                        gyerekek sivítottak, s míg ott táncolt előttük a lovas csudamenet, mint egy
                        tündérálom, úgy lelkendezett s úgy ájuldozott a nép, s utána oly
                        kimondhatatlan szent boldogságot érzett, hogy látta, meglátta s hogy újra
                        fogja látni s hogy jön a feleség, a fejedelemasszony... Nincs rá szó, mi ez
                        a boldog érzés, az egész testüket eltöltötte a gyönyör: mert e szépek és
                        nagyok, ez urak és szentek nekik kell hogy nemzzenek csöndes
                        boldogságot...</p>
					<p>Dehogy adta volna oda bármelyik is a helyét, dehogy fázott, dehogy akart
                        hazamenni...</p>
					<p>De a fejedelem sem maradt volna el a mai nap ragyogásából.</p>
					<p>Elöl ment a lovas testőrség, ötszáz legény, utána a tizenkét szántalpakra
                        szerkesztett hintó, tele negyvennyolc gyönyörű dámával, mellettük s utánuk
                        az urak lovon, s végül a bandériumok, Bánffy Pál, György úr fia, százötven
                        embert, Kendy István Újvárból nyolcvanat hozott, Kornis Boldizsár százat s
                        mind a többiek is ki ötvenet, ki legalább húszat s mind külön kis
                        zászlókkal. A fejedelmi gyalogosok is, ötszázan, felvonultak s az útvonal
                        mentén s a kapukon álltak.</p>
					<p>Mit törődött a fejedelem a nézők suttogásával, míg repkedett s parádézott a
                        pompás téli napsütésben; minden tekintetet magán érzett, s nem tudta, hogy
                        mennyi szem lesi a titkokat: Imreffynét, akit szóba vettek vele, s az idegen
                        követeket s kivált a hiányzó oláh küldöttséget; nem hallotta, de örült
                        volna, ha hallja, hogy jövendölték a háborút, s hogy szidták a szászokat,
                        mert a szásznál van a pénz, a gazdagság, mert míg a magyar a háborúkban
                        tönkrement, a szász meggazdagodott; a városi polgárok hogy sokallták a
                        fejedelmi vendéglátást, hogy a tavalyi szertelen szűk esztendő miatt üres
                        magtárakból meg kellett vonni a városi szegénység segélyezését arra az
                        időre, míg idebenn van a fejedelmi udvar...</p>
					<p>Szél lengette a strucctollakat, s a lovak viháncoltak, cikáztak a hosszú téli
                        istállózás után a friss ég alatt. De a néző nép, mikor elvonult a sereg,
                        nyűgös és savanyú szavakat is ejtett: “Egyiptusban kilenc hete hó van, pedig
                        ott száz esztendőben eccer esik - mondta a városi polgár, aki a török
                        követek szolgáitól tudja -, Taliánországba meg oly árvizek vagynak,
                        városokat pusztított el. Az Impériumban karácsonykor rettenetes
                        mennydörgések és számtalan mennykövek, tűz- és véreső.”</p>
					<p>- És az egész esztendő igen dögös vót; égi csudák és szörnyűségek
                        voltanak...</p>
					<p>Hallgatva hallgatták a nagytudományú beszédet.</p>
					<p>- Szertelen kevés búza termett egész Erdélyben.</p>
					<p>- Mégis pazarol a város.</p>
					<p>- Dúlják a közöst.</p>
					<p>- Ki dúlja - kiáltott a városi polgár -, a fejedelemnek maga personalis
                        udvarán kívül ezer embere van a város nyakán, immár negyed napja. Nem így
                        csinálta Bethlehem Gábor, mikor a török athnamét hozták; ezer lovas jött a
                        székelységről, mind jó lovas, jó ruhás, de elég abrakot hoztak
                        maguknak!...</p>
					<p>- Hogy lehet annyi embernek hozni eleget?</p>
					<p>- Hát a rákosi gyűlésen - kiáltott az öreg nemes, aki vénségére beállott
                        szappanfőzőnek -, nyolcvanezer lovas is volt a gyűlésbe, azok min éltek? a
                        rákosi homokot abrakolták?</p>
					<p>- Mégiscsak legszebb a sárkányos Báthory-zászló!</p>
					<p>- No, gyerünk haza... itt nem tartanak jól...</p>
					<p>- Majd jól tartanak a fejedelem konyháján...</p>
					<p>- Majd jól tartanak Barassóba!</p>
					<p>- Nocsak ne menjünk Brassóba, mer aki a Barcaságba elmén, meg se áll a
                        pokolig: nem kell háború...</p>
					<p>- Nem látta keme, merre álltak az oláhországi követek?</p>
					<p>- Merre? semerre! Nem küldött követet Serbán Radul vajda. Küldött a török, a
                        moldvai vajda, a lengyel, vótak magyarok, de oláhországi egy se vót.</p>
					<p>Elhallgattak, dörmögtek: “mindig ez a békebontó, az oláh”.</p>
					<p>Háborús szeleket éreztek a lelkek: “Ezek igen, ezek csinálhatják a háborút” -
                        sóhajtott valaki, s utánaintett az úri rendnek, mely már kint volt a
                        városból, s dörögtek az ágyúk...</p>
					<p> Mikor a Mihály kapun a menet kieredt, egyszerre megdördültek a várfalakon az
                        ágyúk, hogy meghallják Szász-Lónán is, most indulnak...</p>
					<p>Az ágyúszótól a fejedelem almáspej lova megbokrosodott, két hátsó lábára
                        állt, s úgy táncolt. De a híres lovas ráfeküdt a ló nyakára, vele táncolt,
                        aztán kirúgattatta, s elvágtatott keresztbe, el a várfal alatt... A menet
                        ijedten, tétovázva állt meg, nem tudták, mit akar a fejedelem, aki úgy
                        otthagyta őket, mintha sose akarna visszajönni; a bástyánál el is tűnt szem
                        elől. Akkor a fejedelem udvari fiai, Kereki Ferenc meg még ketten
                        megsarkantyúzták a lovukat, s utánavágtattak.</p>
					<p>Jó fertályóráig megkavarodva várták, míg a városból nagy vivátozás
                        hallatszott... Hinnétek-e, mesélték később sokat s még a histórikusok is
                        írásba tették: a fejedelem a Közép kapun kirúgván magát a seregből, Monostor
                        kapun be, Hídutca kapun ismét ki.</p>
					<p>Ömlött a tajték a lóról, s gazdája is ki volt hevülve kegyetlen, aztán nagy
                        vivátmondás után mégis megindult a menet Lóna felé.</p>
					<p>A fejedelem Kornis Boldizsárt vette maga mellé, s másik oldalról Kendyt. Még
                        nagyon eleven volt a seb mindkét főúr lelkében; Kendyt a kancellárságtól
                        fosztotta meg, s Imreffy Jánosnak adta, felesége cicájáért. Kornis Bold a
                        székelyek főkapitánya volt, elvette tőle, adta előbb Petki Jánosnak, aztán
                        Bethlen Gábornak, holott Kendy volt az igazi fejedelem-aspiráns idehaza
                        Erdélyben, s hogy most a volt fejedelemnek, Rákóczy Zsigmondnak nevelt
                        leányát elvette, valóban megraboltnak érezte magát, s olajbarna epés arcán
                        állandóan ott is volt a hallgatás, ami sokat takar és sokat elárul. Kornis
                        életvidámságához nem illett ilyen merész és túlzó vágy, bár ő is, mint
                        minden ifjabb főúr Erdélyben, nemcsak főkapitányságra valónak tartotta
                        magát, de szíve fenekén fejedelemségre termettnek: s míg a fejedelem
                        udvarlásában érezte, hogy gyönyörködik ez a bosszúságukban, átsuhant benne a
                        gondolat, milyen bolondul tette, hogy ő maga vezette a küldöttséget tavaly
                        Ecsedbe ezért a fiatal úrért. Mily bolondság volt, hogy szegény köszvényes
                        Rákóczy Zsigmond szavát nem tartották meg, és idegenből hoztak fejedelmet,
                        pedig mondta neki az öregúr, hogy: “Bódi fiam, alkudjatok meg...” Nem
                        lehetett, Kendytől féltek, őt nem vették be, mindenki a Királyhágón túl
                        nézett s a Báthory-kincsekről és a Homonnay Bálint seregéről beszélt...
                        Jobban kellett volna szorítani, de hát az erdélyi ember csak belekap
                        mindenbe, semmit se csinál végig... Még Rákóczy is a Báthory Gábor javára
                        mondott le.</p>
					<p> - Csak ezt az egy szokását irígylem az török kontyoséknak - mondta a
                        fejedelem, s tarkóját törölgette, mert a verejték a szélben ráhűlt a
                        bőrire.</p>
					<p>- A hárem? - mondta nevetve Bold, s a fejedelemmel a hintószánokat, az
                        asszonyokat nézte.</p>
					<p>- Az ember nem únhatja meg az oldalbordát... - szólt a fejedelem. - S
                        nemcsak, de még a hölgyét is el nem csaphatja, mikor kedve szottyanik...
                    </p>
					<p>- Ez nem jól van - mondta Kornis Boldizsár -, hogy nincs rá törvény az
                        erdélyi hármas nemzet statutumaiban.</p>
					<p>Nagyot nevettek, s ki-ki azt gondolta amit akart.</p>
					<p>- Ezek a törvények csak arra jók, az ember életét elkeseríteni. Törvényben
                        vagynak Erdélyben a magyarok s székelyek s szászok s örmények, cigányok,
                        zsidók, olájok s kálomisták s pápisták s bestye háromságvallók s
                        mindenfélék: de lélekadta, e mind csak a kanját válogatja széjjel: a
                        nyőstinye közt nincs különbség téve...</p>
					<p>Az urak hangosan kacagtak, s a fejedelem, aki a pompás tavasziasra enyhült
                        napsütésben úgy ringatta, himbálta magát a nyeregben, mint egy mesebeli
                        királyfi, tréfás őszinteséggel szólt: - Én nem látok különbözést
                        asszonyokba, lányokba... én testvér, nem nézem, török-e vagy zsidó, szász-e
                        vagy oláj, feleség vagy szerető, mind egyformán szeretem, csak asszonyruhás
                        legyen... Vagy hát van különbség a kálvinista s pápista asszony közt?</p>
					<p>Az urak mindketten házasemberek voltak, s pláne Kendy István csak két hete
                        hozta haza a feleségét Szerencsről, s a szeme féltő gonddal villant oda a
                        sárgára festett szánra, melyben felesége ült. Szemébe csillant a Csapy
                        Zsuzsinka aranyhajának egy bodra, s megmelegedett a szíve. Mennyire méltó
                        volna az erdélyi fejedelemasszony rangjára!... Keserűen hallgatta az urak
                        vígságát, még nem ismerte a fejedelem feleségét, aki elé mentek, de nyugodt
                        volt felőle, hogy az ő felesége különb asszony és fejedelmibb teremtés.</p>
					<p>Kornis Boldizsár azonban szokott nyers módon, kidagasztva tokáját, mint egy
                        pulykakakas, így csördült...</p>
					<p>- Van...</p>
					<p>- S mi? - kérdezte a fejedelem felütődve.</p>
					<p>- Hát... a kálomista asszonynak mindnek szennyes a füle...</p>
					<p>A fejedelem furcsán nézett a Kornis Boldizsár szemébe:</p>
					<p>- Na ezt mindjárt meg fogjuk vizitálni - mondta -, esküszöm kegyelmednek Bold
                        uram, hogy mire Lónára beérünk minden asszonynak belenézek a fülébe...</p>
					<p>Kirúgatta lovát, aztán még visszaszólt:</p>
					<p>- S tudja mit kegyelmed: akinek legszebb lesz a fülecskéje: annak az ura
                        kapja meg a Katus nevű rézágyút...</p>
					<p>Kendy István még jobban elkomorodott: ezt az ágyút ő kérte volt a
                        fejedelemtől pénzverési joggal, hogy belőle újraépíthesse Szamosújvárt,
                        amelynek kapitánya volt.</p>
					<p>Izzó szemmel nézett a fejedelem után, aki már a legközelebbi hintónál
                        udvarolt, s ki tudja, mit sugdos az asszonyok fülébe, de azok nagyon
                        nevetnek, s csillogó szemmel rázzák a fejüket...</p>
					<p>A két főúr fejcsóválva s mogorva nevetéssel kísérte szemmel a fejedelmet
                        furcsa vizitjén, csak akkor ijedtek meg, mikor egyszerre csak egészen elöl,
                        a második hintónál volt s tovább maradt, mint a többinél... Abban a
                        hintóban Kornis Boldizsárné s Kendy Istvánné ültek, s szemben velük két
                        suhanclány: né csak né, a fejedelem ottragadt, mint lépen a rigó, a két
                        asszonynál...</p>
					<p>Kendy István nehéz szívvel gondolt felesége szőke szépségire: Úristen, vajon
                        nem ennek a martalóc fejedelemnek házasodott-e?</p>
					<p>Az aranyveretű csákányát hirtelen marékra kapta. Gondolatban odaszánta a
                        fejedelem fejébe...</p>
					<p>Ellenben Kamuthy Farkas vágtatott elő:</p>
					<p>- Mit vizitál a fejedelem az asszonyoknál?... Az én kis feleségemnél meg se
                        állt... De fáj az nékem...</p>
					<p>Már itt voltak Szász-Lónán.</p>
					<p>A fejedelemasszony az első emeleti üvegablakban állott, onnan nézte a menet
                        bevonulását.</p>
					<p>Szívszorulva várta s mikor feltűnt a kanyarodónál a lovascsapat, s mikor a
                        fejedelmet megpillantotta, könny gyűlt a szemébe, amitől mindjárt nem látott
                        semmit.</p>
					<p>Unokanővére, Sára, Bebekné, aki elkísérte ide, hozzáfutott s átölelte.
                        Megérezte, hogy itt a várt, tragikus pillanat. A két unokanővér egymásra
                        borulva nézte a ragyogó lovasok elődobogását.</p>
					<p>A bandérium a kastély előtt állott fel, úgy eresztették elő a hintósort,
                        amely felvonult, s az ezernyi lovas a tágas udvaron rendeződött el.</p>
					<p>- Éppen így álltak föl! - mondta a fejedelemasszony mögött mézédes hangján az
                        agg Kamuthy Ádámné, a kastély úriasszonya, s a fejedelemné megremegett -,
                        éppenségesen így volt akkor is, mikor a Zsigmond fejedelem menyasszonya
                        érkezett... A jó angyali osztrák főhercegnő, ó istenem, istenem.</p>
					<p>Főúri asszonyok állottak a háttérben, akik lábujjhegyen ágaskodva igyekeztek
                        valamit ellopni a gyönyörű látványból. Mind ebbe az egy ablakba gyűltek,
                        mert a többi ablakon nem volt üvegtábla, csak lantornahólyag, s azon nem
                        lehet átlátni; ahhoz pedig erős hideg van, hogy kinyissák az ablakokat.</p>
					<p>Báthory Zsigmond feleségének említése a fejedelemasszony szívét mint valami
                        balsejtelem érintette... Egész Erdély tudta s sajnálta a “szűz
                        fejedelemasszony” sorsát... Még él valahol Grácban, s apáca lett, de
                        ittmaradt az emléke az erdélyiek szívében a boldogtalannak, aki
                        szerelemrokkant s különben ifjú férje mellett csak éppen a díszt és pompát
                        nyerte el, de pártáját el nem veszíthette. A kővári bércek még ma is
                        visszhangozzák a sóhajtásokat s a szomorú virgina-muzsikát, amellyel gyászos
                        fejedelem-asszonyságát enyhítette szegény...</p>
					<p>De a háziasszony a fényre emlékezett s a büszkeségre, hogy a kicsiny Erdély a
                        Habsburgok közül nyerte asszonyát. Odáig csak vajdák voltak az erdélyi urak,
                        akkor nyerték a császártól, a pápától s a spanyol háztól az Illustrissime
                        Princeps titulust: felséges Fejedelem! Nem engedhette Rudolf császár, hogy
                        az unokahúga valami barbár vajdáné legyen a világ sötét végin:
                        megméltóságosította Erdélyt...</p>
					<p>Szemüket nagyra nyitották, hogy a ritka ünnepséget feledhetetlenül magukba
                        vegyék. Karéjba állott fel a kastély feljáró tornáca előtt a közlovasok
                        csapata: az urak díszlovakon, amelyek közt a főbbeknek zöldre, sárgára volt
                        festve a sörénye, s kócsag- és strucctollakkal volt díszítve, mint a rajta
                        ülő levente forgója, szeszélyes csoportokban imbolyogtak, mint a nyári
                        szélben a kerti virágok.</p>
					<p>- Nézze mán, milyen remekek! - mondta Sára, s mint mindig, magázva becézte
                        húgát, aki nála nagyobb is, szebb is, rangosabb is volt, de aki mégis
                        önzetlen, szinte gyermeki odaadással csüggött a kevéssel idősebb, boldog
                        asszony nénjén. - Ugyan ne legyen mán ilyen komoly, tapsoljon egy kicsit,
                        nézze milyen szépek!</p>
					<p>De a fejedelemasszony nem szólt, csak nézett.</p>
					<p>- Mondja mán, hogy mit néz olyan igen.</p>
					<p>A fejedelemasszony csak az urát nézte... ott az ő embere, az édes jó
                        emberkéje... óh, a fejedelem... Könnyei úgy peregtek, mint a gyöngy, ha
                        lefűződik a selyemfonálról... Borzasztó volt ez az év, amit eltöltött...
                        Erdély kapuján, Szilágysomlyón kellett vesztegelnie, mintegy kővárba
                        falazva, s egész éven át sem levelet, sem hírt, sem követet... alig... óh,
                        alig kapva bármit is... Csak a szörnyű üzenetek, hogy: még nem lehet s még
                        nem lehet: most lesz az országgyűlés, most a székely zendülés, most a szász
                        bajok, oláh háború... s a pletykák, hogy: ez mind nem úgy... csak farsang s
                        mind csak farsang... mint a francúz király híres udvarában...
                    </p>
					<p>- Szójjon mán kedves, tán megkukult a bóldogságtul - tréfálta Bebekné.</p>
					<p>- Hhh - nyöszörgött kedvesen a fejedelemasszony -, s nem néz fel...</p>
					<p>Bebekné megijedt.</p>
					<p>- Ugyan hogy is nézne! Még mit kíván - zsörtölt rá kedves zörejjel -, nem
                        lássa, mennyi baj van a lóval. S meg hová nézzen. Legalább nyissa ki s
                        lobogtassa meg a kendőjét, majd felnéz akkor. Ugyan melyik ablakra
                        nézne.</p>
					<p>A fejedelemasszony fájdalmas gyötrődéssel nézett:</p>
					<p>- Megérzi, aki szeret - mondta magában, s visszatartotta Bebeknét, hogy
                        feltűnést ne tegyen az ablakban.</p>
					<p>Homlokát kezére hajtotta, s az ablak belső oszlopához támaszkodott:</p>
					<p>Milyen jó volt, mikor még nem volt fejedelem, csak egy szerelmetes fiatal
                        fiú... Már két esztendeje... egy édes árva fiú volt, egy édes, szíves,
                        figyelmetes, jó angyali lélek... Hogy tudott kedvében járni, hetven
                        mérföldet lovagolni egy szál rózsáért... hogy mindene volt és mindenkije...
                        Igaz: kényes volt, gőgös volt, nagyon tudta, hogy ki ő: hogy a Báthoryak
                        utolsója, az ország leggazdagabb ura; meg merte mondani, ki tudta mondani
                        őelőtte: hogy “Magyarország harmadrésze az övé...” De az akkor más volt: nem
                        sértő volt, nevettetően boldog dicsekedés... mert amellett jó volt, s
                        áldott, s úgy lehetett bízni rá... S ő is... ő is volt valaki: nem hitte
                        volna, hogy valaha így...</p>
					<p>Kis kendőjével törülgette arcát, a lányok, akik székeken állva lestek ki a
                        feje fölött, azt hitték, a boldogságtól sír...</p>
					<p>Milyen büszke volt az ő jó mostohája, mostoha létire, a kedves; nem adta oly
                        könnyen, s meg is mondta: “ne gondolják, hogy oly hirtelen s postán adom a
                        Palotsay-lányt! nem ahhoz való, hogy csak jöjjenek s gyorsan elvigyék...” Ó,
                        bár ne adta volna, bár egyáltalán ne adta volna oda; most... Talán ezt a
                        hosszú várakozást fizette vissza a hosszú várakoztatással... Ó, asszonyi
                        sors, innen nézni az ablakból, hogy ficánkol lent a paripája, hogy
                        csillámlik, mint a napban az aranyforgó madár, ez a gyönyörű fejedelem... És
                        nem néz fel, nem vonzza a szíve, hogy idetekintsen az ablakra fel...</p>
					<p>Hirtelen a lovasok vágtába erednek, kört futnak az udvaron s úgy sorakoznak a
                        tornác elé... megette kis boldog sikoltások:</p>
					<p>- Be ékes, be édességes, ó be gyönyörűséges...</p>
					<p>- Az udvari asszony jelt ad; arra a fiatal nők egész csoportja gyorsan
                        visszavonul, s halk zsizsegéssel mennek át a másik szobába.</p>
					<p>- Jöjjön kedvesem, gyerünk szépülni!</p>
					<p>- Ah.</p>
					<p>- Jaj, ne sopánkodjék mán, kedves, úgy tesz, mint aki nem is örvend.</p>
					<p>- Hhh.</p>
					<p>- Tudom én, tudom, a szíve majd megcsikkan. Édes babám, Ankikám.</p>
					<p>S tele volt a szeme könnyel.</p>
					<p>A fejedelemné ránézett, s a könnyek benne valami ellenszegülést keltettek.
                        Igazságtalannak s méltatlannak találta, hogy úgy tünteti fel az egész világ
                        ezt a helyzetet, mintha egy férfiért volna a világ. Félretaszítottnak,
                        második sorba leszorítottnak érezte magát. Itt ő az első személy! itt
                        őmiatta kellene mindennek történni! És itt minden szem és minden szó és
                        minden mozdulat valaki mást szolgál. Nem őt. S őt is kiszolgáltatják, sőt
                        rákényszerítik, hogy ugyanúgy szolgáljon.</p>
					<p>És: nem!</p>
					<p>Egy pillanatig mereven, hidegen nézett. Elszállani. Eltűnni.</p>
					<p>Mint valami lélekmegalázás, úgy érezte, hogy őneki, íme cselekedni kell, s
                        azt kell cselekedni, ami összetöri az önérzetét.</p>
					<p>- Szójjon már, szójjon már, kedves, jaj, sose láttam ilyen önfejű embert -
                        mondta Bebekné egész megijedve.</p>
					<p>- Nemcsak, hogy föl kellett volna nézzen - mondta Palotsay Anna -, de már itt
                        kellett, már itt kellett legyen.</p>
					<p>- Hogy? most jött a sereg...</p>
					<p>- Ló-halálába... - tagolta a szót - ló-halálába... én már egy éjszakát itt
                        aludtam... és ő.... hol?...</p>
					<p>- Nem vagyunk ám otthon, értse meg kedves, érti mit vélek?... Fejedelmi
                        ceremónia. Hallotta? Zsigmond is!... Nagy ám itt a rang...</p>
					<p>- Ló-halálába... - ismételte a fejedelemasszony. - Ő nem az ausztriai
                        kisasszonyt várja, de a hütves feleségét! Neki itt kellett legyen az éjszaka
                        s ló-halálába!...</p>
					<p>Bebekné elrémülve s kétségbeesetten nézett rá, összecsapta a kezét, s fel
                        akart kiáltani, hogy valami önkéntelen tiltakozással szolgálja a békét, de
                        csak fölszisszent, mert belenyilallott a mellébe. Most választotta el a
                        picit, s épp ezt az utat használta erre, úgyhogy a teje már oly kemény volt,
                        mint a kő, és fájt, s még forrósága is volt.</p>
					<p>Akkor a vénasszony megérinti az ő karját, s a fejedelemasszony egy szó nélkül
                        indult el, mint aki tudja, kötelessége van, előkészíteni magát, hogy egy
                        percenetig se várjon lent a feldíszített nagyteremben a fejedelem...</p>
					<p>Fájdalmas hidegséggel engedte magát a nagy, zöld fényű tükör elé vitetni, de
                        alig egy kis pillantást vetett belé. Csak akkor látta a visszamaradt
                        tükörképét, mikor már el is lépett előle, s olyan fehérnek, oly kísérteties
                        haloványnak, oly márványkőből faragottnak... s méltóságosnak, s
                        fejedelminek... és büszke volt...</p>
					<p>Ha a fejedelem kevély... ő büszke volt...</p>
					<p>Az ő ereiben is volt fejedelmi vér: Szapolyai-lány volt egy őse, s atyjaura
                        gőgben nem engedett a Báthoryaknak...</p>
					<p>- Jaj szegény picikém! - sóhajtott fel Bebekné.</p>
					<p>A fejedelemasszony odapillantott. Nővére kicsijét úgy érezte, mintha övé
                        volna, a férjétől távollét alatt, mintha a sors Bebeknének adta volna, ami
                        neki járt... S most megszédült: ah, nem ez a harc a boldogság... valami
                        más... a csönd és béke és édes kis gyermekkacagás.</p>
					<p>Ezalatt a földszinti nagy csarnokban a hosszú pálcás udvarmester rendezte a
                        társaságot.</p>
					<p>A fejedelem azonban mielőtt belépett volna, egy ital bort kért a vendéglátó
                        házigazdától, az öreg Kamuthy Ádámtól.</p>
					<p>Az öregúr elnevette magát, s helyeselte a dolgot: ő sem volt a jónak
                        ellensége.</p>
					<p>A hölgyek egy része csoportban állott, s fojtott nevetéssel beszélt
                        valamit.</p>
					<p>Imreffyné intett az urának, s a kancellár odasietett hozzá.</p>
					<p>- Kérdezze meg a fejedelmet, kegyelmed, micsoda fülbevaló-vizitációt csinált
                        az úton?</p>
					<p>Imreffy kedvetlenül mordult az asszonyra:</p>
					<p>- Mindig bolondokon jár az eszed.</p>
					<p>Az asszony egy pillanatig hallgatott, aztán meggondolta s nem kezdett
                        civódást. Belevegyült az asszonyok csoportjába s bement a nagy csarnokba,
                        ahol az öreg méltóságos Vizkelethyné szigorú szemmel s nagy méltósággal
                        jelölte ki a helyét maga mellett első helyen. Kancelláriusné asszony...</p>
					<p>A fejedelem megitta a kupa bort; rajta kívül senki sem ivott. Kornis
                        Boldizsár azt mondta a mellette álló Keresztury György deáknak:</p>
					<p>- Borunk s fejedelmünk vagyon.</p>
					<p>Az öreg kamaraispán sunyi, arcába húzott haja alól odapislantott:</p>
					<p>- Komámuramnak szép felesége is van még azonfejül.</p>
					<p>Kornis Boldizsár vörös lett.</p>
					<p>- Van az komámuramnak is, csak várjon sorára.</p>
					<p>Keservesen nevettek s kicsit megcsóválták fejüket a maguk baján.</p>
					<p>Megettük ott állott nevetve Bethlen István. Gábornak öccse, aki Csáky
                        Krisztinkát a zárdából szöktette el, és már két gyereket csinált neki. Az
                        urak gyanakodva néztek rá, nem fülelt s nem leskelődött-e? De István, kerek
                        piros arcával s kipedrett bajuszával olyan volt, mint egy kis hadnagy a
                        váradi várban. Míg magát kellette, messziről látni lehetett rajta, hogy
                        nincs a fejében semmi egyéb, csak fene büszke, hogy itt lehet az urak
                        között. Úgy hetykélkedett, mint egy kis kakas a szemétdombon, csak úgy
                        virított piros orcája a vadonatúj kék mente felett.</p>
					<p>- Szép mulatság, aj de szép - mondta.</p>
					<p>Az urak nem szólottak rá. Neked lehet szép, gondolták. Bátyád nélkül soha ide
                        be nem állhattál volna.</p>
					<p>Kornis Boldizsár úgy nézett el felette, mint egy udvari hajdún, Keresztury
                        György, nem hiába deák, de kicsit messzebbre látott, s megveregette a fiatal
                        ember orcáját. Ki tudja, a másik Bethlenből még lehet valami, s akkor erre
                        is szükség lesz.</p>
					<p>- Tetszik, öcsémuram? - mondta.</p>
					<p>Bethlen István megpirosodott.</p>
					<p>- Ugyancsak.</p>
					<p>- Feleséged nincs itt?</p>
					<p>- Nem, otthon van, szoptat.</p>
					<p>- Kár... A fejedelem szereti, ha szép fiatal asszonyok nem sokat szoptatnak,
                        hanem az udvarban mutogatják magukat.</p>
					<p>- Micsinájjak? - szólt Bethlen István minden szóra megpirosodva.</p>
					<p>- Üres puskával kell ilyen világban puffogtatni - mondta Keresztury György,
                        de nem fejtette meg, hogy érti.</p>
					<p>Rhédey Ferenc, a váradi kapitány meghallotta a gúnyos szót, s ő haragudott
                        meg Istók helyett. Bethlenekkel sógor lévén - ő Károlyi Katát bírta, s Gábor
                        ennek a húgát, Károlyi Zsuzsannát.</p>
					<p>- Hiszen azt csináljátok, György uram, üres puskákkal puffogtok - mondta
                        élesen, ahogy egy vitéz huszárhoz illik, aki nem törődik a politikummal.</p>
					<p>Keresztury György hallgatott, s a nagy csarnokba mentek az urak, a hetykén
                        lépkedő fejedelem után. A csarnok, amely alkalmas nagy ebédlőház volt, most
                        fel volt díszítve. A falakra felvonták a “házruhát”, amely drága
                        selyemlepedőkből állott, s mitológiai alakok voltak rajta szőve, hogy szépen
                        betakarja a falak füstös sivárságát az ünnepélyes alkalomra. Azonfelül
                        zászlókkal, fenyőgallyakkal volt ékesítve a terem. Trón is volt készítve az
                        ablakok mellett jobbról, két lépcsővel s nagy faragott karszékekkel. A
                        trónnal szemben volt az az alacsony vaskos zöld ajtó, amelyen a
                        fejedelemasszonynak be kellett jönnie.</p>
					<p> A fejedelem vidáman s fesztelenül ment fel az emelvényre a pántlikás
                        udvarmester után s leült, ő volt az egyetlen, aki süvegét fenntartotta.
                        Körös-körül mindenki állott, éspedig fedetlen fővel, a süveget az urak a
                        vállukig emelték s a dámák a drága hímes varrott kiskendőket az ajkukig.</p>
					<p>Így vártak néhány pillanatig. Az udvarmester elment a fejedelemasszonyért, s
                        nem jött vissza. Nem jött, meghökkentően hosszú ideig. A fejedelem, akiben a
                        bor kezdett dolgozni, mert a Kamuthy uram bora krudélisan erős bor volt,
                        hirtelen megszédült; de nem az ittasságtól, hanem attól a gondolattól, hogy:
                        az asszony talán truccol... Talán várakoztatja... talán bosszút akar állani
                        ezzel az egész évért...</p>
					<p>Hallatlan düh kezdett benne felbuzogni.</p>
					<p>Fejedelmi s férfiúi méltósága lobbant fel: a konok és kemény lány, aki
                        vőlegénykorát is úgy elrontotta! Már akkor is csak azért vette el, hogy
                        megtanítsa: másképp nem lehetett legázolni, hát tizenkilenc éves fiú létére
                        feleségül vette... De nem is volt ideje vele lenni, mennie kellett Kassára,
                        a megmérgezett Bocskai fejedelemhez, mert már
                        akkor égett a vad vágytól: a fejedelmi süveg után nyúlt gondolatban... Az
                        asszonyt azonban mindig számon tartotta: úgy tartotta számon, ahogy az ember
                        folyton készül kidresszírozni egy különben kedvére való ebet... Hisz ezért
                        nem hozatta Erdélybe!... ezért nem ment elébe Nagyváradig, ezért nem akarta
                        fogadni Kolozsváron... S most az asszony merné vele éreztetni!... Hű
                        lélekadta! s feldühödött szemmel gyúlt ki: ha még egy percig nem jön az
                        asszony: isten az atyánk, de feláll, sarkon fordul, elmegy, s akkor mehet
                        vissza a némber oda, ahonnan jött, a mostohája Palotsájába...</p>
					<p>Ahogy mámoros szeme végigbukdácsolt a tömegen, a szemeken: egyszer csak
                        beleütődött egy sűrű fekete éles pillantásba: csak lassan eszmélt rá, hogy
                        Imreffyné...</p>
					<p>Az asszony igézve, boszorkányozva nézett rá, s felemelte az ujját, a kebléig
                        emelte, s senki másnak észre nem vehető kis mozdulattal a keresztvetést
                        jelezte.</p>
					<p>A fejedelem kijózanodott, felvidámodott, megörült s szélesen elpillantva a
                        tömegen, két tenyerét, két hatalmas nagy tenyerét, amellyel a lópatkót be
                        tudja fogni s megroppantani, keresztbe vetette két karjára.</p>
					<p>Erre mindenki megörült s felnevetett kicsit. Érezték a feszültséget, az
                        izgatottság reájuk is átragadt. Most e törökös köszöntési mozdulat, amely
                        nem volt szokatlan, sőt meglehetősen divatos volt, úgy tűnt fel, mint nekik
                        szóló tréfa, hogy nem kell olyan nagyon megijedni: ha az Asszony így váratja
                        is magát!...</p>
					<p>Imreffyné ereiben elfolyt valami titkos kéj s lankadtság...</p>
					<p>Ebben a percben nyílt a szemközti ajtó: belépett az udvarmester, azután két
                        nemesi apród, azután a székely főkapitány, Bethlen, s mellette maga a
                        fejedelemasszony...</p>
					<p>Halotti némaság, az egész terem pillantása reádobbant.</p>
					<p>Halotti némaság s halotti fehérség. Mindenki eldöbbenten nézte a királyi
                        magas nőt, aki fehér volt mint a ruhája, az arcán semmi szín, csak
                        kibeszélhetetlen fehérség, s a ruhája csupa vontezüst és fehér selyem
                        tarcolán és mérhetetlen dús fehérgyöngy borítás...</p>
					<p>Halotti csendben várta el a fejedelem, hogy az asszony lassan s gőgösen s
                        megenyhíthetetlen arccal közeledjék... Talán ha ránéz, kiengeszteli; talán
                        ha elpirul, a szívéhez fér: de már ő tudta, hogy ma éjjel nem fogja
                        elreteszelni az titkos ajtót az idegen hölgy elől... Tudta, hogy reggelre
                        valami pokoli... valami szörnyű bosszút tesz... elmegy... elutazik, s
                        maradjon most már Kolozsvárt az asszony a gőgjével... És ülve maradt...</p>
					<p>De mikor az asszony már szinte a trónnál volt, s a halálos feszültségben e
                        nem várt, ez el nem képzelhető sértéstől szinte eszét vesztve járt: akkor ő
                        hirtelen, fiúsan felpattant, s fickós mozdulattal tárta ki a két karját a
                        felesége előtt... És az asszony odaomlott, belerogyott, szakadt a karja
                        közé... És elvesztette a gőgöt, a halálos végtelent, az élet rogyasztó
                        súlyát, s lett egy elzokogó gyönge személy... ki odaborul a férje
                        ölébe...</p>
					<p>Ettől a csodálatos villanattól kitört a szívekből a tomboló felujjongás, s
                        ágaskodva és rekedt vivátozva tört ki belőlük a nyilvános rémület után a
                        kacagás és az éljen...</p>
					<p>Hosszú, hosszú percekig tartott a tombolás: aki ott volt, aggastyánkoráig sem
                        feledte e percek különös elragadtatását, s Kendy István az éles fájdalmat,
                        amit szívében az irigység vágott a fejedelmi dicsőség láttára... Már apja
                        gyilkos lőn a trónért, s íme, ő is koldusa a suhanc Báthory örömének.</p>
					<p>Aztán a fejedelem felvezette asszonyát a trónra, s mikor leültek, mindenki
                        meglátta, hogy a halottfehér arcon nagy vörös rózsák virítottak ki.</p>
					<p>És erre új ujjongó hujjába tört ki a társaság.</p>
					<p>A trón előtt azonban megállott a székelyek főkapitánya, Bethlen Gábriel, s
                        most mindenki ránézett.</p>
					<p>Nagy, erős, termetes, széles vállú, rövid nyakú fiatalember volt, fekete
                        szakállal öregbítette magát, még nem volt harmincéves, de már egész ország
                        tisztelte, s jól tudták róla, egyforma becsülete vagyon Bécsben s a
                        portánál.</p>
					<p>Tisztelettel hallgattak el, s tudták, hogy ennek minden szava súlyos, nagy
                        boltos homlokában egész ország gondja nyugszik.</p>
					<p>- Illustrissime Princeps, domine, domine nobis naturaliter clementissime... -
                        kezdte. - Nagyságos fejedelem, minékünk legkegyesebb urunk...</p>
					<p>A hangja vastag volt, kissé rekedt, s oly nyugalommal s ritka fekete
                        szakállába eresztett fővel ejtette a szavakat, megérzett rajta, hogy
                        számtalanszor szólott már, s a legveszélyesebb percekben is egyformán
                        higgadt, meggondolt s rendíthetetlen volt.</p>
					<p>Megnyugtatóan hatottak a lelkekre a kerek, egészséges, megszokott formájú
                        mondatok, amelyek szinte hivatalos merevséggel sorolták fel az ország minden
                        rendeinek szerencsekívánatait az ifjú fejedelmi pár számára... Csak akkor
                        ijedtek fel a hallgatók, akik szinte elringatóztak a szónoklatnak e biztos
                        gályáján, mikor a főkapitány, a fejedelemasszonyhoz intézett szavakban a
                        következő szirtekre s zátonyokra vezette a beszéd hajóját:</p>
					<p>- És Te Nagyságodnak, Nagyságos Fejedelemasszonyunk, lesz elhivattatása, hogy
                        a kisded ország dolgai jó rendben haladjanak...</p>
					<p>Hirtelen, mint a távoli vihar előszele, sustorgó izgalom futott végig a
                        társaságon, s tágra nyílt szemmel, meghökkenve figyeltek.</p>
					<p>- ...mert ezen kisded országocskának, tudnia kell magáról, hogy szűkek a
                        határai: igaz, való, kincsekkel rakott ország: de mennél aranyosabb a kapca,
                        annál jobban szorít, ha kicsi a saru... Okosan kell lépjen, aki viselje:
                        mert avagy a saru megyen szerte, avagy a láb nyomorodik el...</p>
					<p>Mindenki tudta s a fejedelem arcát nézte: Bethlen most a fejedelem háborús
                        terveire vonatkozik. Az utca tele volt izgatással, egyre jobban szidták az
                        oláhot, aki követet sem küldött íme a fejedelemasszony érkezésére s a
                        szászokat, akiket a nép felelőssé tett a saját szegénységéért s még a múlt
                        esztendei siralmas szűk termésért is...</p>
					<p>A fejedelem méltósággal viselte magát: fiatal kora mellett híres arról, hogy
                        jól ért a politikumhoz... Túljárni jól tud az öregek eszén is, pompás volt,
                        ahogy a vén fejedelmet kiugratta a fejedelemségből (megijesztette a
                        hajdúkkal, hogy nemcsak Kolozsvár felé támad, hanem Szerencs felé is, és a
                        fejedelem magyarországi birtokát még jobban féltette, mint a fejedelmi
                        süveget), s megnyerte maga számára a külföldi magyarokat, sőt a cseheket, s
                        lefegyverezte a porta ellenséges indulatát is... Most a főkapitány, érezték,
                        hogy a legvelejére tapint: de ez az ő arcán nem látszott meg. Nem látszott a
                        főkapitányén sem. Ez úgy mondta a szavakat, s az úgy hallgatta, mint a
                        legártatlanabb igéket: csak a tömeg feszült figyelme lett egy fokkal
                        fojtottabb.</p>
					<p>- ...Bölcsességet és békességet vár e kisded ország hármas nemzete a
                        fejedelmektől, jól tudván, hogy embernek hazájáért úgy méltóságos
                        állapotban, mint barompásztor alacsonyságban egyformán jól kell szolgálnia:
                        tehát nemcsak teherviseléssel és élete fogyatásával, hanem főképpen
                        emberséges polgári munkával...</p>
					<p>A háborúra való izgalomnak s a fejedelem farsangos kedvének e pillanatban úgy
                        hangzott ez a szó, mint valami nagy kő zuhanása a terem boltozatáról...
                        Messzebb zúgó hang volt ez, mint hogy csak e kis társaságnak szólt volna, s
                        e percnek: messze kellett e szavaknak visszhangozni a lelkekben, s új idők
                        új akarata fundamentomául szolgálni...</p>
					<p>- Polgáraitól két kar s egész lélek szorgalmas munkásságát kívánja a haza, s
                        fejedelmétől, tudván, hogy minden hivatal Istentől van: bölcsességet kíván,
                        s békességet s munkára való lehetőséget... Mert kész e hármas nemzet mind
                        vérét s mind életét kioltani a hazáért, míg rációja vagyon, de sajnálná
                        ócska bocskorát is elnyűttetni hiábavaló herce-harcokon...</p>
					<p>A csönd még mélyebb s már kriptai lőn. A főkapitány hangja még lejjebb
                        ereszkedett, szörnyű erejével még közvetlenebb módon járta át a csontok
                        velejét, mintha az örökítélet lüktetne bennük.</p>
					<p>- Viselje azért Nagyságotok az ország békességét szívükön, a fejedelmi
                        hitlevél ötöd pontja szerint: amelyre Fejedelmünk őnagysága felesküdött
                        volt, de amelyet fejedelemasszonyunk őnagyságának is szabad lenne elébe
                        tárnunk:... “Ez felháborodott állapotban őnagysága mind a két császár között
                        hazánkat békességes állapotban megtartani igyekezzék, mivel mi a hadakozásra
                        akármelyik ellen is elégteleneknek ismerjük magunkat, kiváltképpen a
                        törökkel, szegény hazánknak régi szokása szerint frigyet tartson. A két
                        Oláhországgal is a jó szomszédságot megtartsa”...
                    </p>
					<p>Ez már sok volt.</p>
					<p>A fejedelem megsokallta, hogy a hitlevélt így fejéhez vagdossa a főkapitány:
                        jól látta, hogy az egész azt jelenti, hogy nyíltan szembeszáll az ő brassói
                        s oláhországi terveivel, pedig még semmi sincs készen, még csak a lelke
                        fenekén ég az indulat, a harag s a harcvágy: még csak a vérében van, s máris
                        szembe mernek szállani. Hőség áramlott fel testében, s izzóan nézett a
                        fekete emberre.</p>
					<p>De az merev volt, mint a szikla, s meggyőzhetetlen falként állott előtte, s
                        tovább fejtegette higgadt cicerói mondatokban, hogy:</p>
					<p>- ...kis országot a nagyhatalmak egy rossz percért árvízként gázolhatnak
                        keresztül... hogy: kis országnak más politikája nem lehet, mint veszteg ülni
                        s gyarapodni polgári mesterséggel, amiben lehet... hogy: kis országnak csak
                        egy főgondja lehet, az, hogy ellenséget a határain be ne engedjen... s hogy:
                        kis országnak különösen meg kell becsülni a mestereket, a kalmárokat s
                        pénzcsináláshoz értőket... mert kicsiny ország kardjának csak akkor van
                        ereje, ha mögötte a polgárság rakott szuszékjai s tömött erszényei
                        állanak...</p>
					<p>Emeltebb hangon, de kiáltás és kitörés nélkül, mint valami vallásos igazságot
                        mondta:</p>
					<p>- ...könnyű megrendíteni a békességnek fundusát: de azt újra felépíteni
                        nehéz...</p>
					<p>- ...Jaj Erdélynek, ha mint pusztában maradott kéve, a varjak és seregélyek
                        serege lepi meg, s nem lesz őrizője s oltalmazója...</p>
					<p>A fejedelem már nem izzott s nem tüzelt: egyre zártabb lett, s fagyosabb.</p>
					<p>Jól van. Azt véled, tavaly trónra ültettél, s most le akarsz szállítani a
                        lóról?...</p>
					<p>Szemhéja visszacsukódott, s gondolatait úgy lezárta, hogy ő maga se akadjon
                        reájuk... Holnap izenni fog a hajdúkapitányokért, s megindítja a
                        hadszervezést... Ma senki sincs e teremben, aki érte háborút kiáltana: de ő
                        érezte az idegeiben, hogy Brassót mégis meg fogja ostromolni... Szebent
                        bevenni... az oláhot megzúzni... a Moldvát kifüstölni... a lengyel koronát
                        feltenni... a bécsi császárral kezet fogni... s a törököt fészkiben,
                        magjában törni meg!...</p>
					<p>Valami rettenetes, valami szörnyű, világokat gyújtó hőséget érzett
                        magában...</p>
					<p>S érezte e mellette ülő nagy test, e Palotsay Anna előreborulását, hogy ez
                        hogy issza a setét főkapitány szavát: s ez az ő felesége?... Soha... Utálta,
                        gyűlölte s máris megölte a gyilkos erkölcsöt és szentséget; a feleségét, aki
                        éppoly ellensége, mint víz a tűznek, a tűz az aranynak, arany a hűségnek...
                        Hogyan? ő ezentúl otthonülő, szoknya mellet sütkérező, virrasztó, kontyos
                        férj legyen; aki talán pálcával járjon az utcán s nézze a tímárok és vargák
                        hasasodását...</p>
					<p>S most roppant fekete szemeit a fejedelemasszony szemébe emelte, s amit
                        azokban a kékségesen kék tengerszemekben látott, attól íme elzsibbadt a
                        nagy ember lelke, és mélyet, nagyot lélegzett.</p>
					<p>Nagy és mély lélegzetet vett, mert lovat érzett maga alatt s kardot kezében s
                        harcot, harcot, harcot a fél világ, az egész kerek világ ellen...</p>
					<p>Ormótlan egy beszéd! utolsó szava is szíven vágta hiúságát, midőn azt
                        kívánta: “érje föl Nagyságod őseit: nagy tettekkel a nagy Báthory Istvánt,
                        kegyességgel Kristófot, hazaszeretetbe Andrást...”</p>
					<p>Hogy? ez az ember az őseit hozza föl neki: s nem tudja, hogy ő meg akarja
                        haladni mindazokat, mint Nagy Sándor Fülöpöt?...</p>
					<p>Hosszú csönd után felállás nélkül, méltósággal s önbizalommal felelt:</p>
					<p>- Fidelibus nostris universis et singulis egregiis, nobilibus partier et
                        ignobilibus ac alterius cuiusvis status... salutem et favorem nostrum!...
                        Köszöntjük az mi híveinket mindközönségesen...</p>
					<p>Megállott, körülnézett, s látta az asszonyok, a szép asszonyok szemét, s
                        könnyelmű kedvesen elmosolyodott.</p>
					<p>S a hangja fölcsengett, és a szíveket megbirizgálta, mint a hajnali szellő a
                        virágokat:</p>
					<p>- Ugyebizony látják kegyelmetek: immár megújítjuk a mi fogadalmunkat, hogy
                        bizony Erdélyországból tündérországot statuálunk...</p>
					<p>Újra elmosolyodott, s vele nevetett minden szív, s úgy felragyogott minden
                        arc, mintha kisüt a nap nehéz felhők után.</p>
					<p>- Ímhogy ezért hoztuk be a mi kicsinded tündérkertünk asszonyfejedelmévé az
                        mi szerelmetes feleségünket.</p>
					<p>Ma már harmadszor tört ki a torkokból s a szívekből a tomboló lelkesedés,
                        amit e teremben ő provokált.</p>
					<p>Ó, hogy kitör az emberekből a vivát, az éljen... Be jó volt elfelejtkezni a
                        súlyos gondokról, miket a fekete Lófőszékely görgetett reájuk, be jó volt
                        ébredni a lélekharang kongása után lakodalmi ezüstcsengettyűkre.</p>
					<p>Azzal a fejedelem egyszerre befejezte a ceremóniát s odakérte Nagyságos és
                        Méltóságos Vizkelethyné asszonyt, aki negyven év óta minden erdélyi vajdáné
                        s fejedelemasszony udvarmesternője, s rangját, címét az Impériumtól, a
                        prágai udvartól kapta, s féltékenyen őrizte: aki is most mély bókkal
                        közeledett a fejedelemasszony elé, s megcsókolta annak kezét.</p>
					<p>De ez átölelte a vénasszony fonnyadt nyakát, megcsókolta neki a homlokát,
                        utána visszacsókolta a kezét, s ezzel örökre megvette az agg nő szívét.</p>
					<p>Megkezdődött a bemutatás sora.</p>
					<p>De amint az öreg méltóságos asszony a legelső nagyságos asszonyt előléptette
                        s néven nevezte Szerdahelyi Imreffy Jánosné, kancellárné asszony ő
                        Nagyságát, nagyságos Asszonyt, akkor egyszerre megfagyott a fejedelemasszony
                        arca.</p>
					<p>A kancellárné kecsesen és kacéran hajtott térdet s főt előtte, de amint
                        szemét fölemelte reá: halálig megsértve látta, hogy a fejedelemasszony
                        keresztülnéz rajta, mintha üres levegőbe nézne.</p>
					<p>A fejedelem ránevetett:</p>
					<p>- Ne törődj vele - intett neki.</p>
					<p>Már tudta, hogy ma nagy tréfa lesz: még az éjjel itthagyja az asszonyt, s
                        megy Somlyókőre Imreffynével nászt és háborút csinálni.</p>
					<p>És vidáman nevetett: fejedelem! S fejedelemé az ország és a dicsőség!...</p>
				</div>
				<div type="chapter">
					<head> [II]</head>
					<p>Fiatal komondor kölyök módjára birkózott a lánnyal a medvebőrön. Leteperte, s
                        ártatlan kedvvel gyúrta, marcangolta; nem szerelem volt ez, két erős gyerek
                        birkózása volt a szénában; hancúrozás, erős játék, püfölték egymást, hogy
                        csakúgy csattogott, s a lány karmolt és sikongott, mikor túl erős ütést
                        kapott.</p>
					<p>Nagyon összeszoktak ez alatt a három nap alatt, ezzel a cselédformán tartott
                        erős, egészséges kislánnyal, az Imreffyné húgával. A fejedelem különben
                        állandóan morózus volt, bántotta az ostobasága, hogy akkor éjjel, részeg
                        fővel csakugyan nem zárta le a titkos ajtót. S hogy félmagatudatlan
                        csakugyan meg hagyta magát szöktetni e bitang hölggyel... Még most, a
                        lánnyal való viháncolásban is szorult a szíve mélye, s nem mert a feleségére
                        gondolni, aki ott élt Kolozsvárt, s mártír módra tűri a magára maradottság
                        titkát, s mire véli, mire véli... Uhh, az a vad s korhely s duhaj s mégis
                        annyira üres részeg éjszaka... Kint fújta a sípos:</p>
					<p>
                       Szól a kokas mán... Majd megvirrad mán... Uccu fickós...
                            piros csizma... Hej, ki patkol meg mán... Ki patkol meg mán...
                    </p>
					<p>A nótába felejtette bele három nap óta minden szívbéli gyötrődését. Minden
                        pillanatban csak megállott, elgondolkozott s búsongóan rágyújtott, hogy:</p>
					<p>
                       Szól a kokas mán... Majd megvirrad mán...
                    </p>
					<p>Ez a nóta meg ez a kacagó, piros kislány volt az egyetlen frissülése. Ez a
                        gyerek, ez még ártatlan volt, mint egy tavaszi barka, s még nem tudott
                        semmiről semmit, gyerek volt, s nem nőstény.</p>
					<p>Jó volt, szórakozottságát s a nagy gondok feszültségét abba a csábult nótába
                        s borba, mindig tele kancsóba s ennek a lánynak a sikongató dévajságába
                        ölni... mintha otthon volna Ecseden, gyerekül, a csikászok, pákászok
                        lányaival a fonóban, orsót lesni a többi paraszt fiú dühére... Aj de bestia
                        is ez a hölgy:... hanem lesz az még másképp is... mert:</p>
					<p>
                       Szól a kokas mán... Majd megvirrad mán!... Uccu fickós
                            piros kislány, Hej! ki csókol meg mán! Ki csókol meg mán...
                    </p>
					<p>A lány végre egy gorombításra úgy feltaszította, hogy hanyattesett, s falba
                        vágta a fejét. De azért se haragudott el, kacagott hangosan, mint egy lurkó,
                        azon, hogy a lány is lezuhant a földre.</p>
					<p>Abban a pillanatban belépett az asszony.</p>
					<p>Belépett, s vér öntötte el az agyát, ahogy látta a húgát föltápászkodni
                        pirosan, kócosan s tőle megijedve, sunyi pusmogósan.</p>
					<p>Most először támadt fel benne féltékenység a lánnyal szemben, hiszen napok
                        óta ezt használta csemegének, csalogatónak, mert érezte a fiúban az erkölcsi
                        csömörlést. Folyton Évuskát küldte, Évuskával üzent, Évuskát tolta előre; a
                        húgát használta rá, hogy felébressze az étvágyát a kedvre... De most, hogy
                        ezt a nyers és jóízű dulakodást megérezte, elsivította magát:</p>
					<p>- Ki!... Ki!... Ki innen!...</p>
					<p>S utat mutatott a lánynak, aki körülkerülte a szobát, s nem mert mellette az
                        ajtón kimenni, mert félt a veréstől...</p>
					<p>Az asszony kapta a fejedelem kurta korbácsát az asztalról, utánament, e egy
                        pillanat múlva hallatszott a csattogás s a kislány fojtott, fogaszorított
                        nyögése...</p>
					<p>A fejedelem felült, s hallgatta, ahogy az asszony minden csattanás után
                        egy-egy szót vetett:</p>
					<p>- Te eb... te eb... te kapca...</p>
					<p>Most fel kellene állani, kimenni, s egypár pofonnal igazságot tenni, de
                        hát... a gyereket úgyis verni szokás... s nem jó az asszonyt
                        mérgesíteni.</p>
					<p>Az asszony nem fért a bőrébe, ahelyett, hogy ment volna a dolgára,
                        visszajött, s dühvel kezdett lármázni:</p>
					<p>- Nagyságod is jobban tenné, ha már felöltöznék, s menne ki, levegőre,
                        lovagolni, megmoccanni, olyan büdös van itt, mint egy cigányputriba, három
                        napja ajtó se nyílt... ez a fa is füstöl, mint a... vesztés...</p>
					<p>A fejedelem megérezte, hogy a szavak közt az asszony megbotlott, mint a
                        karókban, sövényben; elbotlott s amilyen fennen kezdte, olyan csínnyán
                        végezte, erre ő is adott egy vágást; huncutul, gazul:</p>
					<p>- Én nem éreztem itt semmi büdösséget: a fiatalságnak jó szagja van.</p>
					<p>Az asszony sápadt lett.</p>
					<p>- Ó, a cafrang - dünnyögte -, nyár ótátul nem mosdott meg.</p>
					<p>A fejedelem kibuggyanó komiszsággal:</p>
					<p>- Lehet, hogy nem mosdott... de nem is vénült meg...</p>
					<p>- S én megvénültem?! - csattant ki az asszony... - Ha megvénültem, Nagyságod
                        vénített meg.</p>
					<p>A fejedelem felállott. Csizma volt a lábán, nadrág, selyeminge bőséges volt,
                        a nyakában nyitva volt, a kis piros selyem madzag, amivel meg szokás kötni,
                        el volt tépve, s a nyaka szabadon volt, s veres az előbbi dulakodás után,
                        mintha megmarkolászták volna.</p>
					<p>- Mi vagyok én! - mondta hányavetien - kapucinus barát?... vezekelni jöttem a
                        pusztába?...</p>
					<p>De az asszony rikácsolt:</p>
					<p>- És én nem vénültem meg! Nem vagyok vén!... Tudja meg Nagyságod!... Azt
                        hiszem megbizonyítottam itt most csak három nap óta is... Nincs még egy
                        asszony Erdélyben, aki ezt kibírta volna... - s elcsavarta a szót - ezt a
                        szekatúrát...</p>
					<p>A fejedelem mosolygott. Már jól vagyunk, mondta magában, s unta, hogy jön a
                        nagy vihar, aminek se vége, se hossza... Éppen még ez kell, azt se tudja,
                        hol áll a feje, három napja nem tud se feleségéről, se az ország dolgáról, s
                        most patvarkodást...</p>
					<p>- Hát nem gondol Nagyságod magára? Nem tudja Nagyságod, mi a Nagyságod dolga?
                        Ilyen rusnyácskákkal kell Nagyságodnak lealázni magát?</p>
					<p>Már egészen úgy kiabált rá, mint egy gyerekre.</p>
					<p>- Ezt várja Nagyságodtól az ország? ezt várja Nagyságodtól a világ? Ijen
                        cigányköjkökkel fogja Nagyságod elkápráztatni Erdélyt? ezek lesznek tündérek
                        a Nagyságod kertjében?</p>
					<p>Tombolásában fékezni nem bírta magát.</p>
					<p>- Ilyen nagyságos úr, olyan nagyságos úr! hát különb ez, mint valami
                        garádjaalatti martalóc? Tudja meg Nagyságod, hogy mindenki annyit ér,
                        amennyit maga mellé állít...</p>
					<p>- No akkor nekem ugyancsak nem nagy becsem fog lenni, mert én téged
                        állítottalak magam mellé.</p>
					<p>A asszony elnémult.</p>
					<p>A fejedelem dühöngéssel.</p>
					<p>- Hanem az a bestye lélekadta Lukácsa, az még kirepül az ablakon, ha egyszer
                        jókedvemben talál... - s hozzáfogott dühösen öltözni.</p>
					<p>Az asszony egyre sápadtabb lett: megértette, hogy a hajdúról van szó, aki
                        öltözéskor az ajtót őtőle őrizte.</p>
					<p>- Mert engem beeresztett ugye?... Nagyságodhoz... Mert énnekem csak akkor
                        szabad bemenni, Nagyságodhoz, mikor a hajdúk cipelnek be? mikor jámbor
                        asszony voltam s Nagyságod Ecsedében járt utánam, akkor szabad lett volna
                        bemenni: de akkor Imreffyné asszony nem ment, hiába esküdözött a nagyságos
                        úrfi, hiába csúszott a térgyin, mint egy kis eb... Már akkor is lehetett
                        volna más után futni: mégis Iffjú Kata után futott valaki, s nem a
                        nagykisasszony mátka után... Most kevesli Nagyságod, hova tette be a
                        böcsületit? akkor nem kevesellette? akkor tudott falat átvágtatni s
                        átbujkálni, tudta hajdúkkal lefogatni az Imreffy úr jámbor feleségét, tudta
                        cédává tenni, s tudná most megútálni s felhányni?...</p>
					<p>Az asszony üvöltött, fakó volt, a fürtei szerte, mint egy boszorkány...</p>
					<p>- Hát megvan, megvan, s így is marad! tudja meg Nagyságod: nincsen menekvés:
                        Sólyomkőn van a fejedelem! s Kolozsvártt az felesége!</p>
					<p>- Hallgass! - ordította el magát a fejedelem, s megragadta az asszony karját,
                        megrázta, mint egy bábot -, a Fejedelemasszony Őnagysága nevét a szádba ne
                        vedd... mert kettészakítalak... erdei farkasverem... piszkos fülű kálomista
                        asszony... ahogy Kornis Boldizsár mondta... de jól mondta... itt kell nekem
                        elvesztegetni az időm...</p>
					<p>- Kinek milyen a füle? - kiáltotta Imreffyné.</p>
					<p>- Kérdezd meg a Kornis uramat, milyen a református asszonyoké!</p>
					<p>- Ó, az ocsmány pápistája! a festett arcú feleségével! három gyereke van, de
                        írja az orcáját! húsvétkor beírja pirossal, pünkösdkor is tart rajta.</p>
					<p>- Piros szín is szebb szín, mint a fekete retek színje.
                    </p>
					<p>Felcsatolta kardját, s csak azon félt, hogy valami okon el fog csendesedni a
                        veszedelem, s nem tud elmenekedni innen, pedig már örült, hogy ma aztán
                        igazán végez a hölggyel.</p>
					<p>- Változik a gusztus - szólt élesen Imreffyné -, hallottuk s láttuk is,
                        mekkora patikaládával jöttek Somlyóról...</p>
					<p>Ez a szemtelen célzás a feleségére, ismét kirobbantotta a fejedelemből a
                        dühöt.</p>
					<p>- Fogd meg a nyelved - rivallt rá, belevörösödve -, vagy kivonatom...</p>
					<p>Homlokon csapta magát:</p>
					<p>- Ó, hogy én itt pusztítom az életemet!...</p>
					<p>- De pusztítja!... s ki híjta ide...</p>
					<p>- S még hogy ki híjt!... Ki lopott ki a palotából? ki öltöztetett fel,
                        ültetett lóra, ki csábított ki az emberek világából... Erre vagyok
                        én?...</p>
					<p>- S ki adta ide a kulcsot?</p>
					<p>- S ki vette el?!... Nem azt kellett volna mondani, hogy... nem neked kellett
                        volna eszednek lenni?... Illik ez?... Így kell ezt?... Mondják, az
                        asszonynépnek hamarább érik az esze, no a tied már megérhetett volna, öt
                        esztendővel vagy nálam öregebb.</p>
					<p>- Hazugság!</p>
					<p>- Micsoda?</p>
					<p>- Hazugság!... Hazudik, hazudik!</p>
					<p>- Ki hazudik? Az erdélyi fejedelem hazudik?</p>
					<p>Az asszony elnyelte:</p>
					<p>- Téved!... Téved - mondta gőgösen -, Nagyságod téved.</p>
					<p>- Tévedsz te, ha azt hiszed, hogy oroszlánt pántlikán lehet tartani - s
                        kevélyen csapta fel süvegét -, míg kölök: ebecskének hijhadd; de mégis ő
                        lesz a végin ez világ királya.</p>
					<p>Az asszony erre élesen, metszően felkacagott.</p>
					<p>A fejedelem kezet emelt rá. Ha megüti, vége. Vére fakad, ahogy rettentő öklét
                        az iszonyú gyűrűvel, visszakézzel, arcának szánta!...</p>
					<p>De ereje féken maradt, csak dühödt gúnnyal nézett végig rajta, aztán kardjára
                        csapva így szólt:</p>
					<p>- Itt is voltunk!</p>
					<p>Ezzel kinyitotta az ajtót; végig vágta, sarkáig, s döngő léptekkel
                        kiment.</p>
					<p>A másik szobában ott állt az Imreffyné vénasszonya, s hangtalanul tördelte a
                        kezét.</p>
					<p>A Kancellárné érezte, amint a fejedelem tőle elfordul s elmegy, hogy borul rá
                        a semmiség setét éjszakája, érezte a zuhanást a mélybe, a
                        feneketlenbe...</p>
					<p>- Engem többet nem látsz - morogta a fejedelem búcsú helyett.</p>
					<p>Észrevette a kislányt, aki a sarokban guggolt, mint egy csomó szennyes
                        ruha.</p>
					<p>- Nyergelni! - kiáltott ki az ablakon, amely nyitva volt az udvarra.</p>
					<p>S a leány felé billentett kicsit.</p>
					<p>- Áldjon isten, kismadár...</p>
					<p>A harmadik szoba volt a ház közepe, a nagy ebédlő. Mire belépett, Kereki
                        Ferenc úrfi, Lónyai Farkas hadnagy s Kristóf deák, akik kockáztak, avval
                        ütötték agyon az időt, már talpon állottak, a belőlről való lármára.</p>
					<p>- Nyergeljetek! gyerünk innen! - kiáltotta a fejedelem, s kiment a
                        tornácra.</p>
					<p>Az úrfiak utána siettek, s pár pillanat múlva már vígan hozták kifelé a
                        lovakat az ólakból. A fejedelem török lovát Lukács hozta, az ecsedi
                        legény.</p>
					<p>- Átkozott kutya - kiáltott rá a fejedelem a hajdúra -, pusztulj a szememből,
                        te vagy oka ennek.</p>
					<p>A legény mint egy eb, hátrakotródott.</p>
					<p>Akkor Imreffyné kirohant, úgy ahogy volt, egy szál vékony háziruhájában, a
                        törökveretes kendővel, s jobb kezében a fejedelem adta kis selyem
                        kendőcskéjét emelve magasra:</p>
					<p>- Gábor! - kiáltott magafeledten - ne menj el, Gábor! - sikoltott mindenki
                        füle hallatára - ne menj el, Gábor!</p>
					<p>- Elmegyek! - kiáltott vissza a fejedelem - soha többé nem látsz!</p>
					<p>- Nem lehet, Gábor - sikított Imreffyné, s lehajolt a havas korlátról s
                        eszeveszejtőn bámult a fejedelem szemébe -, nem lehet!... - és különös,
                        elnyújtott boszorkányozó hangon vonította, hogy a gerincébe állt a hideg,
                        aki hallotta: - Nem mehetsz bé Kolozsvárra mámma!... - s a kis tarka
                        selyemkendőn mindenek szeme láttára három gömöt kötött: - Vissza fogsz
                        fordulni, Gábor! ha meglátod a kaput, vissza fogsz fordulni, s ebédre
                        visszajössz!...</p>
					<p>És az ajka még soká mozgott, nem hallható szavakat rebegve.</p>
					<p>De a fejedelem örült, hogy kint volt a házból; felőle boszorkányozhat,
                        felpattant a lóra, s köszönés nélkül el, kivágtatott.</p>
					<p>Kereki Ferenc visszanézett a hegyoldalból, s még látta a vörös asszonyt a
                        hóba fúlt kastély tornáca közepén, ahogy állott, s felemelt karral utánuk
                        meredt.</p>
					<p>De a fejedelem lóhalálig vágtatott, fel a hegynek, le a hegyről, míg csak a
                        Bodonkúti dűlőn a lova a csúszós szakadékba nem zuhant.</p>
					<p>Lassan érték be az emberei, akik egyenként eredtek utána. Vezetéklovat adtak
                        alá, s a szegény Emírt, a török lovat ketten kezdték lecsutakolni...</p>
					<p>Ettől kezdve lassabban poroszkált a fejedelem, fejét lesütötte, nagyokat
                        lélegzett, s csak most kezdte igazában szidni magát e bitang asszonyért.</p>
					<p>Ha ez így ment volna tovább, ország-világ jussal meg fogta volna vetni... Hú,
                        csak soha többet. Fertő, feneketlen sár, zsombék, mint az ecsedi határ,
                        virágos bürü, ha rálépsz, beleszakadsz, hogy a csíkok esznek meg... Hó,
                        cudar bestye, nem elég, hogy egész esztendőben ez szakajtotta el a
                        feleségétől... minden praktikát kifundált, hogy tőle ment legyen, még a
                        patikaládát hozza elé: mintha Palotsay Anna pingálná orcáját... Hűj, hogy
                        meg nem korbácsolta; azt a kislányt is, ostorral hogy verte, csak úgy
                        csattogott; rút némber; húgát mocskos cselédnél mocskosabban tartja... uhh,
                        csak erre a napokra, erre ne kelljen gondolni többet...</p>
					<p>Mikor Kájántó határán túl a völgy egyre szélesedett, a vérében kezdte érezni
                        Kolozsvár közeledését, s csodálatos mód, egyre lassabban járatta a
                        lovát.</p>
					<p>Be haszontalan egy játék is volt ez most... Hogy fog bemenni a városba...
                        üres kézzel... s a felesége s a Bethlen Gábor szeme elé...</p>
					<p>Süvegét egyre jobban szemébe húzta, a kis szél is szembe vágott, de nagyon
                        szép napsütés volt, vakított a hó, s csapata, kísérői szépen utána
                        léptettek.</p>
					<p>A legények igen jól érezték magukat, hogy hazafelé húznak, s valamelyik
                        elkezdte, aztán halkan, majd egyre hangosabban kezdték dalolni a
                        virágéneket:</p>
					<p>
                       Oh kedves filemilécske, Zengedező raj méhecske, Szépecske,
                            fejér menyecske, Szánd szívem, mely szegényecske...
                    </p>
					<p>
                       Az Isten azt adta volna, Reád sem találtam volna, Meg sem
                            ismertelek volna, Most szívemnek könnyebb volna...
                    </p>
					<p>A dal olyan édes volt, s oly szépen zengett a tavaszias napfényben, a sípos
                        is rácsendített, lóhátán, és a síp szava messze vert az erdőkön, s egyszer
                        csak őrá is elragadt s velük dalolta:</p>
					<p>
                       -
                       Meg sem ismertelek volna, Most szívemnek könnyebb
                            volna...
                    </p>
					<p>De csodálatos, nem Imreffynére gondolt, hanem a feleségére... s rettegte a
                        nagy fejér asszonyt.</p>
					<p>A fejedelem hirtelen, megütődve egyenesedett föl.</p>
					<p>Most jut eszébe, ebben a pillanatban, ami egész idő alatt szorítja...</p>
					<p>Hiszen ő Sólyomkőre hívatta be Géczyt, Nagy Andrást...</p>
					<p>Ó, az a sok italbéli... s ez a haszontalan asszonydolog... Amint hétfőn
                        Sólyomkőre beért, rögtön küldte Szilassy János udvari hajdú hadnagyát
                        stafétának Zilajra, ahol ott volt Nagy András, a hajdúk vezérlő kapitánya s
                        üzenetére várt, s alkalmasint ott volt már Géczy András is, a máramarosi
                        főispán, aki a palatinus levelére kellett hogy ott várjon... Nagyon
                        alkalmasint jött, hogy a közel eső s eldugott Sólyomkőn tanácskozhat velük,
                        sietett azért ide rendelni őket. Ki tudja, a mai napon nem érkeznek-e meg
                        már?</p>
					<p>Most mit míveljen... Se Géczyt, se különösen a hajdúkat nem rendelheti be
                        Kolozsvárra, egész világ szeme s nyelve elébe...</p>
					<p>Csöndesen s egyre csöndesebben ballagott tovább, s nem hallotta már háta
                        megett a csapat dúdolását... Menjen be Kolozsvárra? ahol minden ijedezik a
                        háborúnak még gondolatjától is... hogy inkább nyelvét harapnák az emberek,
                        minthogy hadat kiáltsanak... A tavalyi rossz termés után, a szűk télben
                        megijedve... S ott van maga a Főkapitány, aki Szász-Lónán, úgy kipakolni
                        merészelt ellene... S a fejedelemasszony... Hiszen ha a hajdúkapitányok csak
                        végiglovagolnak Kolozsvár utcáján, ki van dobolva a nagy háború kerek világ
                        előtt...</p>
					<p>Szóval, amint meglátta a kolozsvári nagy torony hegyit, ijedten állította meg
                        a lovát, s visszakapta a zaboláját, mintha az ítélet helyét látta vón.</p>
					<p>A vitézek, akik hallották az Imreffyné boszorkányozását, meghökkentek.</p>
					<p>Ijedten néztek össze: hogy bámulja a fejedelem Kolozsvárt.</p>
					<p>Egyszerre ütődtek meg mind, s gondoltak a sólyomkői boszorkányra, de még
                        idejük se volt elmosolyítani magukat, a fejedelem megfordította a lova
                        száját s korbácsával egyet suhintott.</p>
					<p>- Fordujj! Vissza!...</p>
					<p>Kereki Feri félreugratott, hogy utat adjon a fejedelemnek.</p>
					<p>- Sólyomkőre? - kiáltotta Lónyai Farkas, a hadnagy.</p>
					<p>A fejedelem elkurjantotta magát:</p>
					<p>- Ha Sólyomkőre, Sólyomkőre, ha Brassóba, Brassóba! ha a pokolba, a
                        pokolba!... Utánam!</p>
					<p>- Vivát! - kiáltották a legények egy szívvel s lélekkel, s mind utána
                        káromkodták: - Átkozott kutya boszorkánya!</p>
					<p>A fejedelem egy emelkedésen megállott, visszanézett embereire, kit küldjön
                        Imreffyhez. Lukács leselkedő arcáról elfordította a szemét:</p>
					<p>- Sárkány! - mondta egy vén katonának - eredj le Kolozsvárra, mondd meg
                        Imreffy uramnak, hogy igyók jöjjön Sólyomkőre fel. Még ma éjjelre ott kell
                        legyen... Nesze, itt a pecsét.</p>
					<p>Zsebébe nyúlt s kis rézpecsétnyomót adott a markába, hogy ezzel igazolja
                        magát a kancellár előtt.</p>
					<p>A vén katona fordult s elvágtatott.</p>
					<p>A többiek annál kíváncsibban néztek össze, csiklandósnak tetszett, hogy a
                        fejedelem a férjet is felrendeli, s még ilyen hamar...</p>
					<p>Visszafelé aztán ugyancsak ügetve mentek. Szép volt a kis csapat, ahogy
                        követték a dali fejedelmet. Hetyke magyar vitézek voltak ezek, mind más
                        volt, mind egyéniség, mind magára kevély vitéz. Fegyverük is, kinek
                        lándsája, kinek pallosa, fustélya s puskája, kinek furcsa, karcsú ijja, s
                        olyiknak kétöles hosszú dárdája vala, hogy a faágaktól erdőben alig tudott
                        menni. A fák pergették a zúzmarát s behintették süvegüket, vállukat fehér
                        ezüstporral.</p>
					<p>Most bezzeg nem dalolt senki.</p>
					<p>Mikor aztán déltájban feltűnt újra előttük a sólyomkői kis kastély, úgy
                        látszott, mintha a piros pont még mindig ott tüzelne a tornácon... De ahogy
                        soká nézték, eltűnt, mintha csak a szemük káprázott volna.</p>
					<p>Átkozott boszorkányfészek, morogták, s dühösen nézték. Ez is a Rákóczy
                        Zsigmond fejedelemé volt, e vár, csak az ősszel kapta volt Imreffy uram,
                        amikor a megegyezést perfektuálták... S már hogy befészkelte magát...</p>
					<p> Mikor leértek, senki sem volt sehol. Üres volt a kastély, mintha kihalt
                        volna, de a konyhán annál jobban sütöttek-főztek a szakácsok, s nemcsak a
                        fejedelemnek, de mind a vitézeknek is. Nagy bográcsokban főtt a vadhús, s be
                        az asztalra készült a sok jobbnál jobb étel.</p>
					<p>- No, ezek biztosra dógoztak - csóválták a fejüket a vitézek, s meghaltak
                        volna, hogy hallják: ugyan hogy s mit beszélnek? hogy békülnek? s vajon mit
                        csinálnak odabenn?...</p>
					<p>Ebből ugyan mit sem hallottak, hanem azért, mikor ebédelés után, ejtőzve
                        hevertek el a lovak mellett, s ki a szénába feküdt, ki a zsuppon üldögélt,
                        ki ácsorogva dugta össze fejét a ló farkánál, míg a paripák csendesen
                        hersegtették a rossz csátét, a jó meleg istállóban suttogva beszéltek:</p>
					<p>Körtvélyesi Gyurkó, a fejedelem ajtónállója, sok szóbeszéd után nagy titokkal
                        s esküdözéssel mondta:</p>
					<p>- Emlékezem reá, bizonyosan, hogy egyszer mondja vala Vincen Móré Gáspár:
                        Imreffyné asszonyom házában volt, senki se volt bent, s ilyen szózatot
                        hallott a pad alól:“Gábor, Gábor, Gábor!...” A pad
                        alá tekintvén, hát egy fazekat lát s az fedőt levevén róla, mellyel be volt
                        fedve, gyorsan kezdé mondani a szózat, hogy“Gábor, Gábor,
                            Gábor!...” Azonközben a dajka bejutván, mond: “mit csinálsz az istenére?” s mondja Móré Gáspár: “mi dolog ez?...” S ez vén dajka a fedőt kapván
                        ráfedé a fazékra s mond:“ebben a nyomban úgy kell jönni,
                            majd nyaka szakad a fejedelemnek!”
                    </p>
					<p>Kimeredt szemmel, titkosan néztek egymásra a legények, mintha a pokol
                        tornácában volnának...</p>
					<p>Mikor ebéd után Kereki úrfi kinézett, kíváncsian kérdezgették, mit csinál a
                        fejedelem, az úrfi csak mosolygott, ebből gondolták, hogy még nem ették meg
                        a boszorkányok...</p>
					<p> Estefelé néhány lovas érkezett, Szilassy János jött a hajdúvezérekkel. Négy
                        idegen volt köztük, keménykötésű nagy emberek.</p>
					<p>Nagy András jött, Csonka Bálint alkapitányával, s Foktűi Mátéval, a híres
                        kálomista pappal; s Géczy András.</p>
					<p>A fejedelem már nagyon sokat ivott, s kábuló fejjel ült a nagy karosszékben.
                        Mikor a vendégeket jelentették, tétova kézzel legyintett, hogy jól van, s
                        keményen fogadta, nem bocsátotta maga elé őket, előbb enniek adatott, s maga
                        más ajtón kiment a friss levegőre egyet mozdulni. A hideg dermesztő volt,
                        szinte érezni lehetett, hogy most röptiben megfagy a madár; távolról
                        farkasüvöltés hallatszott a hegyekből és a kutyák eszeveszetten
                        vonítottak.</p>
					<p>Tántorgó lábakkal ment át a havon, sajnálta, hogy ily hamar készen van, de
                        nem hitte, hogy már ma megjönnek a hajdúk... Irtózatos sok bort öntött
                        magába, s a bor sátáni lelke horgas körmökkel vájt az agyába.</p>
					<p>Nagyokat lélegzett, és érezte, hogy a hideg oltja a mámor tüzét.</p>
					<p>Benézett az istállóba: “Hé fiúk, van-é mit enni, innyavaló?” A legények
                        felugrottak s lelkesen igenlették s vivát.</p>
					<p>A fejedelem nem sietett; megállt köztük, szeretett a legényekkel lenni; itt
                        volt ő igazán itthon s első ember! Köztük nőtt, effajta emberek között
                        Ecseden, ahova a nagybátyja mint árvafiút hozatta; minden nevelése a vitézek
                        közt folyt. Velük versenyt tudott lovat csutakolni, udvart seperni, trágyát
                        kihányni, ló elé adni, fegyvert tisztogatni, lovat, ebet tanítani, vadászni,
                        halászni, solymászni, csónakot faragni, ostort fonni, dárdát vetni s
                        vasököllel szörnyen verekedni... Köztük tanulta a meséket, nótákat, a
                        tündérhistóriákat s babonákat, tőlük szíjta be az ősvilág igéit, s velük egy
                        érzés lobogott benne, a politikában való gondolataiban is.</p>
					<p>- Hát a lónak van-e abrak?</p>
					<p>- Dehogyis van - s erre kitört a panasz. Se széna, se szalma; valami rossz
                        csátén kínlódnak a szegény párák, s gyerünk már innend, mert ez itt veszett
                        üres világ...</p>
					<p>- Sehol sincsen - mondta a fejedelem -, nincs az idén takarmány, eleség a
                        baromnak...</p>
					<p>- Dehogy nincsen - mondta hátrább a sötétből egy vastag hang.</p>
					<p>A fejedelem ugyanarra gondolt, amire az, s odanézett. Az olajmécses gyenge,
                        imbolygó világán mint ördögfiak néztek s vigyorogtak a katonák.</p>
					<p>Csak néztek, nem is kérdezte a fejedelem, s azok feleltek:</p>
					<p>- Van a szászoknál!</p>
					<p>- Ott van!</p>
					<p>- Van ott!</p>
					<p>- Micsoda rakott csűreik vagynak ott!...</p>
					<p>Így szólogattak, s maguk sem tudták, mennyire duzzasztják, növelik a
                        fejedelemben a bent forrongó akaratot.</p>
					<p>- Ott minden van: bor, eleség, széna, zab, füstölt sonka, arany-ezüstmarha,
                        rakott ládák; a szásznak még a bőre alatt is pénze vagyon.</p>
					<p>- Mikor Szebenbe voltunk a multiba, ugyihé láttuk szemünkkel.</p>
					<p>- Szemünkkel láttuk.</p>
					<p>- Tán még bele is akartál markolni.</p>
					<p>- Én akartam vóna, de nem hatta a szász.</p>
					<p>- Bion nagyon hidegek vótak, a konyha, mindenütt.</p>
					<p>- Aszonták, coki pajtás, tágasabb kível.</p>
					<p>- Nem a te bendődbe győtötték.</p>
					<p>- Tilos volt a körmünknek az arany.</p>
					<p>- De még a réz is.</p>
					<p>- De még a kenyér is.</p>
					<p>- Mán én megkövetem Nagyságos Fejedelem, én csak szegény kódus vitéz vagyok,
                        hanem az akkor nem vót becsület... Szász uraméktul... Se bor, se kenyér, se
                        széna, se abrak, akinek adtak, morogva adtak?... Tiszta fejű ember érthetett
                        ebbül, nem kell sokat beszélni az ilyen felül...</p>
					<p>- Nekem csak a vót nehéz, hogy mikor megjöttünk, ágyúval lőttek!... harmincat
                        lőttek a kőfalrul! Harminc ágyúlövést cselekedtek!... Nem vót az istenes,
                        bármit beszél bárki... Mert tisztességlövés: lőjön bár hatot, jó; vagy
                        hetet, jó... Vagy tizenkettőt... az is jó... De harmincat lőttetni!...
                        Krisztus urunkat is harminc pénzért adták el: nem jó numerus a magyarnak a
                        harminc azóta!</p>
					<p>A fejedelem kábultan hallgatta: ezt eddig nem tudta, s nem figyelte meg,
                        senki nem is tette szóvá a tanácsban: de ezeknek az egyszerű vitézeknek a
                        szájában valami különös súlyt kapott a szebeni vendéglátás. Ő persze nem
                        vette észre, hogy barátságtalanul fogadták, neki csak lövésnek és
                        tisztességadásnak tűnt fel: most minden kifordult, más értelmet kapott... az
                        igazság értelmét... S mámora még fáklyázott ez igazságnak és nagy tüzek
                        lángoltak...</p>
					<p>- A szegény magyarságon, a szegény székelységen, mindenütt vígan élt a had;
                        mulatságul jártuk az urakat, városokat, mindenütt országul ajándékozták a
                        szegény vitézt: csak az egy Szeben morog s dérdúr, semmi marha nincsen egy
                        summába, mindent béborítottak a titkos házba...</p>
					<p>- Csak én egyszer vethessem csákányom neki ama bakszász ajtójának, de
                        recsegni fog a palló, de zuhogni fog a sárgacsikó...</p>
					<p>Hogy a fejedelem nem szólt, egyre nyersebb s egyre tüzesebb lett a szó. Végül
                        már káromkodva s dühöngve, olyan sérelmeket soroltak föl, amikre csak most
                        gondoltak, s amiknek talán oka sem volt. A fejedelem hallgatása olaj volt a
                        tűzre, s a vitézek lelkében mint a puskaropogás sistergett ki az idegen faj
                        elleni gyűlölet, a szegényeknek a gazdagokkal szemben érzett vadsága, a
                        heverő katonának a szorgalmas polgárság elleni féktelensége és káröröme, a
                        rombolás szédítő gyönyöre a csöndes és unalmas építkezők világa ellen...</p>
					<p>A fejedelemben nőttön-nőtt a láz s az elszánt akarat.</p>
					<p>Ezt jobb volt hallgatni, mint a Bethlen Gábor szónoklatát vasárnap
                        Szászlónán, s érezte, hogy a vendégek, kik odabent vannak: azok a háborút
                        hozzák, azok fegyvert hoznak... Ugyan mi mást hozna Nagy András s a
                        hajdúk... Jól ismerte a hajdúerkölcsöt: Bocskay le akarta őket telepíteni,
                        hogy röghöz kösse s háztűzhöz láncolja e vad s kósza népet, amely csak a
                        rablásnak örül, s nem nézi se fajtáját, se vallását, se igazságát: üsd vágd,
                        nem apád...</p>
					<p>Benne is valami ilyen vad érzés szertelenkedett föl s a tömérdek bor, amely
                        már testét is áthatotta, előbb a hidegben, most az istállómelegben mámorban
                        borította: egyre jobban kilobbantotta a “lóra hajdú, lóra”... veszekedett
                        kedvet...</p>
					<p>Mintha ördögök ezredei tombolnának a lelkében, csak hallgatott, s itta, mint
                        táltos a tüzes abrakot, itta a szavak mérgét...</p>
					<p>Jöjjenek, csak jöjjenek a hajdúk tízezrei, víg aratás lesz itt... Farsang
                        lesz Erdélyben... s hátraszegte fejét és érezte, már hallotta a hideg
                        szászok fogcsikorgatását s vájákoló üvöltését... s kacagott rá a szíve, s
                        gondolatban, képzeletben csatabárdjával, buzogányával mutatta az utat... A
                        keleti úr Attila-álma burjánzott fel benne: lóháton ülni s végigrepülni a
                        rongy embervilág rakott hátán...</p>
					<p>A napkeleti urak gőgje és vére buzdult föl benne, ilyen harcos sereggel e
                        rothadt Európát végig lehetne még egyszer lovagolni...</p>
					<p>- Hujjáhuj!...</p>
					<p>S lova patkója már ott csattogott Szeben kövén, Brassó kövén, Tergovistye
                        kövén...</p>
					<p>- Hujjáhuj!...</p>
					<p>Maga mögött egy határtalan sereg, amely felsodorja az egész szilaj világot, a
                        fészkén ülő másik világ ellen...</p>
					<p>- Hujjáhuj!...</p>
					<p>Mintha megindulnának szívében, s szíve szárnyán a büszke bús fellegeken
                        szálló sasmadarak, s a rabló király dögleső serege, a kaparók, gázolók,
                        fészken tojók, rögben búvók ellen...</p>
					<p>- Hujjáhuj!...</p>
				</div>
				<div type="chapter">
					<head> [III]</head>
					<p>A fejedelemasszony a szoba sarkában ült a fakó reggelen egy öreg
                        karosszékben. Megfeszített érzésekkel nézte az igazságot, mintha csak az
                        akaraton múlna: készen s felvont idegekkel várta a pillanatot, hogy
                        megértse, ami történik...</p>
					<p>Senkit sem tűrt a szobában, udvari népe előtt nem mutatkozott: sértette, hogy
                        azok, akik tanúja voltak egy hosszú éven át szenvedéseinek a számkivetésben,
                        s akik annyi várakozással és örömmel kisérték az úton s valahogy úgy
                        képzelték, a paradicsom felé: hogy azok most arcát lássák, halványságát s
                        bármit gondoljanak...</p>
					<p>Senkinek sem szabad belenéznie, s nem fogadta Bethlent, a főkapitányt, aki
                        elébe ment volt Erdély határáig, s akivel úgy összebarátolt, mint
                        testvérbátyával. Nem lehet, most jobban meg volt alázva és összetörve, mint
                        atyja halálakor.</p>
					<p>De most nem volt már oly zsibbadt, kábult, mint az elmúlt két napon: az éjjel
                        megtörtént a csoda, amely új emberré tette.</p>
					<p>Bebeknét erővel hazaküldte a kisgyermekhez, mert a csöppség őt jobban
                        nyugtalanította, mint a saját sorsa. Különösen lelkéhez nőtt az a két kicsi
                        gyerek, s úgy szerette, vagy jobban, mintha a magáé volna. Úgy is gondolta,
                        hogy senki sem tud velük bánni, csak ő. Az anyjuk oly furcsán vette őket,
                        egyéves gyerekkel úgy bánni, mint egy okos lénnyel...</p>
					<p>Minthogy neki csak a létezés csodája volt a gyermek, és nem örömének,
                        boldogságának és szenvedésének gyümölcse: idegenül és tisztelettel, sőt
                        csodáló imádattal foglalkozott velük... Az anya úgy, mintha semmi különös
                        titok nem volna rajtuk... Hogy lehet egy kicsi gyermektől azt kívánni, ami
                        fölötte van az érzelmének... Nem akar enni... az anyja ráparancsol; “beléd
                        tömöm... nézd csak ezt a büdös köjköt, még mi kicsi s már hogy tud
                        szekírozni”... Hogy kapta ő ölbe, s vitte, ne is lássa Sára, mert csak
                        elrontja. Egyszer egy nagy eset, most nem régen... a kicsi nem akart a
                        kisasztalnál maradni, a nagy asztalhoz kéredzett... Az anyja dühös lett
                        “maradj veszteg, míg szépen vagy”, az apa nevetett (ez is, a nagy húsos,
                        nevető, kicsit selypítő férfi a háznál... az apa, a kenyérkereső... aki
                        nevet, ha a párja a gyereket öli...), mert Sára egyszer csak fölugrott: “jaj
                        szét tudnám tépni ezt a köjköt...” s a nevető apa szeme láttára felkapta a
                        kicsi gyermekasztalocskából, és bevitte a másik szobába, s belevágta a nagy
                        ágyba, s ott hagyta, s el. És a gyerekecske sírt, sírt, és ő is sírva
                        fakadt, nem tudott enni, felállt az asztaltól, s kimene.</p>
					<p>A sógora unszolására ment utána Sára nénje, s békítette. És nem értették meg
                        egymást: az anya és a lelkianya... És a kicsi, mikor bementek hozzá, oly
                        csodája istennek, óh, különös rendelése a természet törvényének, a kegyetlen
                        anya felé tárta ki pici karjait. De szívmelegítő, hogy aztán anyja öléből
                        átkéredzett Anki nénihez...</p>
					<p>Könny volt a szemében és szégyenkezve ébredt tudatára, hogy íme, maga
                        szomorúságos gyötrelmeiből a boldogság édes kis álmai közé menekül.</p>
					<p>Szabad neki még valaha a szépségre és öröm csöndjére gondolni: ebben a magára
                        vett siralomban.</p>
					<p>Mily kietlenség környös-körül.</p>
					<p>Nem várta... de remélte... hogy fejedelmi urának ölelése... csókja...
                        legalább egy kicsit jószava az övé leend... És oly magános éjszaka után
                        reggel arra virradott, hogy a fejedelem őnagysága tiszteletének átadásával
                        izenteti, hogy néhány napra ország dolgában elutazott.</p>
					<p>Lehunyta szemét s szédült az ágy vele... aludni, aludni... óh... örökre, ha
                        el lehetne aludni, hogy ne jönne a virradás és szembenézés a nappal...</p>
					<p>Aludni nem bírván, vénasszonyát felébresztette s bibliát olvastatott vele. Az
                        asszony nehezen silabizált: s ő értetlenül hallgatta a szavakat. De mikor a
                        vénasszony azt olvasta hogy:</p>
					<p>
                       “Megjelenik pedig az Úr Salamonnak azon éjjel s mondá
                            neki...”, akkor felijedt, s kibuggyant belőle a keserűség az élet
                        ellen, a világ ellen, az Isten ellen, aki neki íme nem jelenik meg, s
                        hirtelen váratlan azt mondta:</p>
					<p>- Mondjadsza Kegyes...: vót-e mán valaha ilyen kemény szív?...</p>
					<p>A vénasszony ijedten állott meg az olvasásban: soha, soha még ennyi idő
                        alatt, egyetlenegyszer sem fakadt ki a fejedelemasszony, s ettől könny
                        borította el a szemét, hiszen ő csak egy vénasszony, akinek mindene megvan,
                        s akinek akkor se volna jobb dolga, ha másképp volna, de bizony jobban
                        szenved, mintha a saját vérént való gyermekét kellene siratni...</p>
					<p>Lehajtotta a fejét a szentkönyvre, soká pityergett, s csak lassan bírt
                        annyira erőt venni magán, hogy szót dadogjon.</p>
					<p>De elébb a kezét a szájára tette, hogy a szavak mérgét, ha már ki kell
                        mondani... bár ő alázatos cselédlelkével sohasem merészelte volna, hogy
                        megbírálja az urai életét, s hogy beleszóljon asszonya sorsába.</p>
					<p>- Nagyságos és méltóságos úr, Báthory István uram, országbíró uram őkegyelme,
                        a fejedelem őnagyságának apja helyett apja, aki vót, az olyan ember vót,
                        hogy utolsó öt esztendejében csakegyszer se szólott
                            hitves feleségéhez...
                    </p>
					<p>Mély csönd lett; szú percegett valahol a régi bútorban, az is tisztán
                        hallatszott. A fiatalasszonyban a vér lefolyt lassan a szívéből, valahol le
                        mélyre.</p>
					<p>A vénasszony, aki csodálatos módon tudott kísérteti titkosan mesélni, halkan,
                        egész lélekkel, szívvel és kétségbeeséssel, ünnepélyesen mondta:</p>
					<p>- S mikoron halálos óráját víjja, bémene hozzá az asszon őnagysága s
                        megállott a betegágy előtt, sírván és szíve szerint mondja neki:... “vaj, te kemény szívű...”
                    </p>
					<p>Erre az ő öreg szíve újra elfacsarodott az uraknak e régi s elmúlt kínján,
                        szeméből könnyek futottak ki, s halkan, piszegve mondta:</p>
					<p>- S az úr...csak befordula a falnak... egy szó
                        nélkül; és meghala.</p>
					<p>A fejedelemasszony megértette. Ez volt a nevelőatyja az ő urának...</p>
					<p>Dermedten feküdött, ujjai melle alatt összekulcsolva: s kiverte a halálos
                        hideg; mintha a koporsó fedelét most tették volna rá...</p>
					<p>Mit keres akkor ő az életben. Mi várni s remélni valója van. Elevennek
                        kriptája lőn e világ, melyből nincsen menekvés...</p>
					<p>Mért jön a holnap, a holnapután, mért a többi élet...</p>
					<p>Ó, asszonynak lenni ilyen ember mellett... Ilyen világban, ilyen életek
                        között...</p>
					<p>Mint valami zűrzavar s hűhó, lármázott fel lelkében az ecsedi élet emléke...
                        Vad s félelmes tanya a rettentő mocsár közepén, gémek s vadmadarak sűrű
                        serege fogja el a napot, s korhely és fekete emberek, marcona réti farkasok
                        büdös és piszkos kastélya a vár... Iszonyatos híre a régi úrnak, az országbírónak, akinek nevében benne van, hogy: ő bír
                        az országgal s minden benne valókkal...</p>
					<p>A vénasszony fejét ingatva ült, ölében a szentkönyvvel, s így mesélt, s
                        hangja nyíltabb lett és derűsebb:</p>
					<p>- Rodolfus császár komisszáriusa, mikor Erdélybe jűne, tért volt be Ecsedbe,
                        Bátori Estvány uram őnagyságáhol, hogy a császár szükségire pénzt kérne
                        tűle. No, Ecsedben megszállt, Bátori uram gazdálkodhatott neki
                        tisztességesen az városában ételvel, italval, abrakval, de harmadnapig
                        audenciát nem ád vala neki: akkor béhívatja vala... Ó, lelkemadta; micsoda
                        nagy úripompával fogadja vala. Mind az szolgák s urak, nemesek, vitézlők bé
                        vannak rendelve az várba, három ezren fejül, s mind új ruháson, fegyveresen,
                        módosan, frissen öltözve... Szalutájja nagyon a komiszárus eztet is, aztat
                        is, a tizenkét szobán; míg előtolják az úr elébe... Se feje, se lába már nem
                        vót, hát osztán lehet gondolni, hogy mely szörnyen szalutájja az urat,
                        őnagyságát: és kéri, ahogy meg vót parancsolva neki, adna a császárnak az úr
                        százezer aranyat levélre, kőcsönre, annyi meg annyi birodalmat ád a császár
                        érette...</p>
					<p>Az öregasszony elmosolyodik: hazafi büszkeségének szolgál a dicsőség;
                        szerette, hogy magyar volt a nagyúr s magyarán cselekedett:</p>
					<p>- Felelé pedig Bátori Estvány az komiszárosnak: “Komiszáros uram, császárodat
                        tisztelem; pénzen az én eleim sem nem vöttenek, sem nem adtanak birodalmat,
                        mert kalmárok sose vótanak: én is, eleimnek tisztességes szokásitul nem
                        akarok el térnem, hát pénzt nem adhatok... Mondd meg neki, hogy látod, sok
                        cselédjeim vagynak, akiket az ország szükségire tartok s akiknek a császár
                        soha egy batkát sem ád fizetésbe, magamnak kell ez hitvány rossz jószágomból
                        űnekik gyűtenem... Mondd meg, hogy ami jószágom vagyon s mibül kellene, hogy
                        a pénz begyüljön: az mind égett, puszta, hitván. S nem török, se tatár
                        mívelte, ű császári felségének hadjai mívelték, vallonok mívelték, hajdúk
                        miegymás, dúlók, kóborlók, császár kenyeresei pusztították el. Eredj hát
                        komiszárus uram a te császárodhoz; mondd meg: Bátori Estvány tiszteli, de
                        pénzt egy fiát se ad... Hanem neked adok két arany ökröt, kivel
                        elvonattathatod magad keresztül a sáron...”</p>
					<p>A vénasszony fogatlan szájjal nevetett:</p>
					<p>- S ada neki két olyan kis öklömnyi aranyökröt, kibe vót egyikbe-egyikbe ezer
                        arany; olyan módjával vótanak csenálva, hogy letérgyepűtek a kisjézus előtt
                        a jászojho; oláj templomból hozta vót Bátori uram, mikor Mihály vajdát űzte
                        ki az országbul; csak akkor üres vót a kis aranyökröcske... No az komiszárus
                        azt mondá: “Nem urak szálájába jártam, kirájok gyülekezettyibe álltam”...
                        Ijen úr vót a szegény bódogult: erős természetű úr...</p>
					<p>Aztán újra felsóhajtott.</p>
					<p>- Ennek keze alatt nyőlt... ennek nevelése a mi fejedelmünk...</p>
					<p>A fejedelemasszony megvonaglott:</p>
					<p>Egyszerre megkeményedett a szíve, erős lett ő is, ércerejű... Nem!... Ha tíz
                        évig... száz évig... ha százszor száz esztendeig kell is így feküdnie: akkor
                        sem fog szólani, sem kérni... Nem, még halottas ágyához sem menne bé, még ha
                        halottaiban tizenöt évig feküdne eltemetetlen, akkor sem menne hozzája, hogy
                        panaszt tegyen s sírjon: “Jaj, te kemény szívű...”</p>
					<p>Nincs. Soha. Nincs ura, férje többé...</p>
					<p>- Olvasd Kegyes, tovább a bibliát...</p>
					<p>Úgy érezte, most itt a csodák perce, s feszült figyelemmel figyelt: a
                        vénasszony tovább olvas a bibliában, ahol abbahagyta:</p>
					<p>
                       -
                       “Meghallgattam a te könyörgésedet...”
                    </p>
					<p>A szívét ütötte ez a szó. Mintha csak őhozzá szólana az ige; felelet
                        gondolataira; megdöbbent:</p>
					<p>
                       - “és választottam ez helyet magamnak áldozatnak
                            házának...”
                    </p>
					<p>az ő szívét... az ő életét...</p>
					<p>
                       - “Ha mikor az eget megtartóztatandom, hogy esőt ne adjon:
                            és ha mikor a sáskának meghagyandom, hogy a földet megeméssze: isméglen,
                            mikor döghalált bocsátandok a én népemre...”
                    </p>
					<p>Összekulcsolta a kezét, értette, igen, ez mind el fog, ennek mindnek el kell
                        következnie: bosszúállás és káröröm csírázott a szívében s íme, itt van az
                        Isten igéje, amely máris ígéri a beteljesíttetést... Ó, a biblia csodálatos
                        könyv, isteni hangok valóban: ha a megfájdult szívű ember felüti bármely
                        fokán: közvetlen és egyenes üzenetet kap az égtől... Nem lehet azt a
                        rémülettel teljes elragadtatást kimondani, amely e szavaknak hallatára
                        eltöltötte a fejedelemasszony szívét: van Isten, valóban van hát Isten, aki
                        igazságot tesz érettünk úgy, amint mi magunk reméljük az igazságot.</p>
					<p>
                       - “És megalázandgyák ő magokat, akik az én nevemről
                            neveztetnek...”
                    </p>
					<p>Örökkévaló Isten! egész teteme vonaglott: megalázza még magát előttem...
                        Megalázza magát... megalázza még előttem magát.</p>
					<p>
                       - “és az én orcámat megkeresendik...”
                    </p>
					<p>És az én orcámat megkeresendi - utána rebegte.</p>
					<p>
                       - “megtérendnek az ő gonosz utokról...”
                    </p>
					<p>Szíve fenekéről lihegett fel a kevély könyörgés: megtér az ő gonosz
                        útjáról...</p>
					<p>S ekkor az olvasóasszony akaratlan emeltebb hangon mondta:</p>
					<p>
                       “Én is meghallgatom őket a mennyből...” “kedvezek a ő
                            bűnöknek...” “földüket is megszabadítom...”
                    </p>
					<p>Mint villámütés sújtott le rá a váratlan fordulat, amely pedig a szívben ott
                        van: bocsánat a megtérő bűnösöknek... S már visszahanyatlott a párnára, s
                        most már megindult a könnye hullása...</p>
					<p>Az asszony észrevette, felneszelt, abbahagyta a silabizálást, s várta, hogy
                        olvasson-e még?</p>
					<p>De ő intett, hogy elég, “Feküdj le...”</p>
					<p>A vénasszony fejére húzta szoknyája szárnyát s ott az ágy előtt abba-nyomba
                        lefeküdt a vastag török pokrócra s mindjárt el is aludt...</p>
					<p>Ő pedig a gyertya bolygó fényén elmeredve, hitt a szent könyvnek, és odaadta
                        magát, és könnyek s édes elalélás közben a tündéri boldogságról ábrándozott:
                        mikor a gonosz megtér a gonosz útról, s orcája orcánk felé folyamodik, s én
                        meghallgatom őtet a mennyből s kedvezek az ő bűnüknek...</p>
					<p>Most először aludt el annyi idő óta megint boldogan, mint kislány korában,
                        sírásra biggyedt ajkkal s álmában meg-megpihenő lélekkel, mint a gyermek a
                        nagy verés után, a boldog felébredés reményében...</p>
					<p>Egészen úgy, mint a kicsi gyermek, akit a kemény Anya, az Élet nem enged az
                        öröm asztalához ülni, hanem félretol a sarokba s beledob a nagy ágyba, ahol
                        addig sír és emésztődik, míglen elalszik és csöndes pisszegéssel várja az
                        ébredést...</p>
				</div>
				<div type="chapter">
					<head> [IV]</head>
					<p>Bethlen komoran, sőt szomorúan, lehajtott fővel járkált a szomorú
                        utcákon.</p>
					<p>A város belsejében már nemigen látszott a török dúlások nyoma, a templomot, a
                        palotákat már mind rendbeszedték, de itt kint, a várfal felé sok volt az
                        égett ház. Némely helyen ötven-hatvan puszta udvar volt, kormos gerendák,
                        amelyek évek óta úgy állottak, s lakatlan udvarok, aztán egy-egy hirtelen
                        épült faház...</p>
					<p>Bethlen véletlenül került ide. Úgy elmerült gondolataiba, hogy egyre tovább
                        ment. Erősen lesújtotta a fejedelem megérthetetlen magaviselete. Fogalom se
                        volt benne, hova lett. Tudta, hogy Imreffyné is eltűnt, a pletyka elért
                        hozzá. Ily sérelem a nemes fejedelemasszonyon, akit majdnem szerelemmel
                        szeretett meg.</p>
					<p>Szerelem erős szó, csak azért gondol rá ily szóval, mert nem talált még
                        feleségén kívül soha nőt, aki oly mély értelemmel hallgatott és szólalt
                        volna meg, mint Palotsay Anna, (Fölvillant szívében a másik Anna, Báthory
                        Anna. A vérvörös bűn, a parázs tűz, az égető veszedelem. A gyermek-szűz... s
                        már ki nem is szűz... és mégis perzsel... Megrázta fejét, elhessentette: az
                        más.) Meg volt győződve felőle, hogy ennek mindent elmondhat, ami a szívében
                        van, ez a nő meg fogja őt érteni és segítségére lesz a háború ellen...</p>
					<p>Mindent csak ez ellen... Eget és földet meg kell mozgatni, hogy a háború
                        ellen újítsa a lelkeket és szíveket. Ő megtette a magáét, Lónán egész
                        szívvel kitálalta magát... vajon s nem emiatt ugrott ki Kolozsvárából a
                        fejedelem?... Nem őellene van ez az egész? Neki itt csak főellenségei vannak
                        és senki barátja. Aki ő barátja, az mind hátra van most valahogy szorítva.
                        Látta, hogy Gyerőffy gondban nézett maga elé, míg ő beszélt. Gyerőffynek
                        semmi szava a fejedelem körül, pedig régi ember és régi főispán s
                        hadvezér... Bánffy Demeter s a többi öreg, mind csak messzirül nézi a
                        holdat... A fiatalok közt is, aki neki belső barátja s híve, mint Wesselényi
                        Farkas, Kovacsóczy István hallgatnak, és úgy tesznek, mint akinek semmiben
                        semmi szava...</p>
					<p>Mélyeket sóhajtott. Imreffy kezében van itt az egész. És ez a csaló, alávaló
                        hazug elzárja előle a fejedelem szívét... de még a szobáját is... Beszéd
                        után úgy mordult s nézett rá, mint házieb a farkasra... Irigyen és morogva
                        szűköl... gyáván, de ellenségesen...</p>
					<p>S a fejedelemasszony sem fogadja... Kell beszélni vele... Kell tudnia, hányat
                        ütött, hogy a fejedelemasszony tud-e valamit a dologban?</p>
					<p>Kimondhatatlanul vágyott rá, hogy szót szólhasson vele, már akár megrablott
                        szerencsétlen, akár nem... Mégis, most ő a fejedelemasszony, s örökké nem
                        fog tartani ez a különös dolog, hogy a fejedelem eltűnt: nem egy nap a
                        világ... a törvényes hitvesnek jogai vannak, elébb-utóbb csak megnyeri, s
                        mindig csak jó lesz, ha a fejedelemasszony jóakarata az övé...</p>
					<p>Arra eszmélt fel, hogy égett s romlott házak közt jár. Külső utca, egészen a
                        várfalak előtt, s lesnek utána.</p>
					<p>Mindenki látta, hogy kardos főember, nagy úr s alázatosan köszöntötték, azzal
                        az alázatossággal, ahogy a tigrisnek köszönhet a bárány: fél, s nem tudja,
                        mely percben kapja be.</p>
					<p>Egy szász polgár jött szembe, megállította:</p>
					<p>- Halljad csak - mondta neki -, mért nem építettétek fel még a várost?</p>
					<p>A szász összehúzta magát, ahogy tudta, s alázattal mondta:</p>
					<p>- Nem tud, nem tud...</p>
					<p>A főkapitány németül ismételte el a kérdést, de erre a szász még nagyobb
                        zavarba jött, s egészen belesápadva ismételte, hogy ivesznit,
                        iveesznit...</p>
					<p>A főkapitány összehúzta bozontos fekete szemöldökét... Megharagudott, érezte,
                        hogy a szász nem akar szólani s inkább süketnek s bolondnak tetteti magát.
                        Szegény nép elkezdett összegyűlni körülöttük, s kíváncsian lesték az urat,
                        aki a szásszal megállt.</p>
					<p>A főkapitány egy asszonyra nézett, aki ijesztő sovány volt, s a karján
                        piszkos kisgyereket tartott. Éhes, fakó arccal vizslatott, a gyerek
                        iszonyodva meredt a feketementés úrra.</p>
					<p>- Gyere csak ide - intett az asszonynak a főkapitány.</p>
					<p>Az asszony úgy megijedt, majd összeesett, s a gyerek éktelenül elkezdett
                        sivalkodni, oly iszonyú visítással, mintha betegség fogná el rögtön.</p>
					<p>A főkapitány látta, hogy ezekkel semmire se megy, s körülnézett, gyerekek
                        futottak össze és az üszkös udvarok égett gerendáit oltalomnak véve
                        bátorságos távolból, mint a kuvaszok, lesték az uraságot.</p>
					<p>- Hol van egy értelmes, becsületes ember itt? - kiáltott felindulva.</p>
					<p>A csoportból kiállott egy kék kezű öregember, a süvegét kihúzta a fejéből s
                        két lépést közelebb jött:</p>
					<p>- Csókolom a nagyságos uram kegyes kezeit - dörmögte félnyakkal, az egész
                        állát betakaró nagy bajusza alól.</p>
					<p>- Mondsza csak, öreg, mért nem építették itt még fel ezeket a leégett
                        házakat?</p>
					<p>Az öreg keserűen legyintett.</p>
					<p>- Mán aztat, nagyságos uram, csókolom a kegyes kezeit nagyságodnak, azt már
                        csak a könyörülő jó isten tudná, kezit csókolom...</p>
					<p>- Mikor volt az, hogy leégett a város! azóta fel kellett volna halottaiból is
                        támasztani.</p>
					<p>Az asszonyok, akik egyre nagyobb csoportban gyűltek össze, bátrabbak voltak,
                        mindjárt megérezték, hogy itt segítség jött, s egyszerre többen is
                        elkezdtek kiabálni, úgyhogy nem lehetett érteni:</p>
					<p>- Isten ellen való... égi fődi zsiványság... sok a latorság... nem hagyták
                        megrakatni... ólba kell nekünk a teleken át kucorogni... - s más efféle
                        szavakat hallott.</p>
					<p>Tudta, ha sürgeti, csak elijeszti őket, hagyta, hogy magától kijöjjön a szó
                        az emberekből.</p>
					<p>A nagy bajuszú tímár csendesítette volna a zajongókat, de azok mind
                        arcátlanabbak lettek, s a nagy gyávaság után vérszemet kapva, most már
                        egyszerre tízen, húszan is beszéltek, s nagy csődület volt a kardos úr
                        körül, mégis oly távolságban, hogy se illetlen, se veszedelmes ne legyen a
                        közeledés.</p>
					<p>A főkapitány lassan megértette, hogy a városi elöljáróság bizonyára új
                        utcarendezést akart csinálni s nem engedte, hogy az emberek a maguk réti
                        telkén, a régi módon felépítsék apró s tűzveszedelmes házacskáikat, mivel
                        pedig bizonyára a város szegénysége s a közdolgok miatt, arra nem volt sem
                        erő, sem idő, hogy nagyszabású építkezésbe kezdjenek, csak haladt, maradt, s
                        a régi leégett házak lakói sötét s szomorú zugolyokban töltötték az
                        éveket...</p>
					<p>A népek elkeseredése érthető volt:</p>
					<p>- Jöjjön ükeme, lakjon itt, tessen megnézni nagyságos uram, mien helyen kell
                        nekünk lakni, a sertésdisznó is jobb ólba lakik a szászoknál, de a
                        szásztanácsúr ijen helyet ad minekünk.</p>
					<p>A főkapitány lassú léptekkel továbbment, de most már mint az üstökös farka,
                        húzódott utána a népség. Az emberek, asszonyok, gyerekek, látva, hogy ez a
                        jó úr nem olyan, mint a többi kardos nemes, aki csak átszáguld közöttük, s
                        éppen úgy nem veszi észre a szegény emberek koldus raját, mint az utca
                        porában hempergő kuvaszokat s békákat és hangyákat, legfeljebb kardját
                        megzörgetve ijeszti el őket magától, vagy ragyogó csizmájával rátapod...
                        Hanem ez az úr, ez megnyitja szívét a bajoknak s panaszoknak, s ki tudja,
                        hátha ennek a segítségével egyszerre minden jó lesz, jön a szép ház, jó
                        koszt, pénz, gazdagság, becsület... Most már valamennyien beszéltek, s hogy
                        még hathatósabbá tegyék a szót, sírtak s jajgattak...</p>
					<p>- Megfúlunk a füsttől... meghalunk a büdösségtől... nincsen tüzelőfánk...
                        nincsen ennivalónk... ebeket s macskákat rágnak a gyerekeink... kenyeret nem
                        láttunk ősztül óta... fakéregből csinálják a sütők a lepényt... A
                        szegénységnek siralmas verítékéből lakodalmaskodnak s menyegzősködnek a
                        tanácsbéliek... elfogyván a tehénhús, lóhúsra szorulánk... elfogyván a
                        lóhús, ebhúsra s valamennyi eb leve az városon, mind megevők... az macskát
                        is mind megevők már... már az egerek, patkányok vagynak becsben, nagyuram...
                        az a főbb mester, ki hamarabb s több egeret foghat, mert az lakik hamarabb
                        jól... a puszta város helyén, ami leégett, az udvarhelyeken régi hitván
                        megrothadott bőröket ha találunk, megmossuk, nagyságos uram, bévisszük,
                        szárasztjuk, vagdaljuk, őrjük s esszük... Boldog, ki ökörbőrt, lóbőrt,
                        juhbőrt, kecskebőrt megfőzhet s megöhet... a le-lenyírott szőr ihon repül,
                        nagyságos uram... Van már, akik hitvány sarujokat s cipellőjöket megfőzték s
                        megötték... kiszedjük a ganéjból, nagyságos uram, a hitvány sarutalpat és
                        dirib-darab régi hitván rohadt falat bőröcskét, megmossuk, megfőzzük s
                        esszük... még jó, aki kap, nagyságos uram, ökör szarvát, juh szarvát, kecske
                        szarvát, megpörköljük a tűzön s meglágyítjuk, s a gyerekecskék azt öszik,
                        rágják szegények...</p>
					<p>Mint az őrülteknek kísértetes vonítása, hangos jajveszékelés, sírás, üvöltés
                        töltötte be a levegőt, s a főkapitány sápadtan s kétségbeesve
                        hallgatott...</p>
					<p>- Nem vagytok talán ostromlott várban... - kiáltotta.</p>
					<p>- Dehogynem vagyunk, dehogynem vagyunk, bizony ostromlott várban vagyunk,
                        nagyságos uram, a mi szegénységünk a vár, amibe bele vagyunk szorítva,
                        nagyságos uram...</p>
					<p>Mint kísérteties rossz álomból, ki akarta magát szakítani ebből az iszonyú
                        csoportból, amely egyre dagadt, s egyre szörnyűbb lett. Nyomorult alakok,
                        beteg, kiéhezett, kelésekkel borított testek, fekete, soha vizet nem látott
                        arcok, kezek, a hóban mezítláb járó meztelen térdű, hasú, didergő
                        nyomorultak...</p>
					<p>- Vétkezett Izráel, s lopott, azért nem állhat meg ellensége előtt -
                        kiáltotta egy őrjöngő, aki aztán számtalanszor ismételte ezt a szót...</p>
					<p>- Egy igaz sem találtatik Isten előtt az élők közt - kiáltotta a másik.</p>
					<p>- Kétszázezer aranyat küldött Mathias császár, az bécsi fejedelem - harsogta
                        a harmadik -, kétszázezer aranyt huszonkilenc szekérrel, sok posztóval
                        együtt, hogy avval fizessenek annak, aki az Básta-dúláskor szenvedett,
                        kőházom volt, s kertem, udvarom volt, két tehenem volt, s három fiatal
                        csikóm volt, s disznóm, tyúkom, ruhám, mindenem volt, s az Áchánok mind az
                        aranyakat s pénzeket ellopták...</p>
					<p>A főkapitány szemébe nézett az embernek, nagy, sovány, ősz ember volt, mintha
                        már látta volna valaha... Míg beszélt az ember, s újra meg újra elmondta a
                        kétszázezer arany s a saját vesztesége listáját: egyszerre fölvillant előtte
                        egy régi kép, mikor nyolc évvel ezelőtt kibújdosni indult, tejet kapott egy
                        jóravaló embertől a Rézmálon...</p>
					<p>- Rézmálon? - kérdezte.</p>
					<p>Az embernek nagyra nyílt a szeme, fölemelte a két karját s felzokogva
                        ordította:</p>
					<p>- Rézmálon bizony, kertem, kőházam, két tehenem, három fiatal csikóm,
                        feleségem, négy gyerekem halott, és én kalazsvári kaldus...</p>
					<p>A főkapitány nehéz szívvel nézte az összetörötteknek s nyavalyásoknak ezt a
                        seregét, amely egyre fenyegetőbben vette körül...</p>
					<p>Akkor trombitaszó hallatszott, s egy csapat lovas darabant vágtatott be az
                        utcába, mire eszeveszetten futott szét a rongyosok pokolbeli serege.</p>
					<p>A darabontok csaknem elgázolták magát a főkapitányt is.</p>
					<p>- Ájjon meg kend! - szólt a vezetőjökre.</p>
					<p>A lovasok megálltak.</p>
					<p>- Kik vagytok?</p>
					<p>- A fejedelem őnagysága hajdúi.</p>
					<p>- Hová mentek?</p>
					<p>- Takarítunk a községbe - mondta a porkoláb -, nagyon cudarzavargós aljasnép
                        lakik itt, nagyságos uram, ha egy nap kétszer-háromszor be nem járjuk a
                        várost, könnyen vérszemet kapnak, s bajt kezdenek.</p>
					<p>A főkapitány intett, hogy menjenek. Azok elléptettek, a lovak csattogó
                        körmökkel vágták a keményre fagyott utcát, a katonák rendetlenül, tolongva,
                        félelmesen, vadul mentek tova.</p>
					<p>A főkapitány gyalog ment tovább s érezte, hogy az előbbi alakok újra kibújnak
                        az égett házak falai megül, de nem mernek többet feléje közelíteni.</p>
					<p>Fájt a szíve: a fejedelem számára ötszáz gyalogos s ötszáz lovas testőrséget
                        szavazott meg az országgyűlés. E katonák jóllakottsága ijesztő volt az
                        éhhalálba dűlt szegénység nyomorával szemben.</p>
					<p>Már tegnap deputációban volt nála a városi tanács, s könyörgött, hogy vigyék
                        ki a sereget a városból, mert zendülés tör ki, a múlt évi nyomorúság után
                        itt nincs semmi, s a szegények élelmét is meg kellett vonni már két hete,
                        hogy a fejedelmi udvar számára élelmet takarítsanak meg. Még így is már
                        napról napra rekvirálni kell a polgároktól, akik zúgnak, s már éppúgy el
                        vannak keseredve, mint a szegénység, mert a kamrákat felkutatják a
                        rekvirálók a pincétől a padlásig, s akinél szalonna van, annyit nem hagynak
                        meg, ami egy egérnek elég... Nem bírja a város a vendégséget...</p>
					<p>A főkapitány érezte a rettenetességet: a leigázottak nyomorát s a leigázók
                        erejét... Érezte a bajt, ami fenyeget, hogy kell segíteni e nyomorult
                        városon, amely egy ostromlott vár éhínségét szenvedi... Mit segíthet rajtuk
                        a katonaság egyebet, mint azt, hogy kivonuljon belőle s hagyja magukra őket,
                        hogy annyival is kevesebb szájat kelljen táplálni a városnak...</p>
					<p>Most a másik utcán új népcsődületet talált: az előbbi rongyosok hada ömlött
                        újra elébe, egy házat vettek körül, amely magas, szigorú falaival egyedül
                        állott az égett város rossz putrijai közt.</p>
					<p>Kövekkel döngették a kapukat s szitkok s éktelen üvöltések hangzottak.</p>
					<p>- Törjétek be a kapuját - vonították asszonyok s gyerekek -, odabenn minden
                        van. Kihordjátok-e má a szászok pincéjéből a kenyeret?... A szászoknak
                        minden, a magyaroknak semmi?</p>
					<p>A nagyúr megjelenésére eszeveszetten futottak el. De voltak, akik
                        megállottak, s fagyott rögöket, köveket szedtek és meghajigálták az urat.
                        Bethlen vállában, mellében kőütést kapott. Szerencse, hogy a lovasok újra
                        itt voltak, és nekimentek a nyomorultaknak, akiket a lópatkók alá tiportak.
                        Bethlen még szomorúbban ment tovább, föl a Piac felé, a templom irányában a
                        ház felé, ahol a fejedelemasszony lakik.</p>
					<p> Eddig egy nap sem fogadta.</p>
					<p>A fehér asszony ma is úgy ült az árnyékos bolthajtásos szoba mélyén, mint aki
                        a fény elől rejtőzik.</p>
					<p>Az éjféli érzés még reggel is tartott, s e délelőtti órán, fényes és csillogó
                        szemmel ült: mint aki megtalálta az utat és az Istent.</p>
					<p>Ekkor nyílik az ajtó, s a vénasszony:</p>
					<p>- Bethlen uram - mondja csöndesen.</p>
					<p>A fejedelemasszony összerezzen, megrázkódik. Mondják, a tündérlányok egy
                        rázkódással le tudják vetni hattyúbőrüket, s egy rázkódással újra fel tudják
                        ölteni: ez ilyen rázkódás volt: a fejedelemasszony most felölti a
                        hattyútollakat, s azzal elfedi sebesült szűz lelkét...</p>
					<p>- Ereszd be, Kegyes... várj...</p>
					<p>A vénasszony körülrendezgeti, de ő világért fel nem állana ott a sarokban, a
                        homályban levő öreg székből; mint egy beteg, lábadozó ült ott, törődötten,
                        gyengén.</p>
					<p>Várja, míg bejön a fekete ember.</p>
					<p>Fél tőle, s mikor meglátja, megörül... Talán hírt hoz...</p>
					<p>A főkapitány komolyan, nyugodtan jő előre. Latinul köszönti, a szokásos
                        hivatalos ceremóniával, aztán rámosolyodik kicsit, kedvesen, bátorítóan,
                        mint ki gyermekhez jön, beteg gyermek ágyához.</p>
					<p>- Szép időnk van - duruzsolta -, jó időnk van... Éjszakai fagyok járnak, de
                        ahogy a nap feljő, úgy kisüt, és oly kellemes, hogy a csap is megcsordul az
                        ereszben.</p>
					<p>- Vegyen széket kegyelmed - mondta a fejedelemasszony, s megfagyott, mint a
                        téli éjszakai fagyon... Jéggé vált: már látta,semmi
                        mondanivalója sincs... csak vigasztalni jött...</p>
					<p>Bethlen széket vett, közelebb hozta, s úgy ült, hogy világosban legyen az
                        arca.</p>
					<p>- Semmi különös? - mondta a fejedelemasszony.</p>
					<p>Nem bírta a kérdést magába temetni, gondolta Bethlen, és halkan felelt.</p>
					<p>- Nincs... semmi különös sincs, nagyságos asszony.</p>
					<p>Az asszony szívéből felszakadt egy kis hang. Kicsi hörgés. Mint a tehetetlen
                        csecsemőből a láz tüzében. Bethlen búsult.</p>
					<p>Most mit mondjon s tegyen. Ez egy megcsalatott s jótehetetlen nő. Mit lehet
                        egy némbernek mondani, ilyen s ekkora bánatban. Hirtelen egy nagy érzés tört
                        ki benne, s nyugodtan, komolyan szól:</p>
					<p>- Nagyságos asszonyom: egy fejedelemasszony nem él... Egy fejedelmi ember nem
                        sír és nem sóhajt és nem gondol magára, csak egyre... a hazára...</p>
					<p>Kicsit hallgatott. Tudta, hogy az asszony megdermed, és összevont szemmel néz
                        rá, ennél nagyobb csapást egy asszony nehezen kaphat. A haza nem az
                        asszonyembereké, a férfiaké, még azok közt is keveseké. Nem mert a
                        fejedelemasszony arcába nézni, hagyta, hogy szavai, mint az éles nyilak
                        fúródjanak a szívébe, és a méreg beleégje magát az egész lelkébe.</p>
					<p>- Erdélyben vagyunk... Egy megszaggatott kicsiny szigetje ez a magyar
                        nemzetnek... A nagy király, István óta, mintha ezer ördög és tízezer ördög
                        csak arra várna, hogy minden erővel és hatalommal eltörölje ezt a föld
                        színéről... Mi ehhez képest az egyes ember szenvedése?... Egy nemzet
                        kínlódik kifeszítve a vesztőn... Vér és tűz és éhség... Mindenkinek kijut
                        belőle... Nagyon nagyot kellett vétenünk az Isten ellen, hogy ennyire ver és
                        büntet...</p>
					<p>Hallgatott. A szavak úgy robbantak ki belőle, mintha bombákat és petárdákat
                        gyújtogatna meg minden szóban, amit kiejt... Vigyáznia kell, hogy ezt a
                        szegény lelket épségben meghagyja...</p>
					<p>- Nagyságos asszony, mikor én születtem, még csak kilencven esztendeje múlt
                        Mátyás király halálának... És mi történt ebben a században? több baj érte a
                        magyart, mint előtte öt századokon át... Mátyás alatt volt a legnagyobb a
                        magyar... Bécs rettegte öklét, s ott is halt meg királyi dicsőségében,
                        Bécsben, mint a világ nagyságos és felséges ura... Akkor nem volt nálunk
                        különb sem francia, sem spanyol vagy ángol hon... Magyarország egy volt a
                        föld legelső nemzeteinek...</p>
					<p>Fölemelte fejét és szembenézett a fiatal nővel, aki mértéktelen komolysággal
                        és félelemmel nézett reá:</p>
					<p>- Ma olyanok vagyunk, mint a széttört tükör cserepei. Apró darabok,
                        dirib-darabba zúzott semmiségek... Nem is tudni, hol a régi nemes magyar
                        haza?... Kétharmadán a török, egyharmadán a német az úr, s itt Erdély, akin
                        a pokol uralkodik... Mint a levágott szárnyú fogolyfiókák, foglyok vagyunk,
                        és csak sírunk és csipogunk...</p>
					<p>Kiterjesztette erős tenyereit, s tétován eresztette le őket a térdére.</p>
					<p>- Izráel és Juda históriája ott van a Bibliában: mink e kis Judeában csak
                        egyet tehetünk: sírunk Izráelért. Fogunk-e még valaha kezet fogni tudni?
                        Minden magyarok, akik széjjel vagyunk vágva éles karddal?... Jön-e valaki,
                        aki valaha valamiképpen összeforrasztja a magyar szíveket és egész edényt
                        csinál a cserepekből?</p>
					<p>A fejedelemasszony megértette. Talán még soha erre életében nem gondolt: erre
                        a magyar összetartozásra. Ő már itt született a törékeny világban, ő már nem
                        látott a régiből... neki már más nem jutott, csak a belenyugovás, hogy ez
                        így van... Félelem feszítette a gondolatait e percben: mi köze ahhoz, ami
                        volt? mit tehet ő, s miért kell maga szegény baját öregbíteni azzal, hogy
                        még nagyobb s ezerszerte fájóbb rémületekkel gyilkolja magát?</p>
					<p>- Bizony mondom, nagyságos asszonyom, a magyar sem rosszabb és nem alábbvaló
                        semmiféle más népeknél ezen a világon... Voltam gyermek-ifjú fővel Bocskai
                        úr kíséretében Bécsben és Prágában... Prága volt akkor a birodalom feje,
                        Rudolfus császár ki nem mozdult a Hradsin palotáiból... onnan ölte hű
                        népeit... Láttam a német és cseh és más fajú népeket, szorgalmasok és
                        mívesek... de a mi erdélyink ugyanúgy szorgalmasok és mívesek tudnak lenni,
                        ha csak egy falat erejük és egy lélegzetnyi idejök vagyon... Voltam
                        Konstantinápolyban, s láttam a mérhettlen török birodalmat színről színre;
                        vitézek és életüket nem szánják, ha a próféta zászlaját elgöngyölítik és
                        szélnek eresztik előttük... de a mi erdélyi magyarunk is van oly vitéz és
                        megadó, ha a fejedelmi zászló fenn repül... Már ez az Erdély koldussá volt
                        tiporva s égetve, de Zsigmond fejedelem a törökön nagyobb győzelmet tudott
                        venni egymaga, mint egész Európa minden serege akárhogy összeszedték is
                        magukat... És mégis, soha nem felejtem, milyen orcapirulással kellett
                        eljönni Prágából... Avval mentem, mint gyermek, hogy hazámnak már semmi
                        baja, Bocskai úr el fog mindent igazítani a császárral... és a császár nem
                        is eresztette őt a szeme elé, mi jöttünk haza, mint a megszégyenült
                        cselédek... És mikor Konstantinápolyban voltam, a török szultán szinte nem
                        eresztett maga elébe, de a basák s bégek, a nagyvezér, valósággal féltek
                        tőlünk... És erre éreztem meg, hogy vagyunk valakik.</p>
					<p>Nagyot, mélyet lélegzett:</p>
					<p>- Ha nekünk adatik, hogy néhány esztendőcskét nyugalomban a magunk építésére
                        fordíthassuk. Mi, nagyságos fejedelemasszony, mi kiállhatunk a fene török
                        birodalom százezres seregeivel szemben... Kivált ha egy testvérré és egy
                        karddá válhatunk a mi odafelvaló testvéreinkkel, Izráelnek fiaival.</p>
					<p>A fejedelemasszony nem szólt, csak fehér arccal és megszakadó szívvel
                        figyelt.</p>
					<p>S Bethlen beszél; ilyeneket mond:</p>
					<p>- Asszonyok nehezen értik meg az férfiúi dolgokat... Igaz, sokszor férfi is
                        nehezen érti... Erdély az elmúlt esztendőkben olyan volt, mint a felperzselt
                        mező: de csak egy tavaszi újulást érjen, mind benövi a fű a fekete torzsákat
                        s még annál kövérebben virágzik az erdő... Nem kellene untatnom Nagyságodat
                        ilyenekkel, nem gyenge asszonyoknak valók az kormányzási dolgok: de én nem
                        tudok jobbat s szebbet mondani Nagyságodnak, mint azt: hogy a tavalyi
                        esztendőben a fejedelem olyan volt, mint egy orvos, aki a beteget síppal,
                        nótával s jó kedvvel gyógyítja... Mikor bejött az országba virágvasárnapján
                        senkinek háztűzhelye békén nem volt, senkinek egészsége, bátorsága nem volt,
                        sehol vetés nem volt, az aratás emiatt nagyon szomorú is lett. De mit
                        kívánhat első évtől az ember... Tíz rettenetes esztendő háborúsága alatt egy
                        udvarház épen nem maradott: ember csudálta, hogy valaki ura akar lenni ennek
                        a romlott világnak, az öreg fejedelem örvendett, hogy lemondhatott s
                        kitakarodhatott... És mire vége lett ím az évnek, megújult a lélek, és most
                        már legalább remélni merünk.</p>
					<p>A fejedelemasszony lágyan nézett a beszélőre, annak inkább a hangja hatott
                        rá, mint a szavai: érezte, hogy ez meg akarja, s hogy meg is fogja őt
                        nyugtatni...</p>
					<p>Eleinte nem is figyelte a szavak értelmét, túl nehéz, idegen volt neki az
                        ország dolgainak ez a magyarázása, de megtisztelve érezte magát,
                        fölemelkedetten, hogy ez a komoly ember ilyen komolyan veszi őt.</p>
					<p>Aztán mégis kialakult a gyöngéd és értelmes beszédből valami határozott
                        felfogás benne, csodálatosan rájött valamire, amit eddig nem értett s nem
                        hitt volna: arra, hogy az ország dolgai, felülről nézve semmivel sem
                        nehezebbek s megérthetetlenebbek, mint egy háztartásnak a dolgai... Erdély
                        egy nagy kert, egy uradalom lett a Bethlen szavaiban, amelynek megvannak a
                        fődolgai, s minden egyes dolog ezer s tízezer embernek a dolga, de az ő
                        szájában mégiscsak egy idea s egy szám...</p>
					<p>Mikor azt mondta Bethlen, hogy: “a tavalyi év farsangos esztendő volt...” már
                        nem volt az neki az a távolról irigyelt mulatós dorbézolás: megértette, mit
                        jelent a Bethlen szájában az a szó, hogy “ország farsangja”...</p>
					<p>Már látta a végén, ő maga is, Erdélyt, a tönkrement s megijedt népet, amely
                        tíz éven keresztül nem tudta, mi vár rá holnap, hogy nem lesz-e újra itt a
                        török, a német: borzasztó zavarok voltak ezek...</p>
					<p>- Gondolja csak el Nagyságod - mondta Bethlen közvetlen egyszerű módján -,
                        Báthory Zsigmondtól kezdődik az egész. Őnagysága úr volt, gavallér, azért
                        vett a felséges osztrákházból való lányt: s folyton törökkel, harccal
                        kellett bajoskodni; pedig ő tanulni, mulatni, csellengeni, idegen
                        országokban utazni szeretett volna. Le is mondott egyszer a fejedelemségről
                        is, hogy megy idegen földeket látni. Tordán elbúcsúzott az országtól, de
                        aztán Szamosújváron megijesztették, hogy ha elmegy, elveszti az országot,
                        világ koldusa lesz, s a bátyja, Boldizsár lesz a fejedelem... Erre elfutotta
                        a sárga irigység, megfordult, visszaüzent, hogy nem megy Olaszföldre,
                        fejedelem akar maradni... Bizony kár volt; Boldizsár különb legény volt,
                        erős, okos, szép ember! megirigyelte... Kolozsváron a rendek nagy viváttal
                        fogadták vissza... elébe mentek Szamosfalvára, s nagy lakodalommal hozták
                        be... Most tizennégy esztendeje... Én akkor mint árvafiú (a nevelőatyám nagy
                        mostohám volt, nem taníttatott bennünket István öcsémmel, s én,
                        meggondolván, mint gyermek, hogy így csak vad leszek, tudatlan:
                        beszereztettem magam a fejedelemhez apródnak) s ez időbe már agarak
                        komisszáriusa voltam... Láttam a fejedelmet eleget, sovány sápadt ember
                        volt, hirtelen dühű, fiatal, nálam hét vagy nyolc esztendővel volt üdősebb
                        de nem látszott meg rajta; nagyon bántotta, hogy itthon kellett maradni, s
                        gyűlölte Báthory Boldizsárt... Akkor rájöttek egy nagy praktikára! Kendy
                        Sándor, ennek a mai Kendy Istvánnak az atyja, azután Kendy Ferenc, Kendy
                        Gábor, Kovacsóczy Farkas, s többek; Gergely deák, fiscalis director; mind
                        nagy hivatalbéliek, valami praktikát kezdtek... Azt beszélték, hogy meg
                        akarták a fejedelmet fojtani.</p>
					<p>A fejedelemasszony fölrémült e szótól, ez egyszerű szótól, mely mint a
                        puskalövés csapott reá.</p>
					<p>Bethlen nyugodtan magyarázott:</p>
					<p>- Ettől nem szabad Nagyságodnak megijedni, ez az erdélyi udvarnál mindig így
                        volt, aki útjában állt a másiknak, azt mindjárt el kellett ótani, mint a
                        gyertyát...</p>
					<p>Az asszony üres szemekkel bámult a Főkapitányra, aki ezt oly egyszerűen
                        mondta, mintha tréfát mondana, amin mosolyogni kell. A hideg borzongatta a
                        kegyetlen jövőtől...</p>
					<p>- Bocskai István uram akkor németes lelkű volt. Mert Prágába nőtt, s Rudolf
                        császárnak titkos tanácsosa volt, hát ő vigyázott az öccsére, mert ő
                        nagybátyja volt Báthory Zsigmondnak, s a praktikásokat (így hívják nálunk,
                        aki a fejedelem ellen konspirál, ellene esküszik...), mondom, a
                        praktikásokat ügyességgel mind összefogatta: Boldizsárt Újvarba vitték, ott
                        megfojtották, Kendy Sándort, Kendy Gábort, Ifjú Jánost, Forró Jánost és
                        Gergely deákot itt az ablak alatt levágták...</p>
					<p>A fejedelemasszony az ablakra nézett s kicsit borzongott, de megnyugodva a
                        sors kérlelhetetlenségén.</p>
					<p>Bethlen halkan folytatta:</p>
					<p>- Ez volt a mi édes hazánknak rettenetes veszedelme, ezeknek a törvénytelen s
                        ártatlanul való megöletése, nem konspirátorok voltak ők, szegények, hanem a
                        két nagy monarcha közt a békességet akarták... akkor volt az aurea aetas
                        vége Erdélyben, azután kezdett elromlani; soha többet nem jő elő Báthory
                        István boldog ideje.</p>
					<p>A fejedelemasszony hallgatott. Valami kényelmetlent érzett: Bethlen, aki
                        előbb lecsillapította s elhallgattatta, oly rideg-egyszerűen szólván a
                        fejedelemgyilkosságról, most a megölt fejedelem-gyilkosok iránt részvétet
                        akart. Az asszony öntudatlan ellene szegült, és ha ily boldogtalan nem lett
                        volna, nem is tűri szótalan...</p>
					<p>- Akik ez ártatlan véreknek kiontásában tanácsosok voltanak, mind egytől
                        egyig hasonló szomorú véggel végezték... - mondta Bethlen.</p>
					<p>De mintha ő maga is érezné, hogy e ponton az asszony lelkében ellentmondásra
                        talált, szinte harcosan, élesen, támadóan folytatta: - No, akkor felrúgták a
                        békességet a török császárral... Nem akarom mindet végire beszélni: Báthory
                        Zsigmond uram állhatatlan elméjű siheder fejedelmecske volt; háromszor
                        lemondott, el is ment, meg visszajött, ránk hozta Básta hadát. Darabig itt
                        fejedelmeskedett, akkor társzekereket rakatott meg erdélyi kincsekkel,
                        arany-ezüst marhával, s elszökött véglegesen Prágába. Mehetett, Erdély immár
                        el volt foglalva, Básta generális kimondta, hogy egész Erdélyt egy kővárból,
                        Szamosújvárból, a császár markában bírja fogni... Lehetett is, mert a vallon
                        hadak Besztercétől Brassóig úgy sétáltak, mint a parádén, s minden élőt
                        kiöltek, és minden házat felperzseltek, ki mert moccanni?... Még rosszabb
                        lett; Mihály vajda bejött az olájokkal a Básta segedelmére: a megijedt,
                        elaljasodott urak ijedtükbe megválasztották fejedelemnek; Kornis Gáspár s
                        Sennyey Pongrác addig hajták praktikával a dolgot, a német gyomor s az olasz
                        szív addig nyughatatlankodának német császár pénze s praktikák által, hogy a
                        vajda levágta a kegyes Báthory András fejedelmet, aki Zsigmond után
                        következett, s maga ült helyébe, s hazánkfiai dúltak, pusztítottak
                        legjobban... Székely Mózes feltámadott, elébb jól ment, azután elesett ő is,
                        a székelység fellázadt, az urakat ölték, a hajdúkat behozták, s azok
                        hallatlan kegyetlenséggel túltettek az idegeneken... Sok volna ezt mind
                        elbeszélni: Erdély úgy elrontaték, pusztíttaték, hogy azt mondták, soha vég
                        nélkül többször meg nem épül, soha előbbi állapotjára vissza nem megy...</p>
					<p>Nagyot sóhajtott, fejét lehajtotta, a fejedelemasszony dermedten ült, s
                        ereiben pezsgett a félelem, hisz ő mind keresztülment ezeken a rémségeken.
                        Ezekben a harcokban esett el édesatyja a Mihály vajda elleni hadakban...
                        Egész testét rázta a félelem. Nem, nem neki valók ezek az életharcok.
                        Kolostor inkább, mint házasság és trón... ha ez így megtörténhetett, akkor
                        újra bekövetkezhetik...</p>
					<p>- Én magam akkor mind csak a bújdosás kenyerét ettem. Én a némettől
                        gyermekfővel iszonyodtam, hogy ennyi kegyetlenséget csinált, s a temesvári
                        pasánál laktam, Konstantinápolyban jártam, s Istennek legyen hála, török
                        uramékkal s a győzhetetlen császár vezérivel, basáival s hív embereivel
                        akkor történt ismerkedésem és barátságom, úgyhogy alig van most már
                        Konstantinápolyban vezető főember, akit személy szerint ne ismernék s
                        barátságába ne számíthatnám magam...</p>
					<p>A fejedelemasszony összehúzott szemmel nézett Bethlenre; első eset volt
                        életében, hogy a törökről valaki ne iszonyattal, reszketéssel s gyűlölettel
                        beszéljen, hanem megbecsüléssel, sőt meghajoló barátsággal...</p>
					<p>- Akkor hoztuk vissza a magyar ügyhöz Bocskai uramat, aki látva szerelmes
                        hazájának romlását, Istentől visszanyerte magyar szívét, s két kis esztendő
                        alatt a megpusztított s romba dőlt Erdélyből, amelyikből Básta uram, mint
                        főtudós katona, ezer főnyi állandó katonaságot se mert várni, úgy űzte a
                        németet, hogy az Bástástul, vallonostul, plundrástul mind Bécsig
                        szaladott... Bocskai uram az egész magyarság szívét megvette, s akkora erejű
                        békekötéseket csinált, hogy azokon lesz a magyaroknak országos fundamentuma,
                        míg csak a hitetlen törökkel s keményszívű Ausztriával kételen szövetkezésbe
                        kell lennünk... És kivált ez, mert a magyarnak Szent István óta más
                        ellensége nincs, csak Ausztria, a magyar országa határin kívül sose
                        törekedett, ez is sok volt neki, ez a kerek föld, ezt sem bírta
                        teleszaporítani, de Ausztria mind a világgal bírni akar, és a magyar fajta
                        állította meg a politikáját kelet felé.</p>
					<p>A fejedelemasszony hallotta is, nem is, nehéz volt neki.</p>
					<p>Bethlen azonban nem akarta komoly szavait könnyű beszédre fordítani.</p>
					<p>- Minden ember ember, kegyelmes asszonyom, a legkisebb plebejus önnön magának
                        éppolyan bibliai ember, mint a római császár: de az emberek csoportja közös
                        dolgaiban mintha ismét egy emberré lenne: egy város, mint város, egy ember
                        és egy ország is, mint ország, egy ember... Így szemben állanak egymással az
                        országok, s a kis Erdély így áll a nagy rettenetes török birodalom és a
                        hatalmas, páncélos német birodalom között, mint egy gyermek az öklöző,
                        bajvívó, csatázó gladiátorok közt... De a gyermek Dávid parittyája
                        leterítette Góliátot, és a kicsiny Erdély lehet még a nagy birodalmak között
                        valakivé... De csak akkor, ha nem felejti gyermek voltát, erőinek
                        vékonyságát, és nem akar többre nézni, mint amit Isten rábízott... Még
                        Mátyás király is elvesztette birodalmát; mihelyt meghalt, vége lett,
                        összedőlt, mert nem volt egy test, egy lélek, nem volt egyetlen corpus,
                        amelynek minden tagja kívánja az egész test továbbélését: szétugró, egymást
                        gyűlölő népeket egyesített vasvesszője alatt, s amint kihalt a vezérlő
                        gondolat, az agy: rögtön megszűnt az ágyúkkal kierőszakolt törvény... A
                        magyarságnak ura és fejedelme azon dolgozzék, hogy a magyar népet idebent
                        erősítse, kifelé való hódításra ha gondol, megőrli vele a belső erőt. István
                        vajda, a nagy Báthory István nagy volt mint erdélyi vajda, s nagy volt, mint
                        lengyel király, de nehéz örökséget hagyott ivadékaiban, akik maguk is
                        lengyel királyok vágytak lenni, s ezzel vesztegették el a gyermek Erdélyt.
                        Pedig Erdély szép és jó birtok, csak élni kell tudni vele. Zsigmond éretlen
                        nagyravágyása tíz esztendei nyomorúságot hozott ránk. Bocskai bölcsessége
                        egy év alatt erőssé és naggyá tette.</p>
					<p>A fejedelemasszony lassan megértette a mindenfelől prédának nézett kis Erdély
                        sorsát. Egyfelől a török, másfelől a német: ezt nem érti meg más, csak aki a
                        magáét félti... S hiába volt magános asszony, elhagyott és boldogtalan, egy
                        pillanatig fejedelemnek élte ki magát, birtoka volt neki Erdély, s már
                        féltette, mint ládáját, kincsét.</p>
					<p>- A Báthoryak rövid életűek... voltak... És akik nyomukba jöttek, szintén...
                        Bocskai meghalt, két év alatt és gyermektelenül: itt van a mi
                        szerencsétlenségünk, ez a mi legfőbb bajunk, hogy itt minden fejedelem csak
                        egy-két esztendeig él, s egynek sincs gyermeke, akire szállhasson az ország;
                        mindig új meg új családot kell keresni, s az újdonnan költ fejedelem
                        tapasztalattalan és nagyot merő...</p>
					<p>A fejedelemasszony örvendett, hogy sötétben ül, lassan elpirult, keményen, de
                        fájdalmasan mosolygott... Neki sincs, neki sem lesz: ó, s ne is legyen
                        gyermeke...</p>
					<p>Bethlen lassan, bólogatva szólt:</p>
					<p>- Csakhogy immár vége vagyon e rettenetes időknek! Most már úgy kell
                        fordítani a politikát, hogy száz esztendő múlva embernek való életet
                        élhessenek az emberek még Kolozsváron is...</p>
					<p>Hallgattak; a férfi arcán látszott az átélt nehéz élet nyomora, fiatal volt
                        még, de mély barázdák voltak már az arcán, s fekete szakálla legalább tíz
                        évvel öregebbnek mutatta.</p>
					<p>- Isten adja, talán jobb idők jönnek még kopott fejünkre - mondta enyhe
                        mosollyal, s szelíden nézett a fejedelemasszonyra, aki lehangoltan
                        megérezte, hogy bármily nagy is az ő bánata: Erdélyt nagyobb csapások érték
                        már... a fejedelmi pár bajánál... De bármilyen kincs is Erdély, neki nem
                        kell, sem örömre, sem gondra.</p>
					<p>Bethlen szelíden, előzékenyen mondta:</p>
					<p>- Feleségemért mégis elküldöttem István öcsémet, Fejérvárra, hogy a
                        kolozsvári időzés látom hosszabb leszen: kérettem asszonyomat feleségemet,
                        se lovat, se fáradságot nem sajnálva, jöjjön hamar...</p>
					<p>A fejedelemasszony arcát könny lepte el: nagyon érzékeny volt most, és
                        könnyen síró... Tudta, hogy ez a legnagyobb figyelem a főkapitánytól: az
                        úton Somlyótól Lónáig Bethlen Gábor volt a násznagya; sokat beszéltek, s
                        megismertette őt boldog s szerelmes házaséletükkel, és sokat beszélt szép
                        gyermekeiről, kiket mindennél jobban szeretett, s kikért minden harcot
                        vállalt: most azzal akar íme segítségére jönni, hogy asszonyát hozza?...</p>
					<p>Ebben a pillanatban azonban valami rettenetes történt, iszonyú ordítás,
                        sírás, üvöltés, vonítás robbant fel az utcán. Mintha vihar tört volna ki,
                        mintha az utolsó ítélet halálsivalkodása harsant volna fel, megfagyott
                        ereiben a vér: néptömeg rohant az ablak alatt, s égre kiáltó üvöltés,
                        fenyegető veszett kiabálás.</p>
					<p>A főkapitány fölállott:</p>
					<p>- Nagyságod meg ne ijedjen - mondta -, semmi baj: nincs itt sem a török, sem
                        a tatár.</p>
					<p>A fejedelemasszony felszökött, de a Bethlen lényéből valami nyugalom
                        áradt.</p>
					<p>Bethlen az ablakból nézte, hogy kitört a szász-üldözés. A tömeg elrohant, s ő
                        látta a katonákat, akik nevetve néztek utánuk.</p>
					<p>Megcsóválta fejét, s haragos arccal fordult vissza:</p>
					<p>- Gaz fattyai! imhogy még örvendnek rajta.</p>
					<p>A fejedelemasszony kutató szemmel várta. Tudatlanul e világ dolgaiban, most
                        egyszerre úgy nézett félve, ellenségesen, mégis bizalommal a Főkapitányra,
                        mintha valakije volna, férfinak, erősnek; sziklaszilárdnak látta! Már elmúlt
                        a pillanatnyi rémülete, meg volt nyugodva: ennek az embernek jelenléte talán
                        a föld megrendülésekor is nyugalomban tudná tartani.</p>
					<p>- A régi időkben ez mindennapos volt - mondta Bethlen, - Ínségek idején a
                        szegénység nem tud mit tenni, hát fel-felbuzdul, s ész nélkül futkos... -
                        aztán egyszerűbben tette hozzá, hogy másra terelje a szót. - Remélem,
                        feleségem reggelre megjő... Nincs Nagyságodnak semmiben hiányossága?</p>
					<p>A fejedelemasszony leült. Ez is a feleségére gondol, mindenki párjára... csak
                        ő nem szólhat az uráról? Kinyújtotta kezét, önkéntelen Bethlen elé fehér
                        ujjait...</p>
					<p>- Mondja kegyelmed... Róla semmit sem tud?...</p>
					<p>Bethlen hallgatott.</p>
					<p>- A fejedelem őnagyságát véli Nagyságod?</p>
					<p>- Őtet.</p>
					<p>- Minden percben megjöhet a hírhozója... Nyugodjék meg Nagyságod, bizonnyal
                        országos dologban kellett elmenjen...</p>
					<p>A fejedelemasszony sóhajtott:</p>
					<p>- Országos dolog!...</p>
					<p>Könny borította el a szemét, ennyire híres és semmitmondó vigasztalás...
                        Országos dolog... Ezt hallja egy esztendő óta folyton... Ott kint még csak
                        megnyugodott benne, de itt... Itt is, hát folyton s ezután is szakadatlan
                        ettől kell szenvedni, ez érthetetlen országos dolgoktól...</p>
					<p>- Meg kell benne nyugodnia Nagyságodnak, a fejedelemnek hitvese: az országnak
                        hitvese...</p>
					<p>A fejedelemasszony hirtelen, erőszakosan felállott s előre lépett a
                        világosba.</p>
					<p>Bethlen vele együtt emelkedett fel.</p>
					<p>- Mondja kegyelmed - mondta az asszony remegő ajakkal, szót alig bírva
                        kirebegni -, ha kegyelmed fejedelem volna... otthagyná a feleségét első
                        nap?...</p>
					<p>Könnyes, izzó szemmel meredt rá a férfi fekete arcára, de nem látta azt, mert
                        messzebb nézett, mert egy más arcot akart látni, egy rózsás és ragyogó
                        fiatal arcot...</p>
					<p>Bethlen komolyan szólott:</p>
					<p>- Ha az ország parancsolja: minden bizonnyal...</p>
					<p>Az asszony megütődött, aztán könnyei gyorsan elszikkadtak, szeme hidegebb
                        lett...</p>
					<p>Indulattal mondta:</p>
					<p>- Maguk, emberek, mind együtt tartanak... De én nem törődöm a maguk
                        országjával!... Adják vissza az uramat!... Követelem ettől az országtól az
                        uramat!...</p>
					<p>Bethlen halk és szelíd volt:</p>
					<p>- Nagyságodnak igaza van emberek és Isten előtt, de Nagyságod nem tudja: mi
                        az, az ország szolgája lenni!...</p>
					<p>A fejedelemasszony hevülten kiáltott:</p>
					<p>- Szép ország és ezer ország sem pótolja nekem a boldogságot. Hogyan?... Az
                        én szerencsétlenségemen kell felépülni az ország örömének?... Hát ha én
                        boldog lettem volna ebben az esztendőben, az az országnak kárára lett
                        volna?...</p>
					<p>Bethlen szomorúan nézett maga elé:</p>
					<p>- Nagyságod figyeljen reám: csak két szót szólok, s Nagyságod maga fogja
                        mondani, hogy ne vigasztaljam meg többé... el fog küldeni innen, s nem
                        kívánja, hogy megnyugtassam... inkább akar a legnagyobb szerencsétlenségben
                        lenni itt tovább, egyedül s megrendült hittel, mint hogy
                        visszatartson...</p>
					<p>A fejedelemasszony megtorpadva nézett rá, s nem értette.</p>
					<p>Bethlen szárazon ezt mondta:</p>
					<p>- Éhes és nyomorult emberek gyilkolják egymást - s arrafelé mutatott, amerre
                        imént elvonult a zajgó tömeg. -Én
                        megakadályozhatom... Kívánja Nagyságod, hogy ne menjek oda?</p>
					<p>A fejedelemasszony halántékához kapott, lágy, hosszú fehér ujjaival
                        végigsimította arcát, hátrafelé hárítva haját, aztán kinyújtotta kezét
                        Bethlen elé és azt mondta:</p>
					<p>- Menjen.</p>
					<p>Bethlen lehajolt s megcsókolta a kezét.</p>
					<p>A fejedelemasszony megborzongott, férficsók nem érintette testét oly régi,
                        régi idő óta.</p>
					<p>Mintha szűzi szemérmében sértődött volna meg, riadtan menekült hidegségének
                        rejtekébe, s fagyosan, keményen, elutasítva ismételte:</p>
					<p>- Menjen kegyelmed.</p>
					<p>Bethlen még egyszer meghajlott, s az arca sötét:</p>
					<p>- Látja Nagyságod: ez az ország... Unodalom az a fejnek, ha a sajgó sebre
                        figyel a test bármely részin?... Ha Nagyságod hallani fogja a népet, mint
                        egy beteg sebet, beteg gyermeket, feléje jajgatni, aztán hálálkodni, ha jót
                        kapott... akkor nem fogja sajnálni eladni magát, örömeivel fájdalmaival
                        együtt azért: amit az ország szolgálata jelent...</p>
					<p>Most szembe nézett a fejedelemasszonnyal, s mikor annak a gőgös, hideg, kék
                        szemébe nézett, hirtelen valami keménység fogta el.</p>
					<p>- Nagyságod elmondott nekem egy rendkívüli történetet, ahogy atyjaura
                        holttestéért maga elment, s ahogy meggyőzte a halált és életté változott a
                        lelkében a halál gondolata... Aki ezen a legfőbb emberi dolgon átment, az
                        győzni fog az egész életben. Ma még talán nincs elrendezve. De én nem féltem
                        Nagyságodat. A gazdagságban és örömben fejlődött szív győz az élet minden
                        baján, mint a fű, benövi a sebeket az önmagától regenerálódó nyugalom.
                        Nagyságod a legkülönb fejedelmi személy, mert szíve fölött úr az ész.</p>
					<p>Meghajtotta fejét, s gyorsan elment.</p>
					<p>A fejedelemasszony iszonyú megdöbbenéssel magában maradt. Eleinte nem is
                        értette Bethlen szavait, szédelegve ment az ablakhoz, megtámaszkodott annak
                        az oszlopában, s mielőtt zokogva fakadt volna, rémülten hallotta meg a
                        félrevert harangok iszonyú muzsikáját, amelytől megfagyott szívében a vér:
                        hogyan, s ez az ember úgy látja őtet, hogy neki szíve nincs? csak esze?</p>
					<p>Bethlen poroszlója vígan beszélgetett több katonákkal, s a Főkapitány
                        hallotta, hogy nevettek:</p>
					<p>- Melegük van a szászéknek... Perzselik a tűzrevalókat...</p>
					<p>- Fegyverbe - kiáltotta a Főkapitány -, fussatok a városkapitányhoz,
                        parancsolom: minden katona fegyverbe!</p>
					<p>Vágtában ment lefelé, a Szentjób út felé, ahonnan a tömeg üvöltése
                        hallatszott.</p>
					<p>Egy keresztutcán lovas csapat jött, maga után rendelte őket.</p>
					<p>Mikor meglátta a tömeg a lovasokat, azonnal eszeveszetten futásnak indult, s
                        egy perc múlva sehol egy lélek sem volt. De a nagy szürke ház, amelynek nagy
                        kőlábai alatt bazárok voltak, eltakarta a bent dúlók elől a katonákat, s
                        bentről ordítva, visítva, szűkölve, vad s veszett módon hányták ki az
                        ablakokon át a bútorokat, ruhákat, lisztes zsákokat, embereket az
                        utcára.</p>
					<p>Bethlen harsányan kiáltott, artikulátlan hangon, s az ablakban levők rémülten
                        húzódtak vissza...</p>
					<p>Mire odaértek, sehol senki sem látszott a támadókból, egy pillanat alatt
                        eltakarodott a csőcselék.</p>
					<p>Más oldalról a városi elöljáróság futott a rombolás helyére, gyalog s fekete
                        darabontok élén.</p>
					<p>- Mi történt itt? - kérdezte Bethlen a bírót - kendet teszem felelőssé az
                        egészért.</p>
					<p>A bíró ebben a pillanatban jajveszékelve rogyott le a földre: egy hullára,
                        egy asszony hullájára borult, akit a tömeg a kőlábas ház ablakán vetett
                        ki...</p>
					<p>- Testvéröcsém ez asszony - kiáltotta a bíró, s két kezét az égnek emelte...
                        - Engem tesz felelőssé Nagyságod? - mellét verte, s arca kék lett a
                        vértódulástól. - Engem tesz felelőssé Nagyságod?... Kérem alázatosan
                        nagyságodat, tegye felelőssé azt, hogy statutumaink ellenére egy esztendő
                        óta már hatodszor száll meg nálunk a fejedelem őnagysága. S most is két
                        napra kívánta a várostól a vendéglátást és immár hatodnapja vagyon
                        ezerkétszáz katona a városon. A raktárak üresek, a népnek ennivalója nincs,
                        a szegénységtől, mióta a katonaság bent vagyon, minden segítést el kellett
                        húzni, a szegénység éhezik, a tavalyi szertelen szűk esztendő után
                        mindenfelé éhség... Ezt tegye Nagyságod felelőssé a lázadásért... és most
                        vágassa le Nagyságod a fejem, úgyis agyonvágták már a dúlók az egy
                        testvéröcsémet, szegény Wajszpurgerné asszonyomat.</p>
					<p>S kezeit összekulcsolva állott a halott nő, Weiszburgerné asszony felett.</p>
					<p>Bethlen kemény s hangos szóval mondta:</p>
					<p>- Kolozsvár városának tanácsát bizonyossá teszem felőle, hogy a katonaság
                        hajnalban mind egy szálig kitakarodik a városból. De felszólítom a város
                        tanácsát, hogy ami liszt raktáraiban vagyon, írja egybe s még a mai napon
                        nekem summába adja: s rögtön és nagy sietséggel kenyereket süssön. S
                        doboltassa ki a város szerin-szerte, hogy minden városi szegény naponta egy
                        cipót kap a fejedelemasszonytól, a fejedelemasszony palotájának kapuján.
                        Hitemet s becsületemet kötöm hozzá, hogy az elhasznált lisztet tetejésen
                        fogom én magam a székelység gránáriumából megtéríteni.</p>
					<p>A katonák némán hallgatták, aztán vivátba csaptak.</p>
					<p>Bethlen azonban megfordította lovát s visszafelé ügetett. Néhány tanácsúr
                        jött elkésve, Imreffy vágtatott szembe az élükön.</p>
					<p>Bethlen rákiáltott:</p>
					<p>- Kancellárius uram, kegyelmednek tudnia kellett az város állapotját:
                        fejedelem távollétében kegyelmednek kellett kiküldeni a katonaságot a
                        városról...</p>
					<p>Imreffy setéten nézett vissza.</p>
					<p>- Hova az essez odvába küldtem vón - mondta hányaveti komiszkodással... - A
                        fejedelem nincs oly távol; ebbe a percbe kaptam éppen üzenetjét s parancsát
                        - s felmutatta a kis pecsétet, amit most hozott meg a vén Sárkány.</p>
					<p>- Hol a fejedelem?</p>
					<p>- Nincs parancsom rá, hogy kijelentsem.</p>
					<p>Bethlen ingerülten mondta:</p>
					<p>- A katonaság hajnalban kitakarodik a városról, s ma este még kenyérosztás
                        lesz a fejedelemasszony kapuján.</p>
					<p>Imreffy elszörnyedt, aztán sunyin morogta:</p>
					<p>- Nem kommendálom, hogy Nagyságod a fejedelmi jussokat frekventálja.</p>
					<p>- Nagy dolgok követelik - mondta Bethlen s a kardjára ütött. - Nagy dolgok
                        lesznek különben.</p>
					<p>- Nagy dolgok? - ismételte Imreffy. - Kegyelmed nem is álmodja messmijen nagy
                        dolgok készülnek!</p>
					<p>Ezzel hátat adott, s elvágtatott a kancellária felé.</p>
					<p>Bethlen az uraktól hallotta aztán, hogy valami idegen követek jöttek, olájok,
                        vagy moldvák, nem lehet tudni, mert Imreffy uram rögtön lecsukatta őket a
                        setét udvarban, s rajta kívül senki se beszélt velek.</p>
					<p>Bethlen a városházára ment, s maga nyittatta fel a lisztkamrákat.</p>
					<p>Mikor délután a fejedelem palotája felé indult, hogy referáljon a
                        történtekről, már csődület volt a palota előtt, szegény asszonyok álltak ott
                        hosszú sorral s templomi énekeket énekeltek s közben a fejedelemasszony
                        nevét dicsőítették, zokogások, áldások végtelen litániájával.</p>
					<p>Bethlen megállott a palota előtt. Imreffy uram akkor fordult ki a kancellária
                        kapuján, kis szánnal, amely meg volt rakva ládákkal s zsákokkal s tizenkét
                        lovas kísérte.</p>
					<p>Behúzta a fejét a nagy hósapkájába, hogy úgy tehessen, nem vette észre a
                        Főkapitányt, aki lóhátról nézi végig az ő elvonulását.</p>
					<p>Az asszonyok állhatatosan zengték:</p>
					<p>- Istennek áldása szálljon a mi fényességes fejedelemasszonyunkra.</p>
					<p>A fehér asszony fent a palota ablakában csüggedten hallgatta az áldásokat,
                        miket egy idegen férfi ajándékozott neki.</p>
					<p>Most felvillant előtte Bethlen utolsó szava, hogy neki nincs szíve, csak
                        esze, s sértődve és haraggal kapott homlokához. Emiatt küldött parancsot
                        Bethlenért. Átengedte magát a forró, forrongó gondolatoknak, amelyek annyira
                        emésztették. S nem tudta, melyik férfi sértette meg jobban, a férje, vagy ez
                        a fekete ember.</p>
				</div>
				<div type="chapter">
					<head> [V]</head>
					<p>A kandallóban égtek a nagy fahasábok s a fejedelemasszony a nagy karszékben,
                        magába süppedve ült. Végtelenül tudta nézni a lángok lobogását, s
                        kibeszélhetetlen bánattal. Mily iszonyúan magányos volt. Mily fölöslegesnek
                        érezte magát. Hiába nézett előre s hátra, sehol semmi öröm és semmi cél nem
                        intett feléje. Mintha az életnek egy szigetén volna, körülötte borzalmasan
                        csapkodtak az élet tengerhullámjai, s ő tehetetlenül s akaratlanul ül a
                        hőségig fűtött szobában, mellette egy fekete finom tálacska s benne mézzel s
                        cukorral sült apró mogyorócskák. Nagyon szerette az édességet, bár mindenki
                        tiltotta tőle, hogy hizlal. Néha egy-egy szemet vett, s kicsiny fanyarka
                        mosollyal rágicsálta a török süteményt.</p>
					<p>A vénasszony lopakodott be. A kövér vastag dada, aki egész életét mellette
                        töltötte, a hű jó lélek. S van-e jóság? Ennek az életcselekvése az volt,
                        hogy önfeláldozóan, s kitartóan, éjjel s nappalon mind csak őt szolgálja,
                        semmi más gondja nem lévén.</p>
					<p>- A főkapitány uram őkegyelmessége vagyon itt - mondta az asszony.</p>
					<p>- Bene - szólt a fejedelemasszony, - Hadd gyüjjön.</p>
					<p>Kissé elrendezte magát, kicsit egyenesebbre ült, önkéntelenül
                        méltóságosabbra, bár nem is tudott más lenni, mint fejedelmi és méltóságos
                        és gyermeki szerénységével ártatlanul az.</p>
					<p>Bethlen bejött.</p>
					<p>Kissé állott az ajtóban, s meglepve és áhítattal nézte a szép asszonyi
                        csodát, aki a borús alkonyodó szobában, az apró ablakoknak háttal ült, s a
                        tűztől nyert fényt és fehér arcába tündéries csillogást.</p>
					<p>Csudásan szép volt fekete selyem ruhájában, melynek ujja buggyosan takarta a
                        kart csuklóig, s szoknyáján széles fekete bársony pántok voltak, öt fekete
                        meleg csík szaggata a fekete tompa selyem fényét. Fekete cipellője volt,
                        fehér ezüst csillogódísszel, kissé erős bokája vékony fekete harisnyában.
                        Oly monumentálisan ült a fehér arc a vörösen lobogó fényben.</p>
					<p>- Üljön le kegyelmed.</p>
					<p>Bethlen szótalan beljebb lépett, s kicsit távoldad széket fogott, úgy ült
                        le.</p>
					<p>- Bocsánatát esedezni jöttem kegyelmes asszonyom - mondta -, levelecskéjéből
                        értettem, hogy utolsó szavam miatt neheztel rám Nagyságod.</p>
					<p>A fejedelemasszony hallgatott, igen komolyan nézett a tűzbe.</p>
					<p>- Bocsánatomra nincs szüksége, nem haragszom. Egy kicsit megütődtem valamin,
                        és ezt tisztázni akarom, ennek tulajdonítsa kegyelmed ezt a veszedelmesen
                        hosszúnak ígérkező kihallgatást, amelyre berendeltem... Azt hiszem a nők
                        ritkán vannak megelégedve a portréjukkal, s látja, most velem is az történt,
                        hogy csalódtam abban a képben, amit maga magának alkotott rólam.</p>
					<p>Bethlen nem volt tisztában vele, mire gondol a fejedelemasszony.</p>
					<p>- Én Nagyságodat a legszebb asszonynak ítélem Erdélyben, sőt...</p>
					<p>- Nem a külsőmről beszélek, mert erről immár hallottam kegyelmed szavait, sőt
                        úgy tudom, túl sok udvariasságot erőltetett magára, mert úgy gondolom, a
                        hízelkedés nem kenyere, de egészen más... Megdöbbentem azon, amit ma utolsó
                        szavával mondott: ily tökéletlenül tudom kifejezni magam, s gondolataimat s
                        lelki valóságomat, hogy azokat egy helyes felfogóképességgel bíró ember,
                        mert kétségtelen, hogy a hiba nem itt volt - így értelmezi... Nem arra
                        gondolok, hogy kegyelmed egy izgatott pillanatban túl őszintén fejezte ki
                        egy mondatban magát... hanem arra, hogy úgy állított be engem, mint egyikét
                        a világ legnagyobb győzőinek, aki tisztázta magában a halál misztériumát, s
                        meg is mondta, hogy az okát a józanságomban, az egészséges, életokos
                        felfogásomban találta meg. Tévedett. Én bizonyosan emlékezem, mit mondtam
                        kegyelmednek azon az úton, mikor engem Somlyótól Lónáig elkísért.</p>
					<p>Bethlen feszülten figyelt. Soha senkit, nőt, nem talált csak a feleségét, aki
                        ily mélyen érdekelte volna. A felesége azonban sokkal objektívabb s
                        tárgyiasabb volt. Emberekről, tényekről, egész világról oly pontos,
                        szemléletes és érdekes képet tudott adni, hogy egyetlen pillantásra
                        ismeretlen emberek jellemével s egész élettartalmával meg tudta őt
                        ismertetni. Ő maga egy cselekvő s kemény emberi szilaj rohamával ment neki
                        az élet elvégzendő dolgainak, nem állhatott meg a jellemek boncolásánál:
                        neki mindenki figura volt, aki cselekvésében csak mint hasznos, vagy
                        hasznavehetetlen tényező szerepelt. A felesége kitűnő segítőtárs volt, hogy
                        azt találja meg, ami legfontosabb: a karakter erejét s vonalát valakiben. Ő
                        teljesen ösztönszerűen kapott az emberek után, s a szükség gyakran vitte
                        bele, hogy valóságnak vegye azt, ami csak szükséges volt számára: de ha a
                        felesége szeme segítségére jött, úgy érezte, csalhatatlan s
                        meggyőzhetetlen... A fejedelemasszony valami más, sokkal zártabb és
                        absztraktabb lény volt. Annyira, hogy ő, a nyílt cselekvés embere, nem is
                        értette.</p>
					<p>Most oly nyitott fülekkel s oly nyitott szívvel figyelt, ami több volt minden
                        érdeklődésnél, ami már veszedelmesen közel járt az érzéki megzavarodás
                        izgalmához.</p>
					<p>A fejedelemasszony maga elé nézett, s különös halk s egyenletes hangon
                        mondta:</p>
					<p>- Tehát én ezt mondtam: egyetlen momentuma volt az életemnek, mikor a halált
                        úgy fogtam fel, mint ahogy érzem, hogy kellene: tudniillik az élet
                        természetes következményének. Nem ijesztőnek s nem titokzatosnak.</p>
					<p>Hallgatott, a feje picit megbágyadt, s fájó, alig érezhető mosoly volt az
                        arcán.</p>
					<p>- De ez a hangulatom, sajnos, bármennyire igyekeztem is megőrizni, elmúlt, s
                        azóta csak ritkán, pillanatokra tér vissza. Ez történt azon az úton, mikor
                        Palotsay Ádám, édesatyám testeért mentem el... Azóta sokszor kutatom az
                        okát, s találok reá egy-egy feleletet, de érzem, hogy csak tapogatódzás mind
                        az egész. Ma is megoldatlan előttem, mint jutottam akkor eme tökéletes
                        lelkiegyensúlyra. Egyik elősegítő jelenségnek találtam azt a mélységes és
                        jóleső csendességet, melyben az utolsó napot az óriási havazás után, szánon
                        utazva oly végtelenül élveztem... Nagybátyámmal, egy engem megértő emberrel
                        ketten hallgattunk, és így nem zavart semmi, ellenben oly fogékony volt a
                        lelkem, mint amilyen csakis ily csöndben és ennyire a természet ölében
                        lehet. Ott oly természetesen hatott minden, az útfélen elhagyott sírok és a
                        rettenetes háború maradványai, úgy egybeolvadtak azzal a nagy békével, ami
                        az egész vidéken uralkodott. Miért? Én nem tudom. Még az is eszembe jutott
                        azóta, hogy talán mert sokáig egy nagy sima hómezőn haladva, úgy
                        egybeolvadva láttam magam előtt a földet az éggel... Mélyen messze egymástól
                        és látszóan mégis közel, még a mezsgyéje se látszott. Mikor az útfélen
                        szózat kiáltotta az általunk felkeresendő község nevét, hogy megdobbant a
                        szívem, féltem attól, ami következni fog.</p>
					<p>Mély csönd volt a szobában. Kint is semmi nesz. Most az ablak megreccsent, a
                        kémény felüvöltött, szél csapott át a forró szobán, s a fejedelemasszony,
                        két gyönyörű eres, ideges kezét, e fehér kígyókat előre tette egy parányit
                        egymásba, s fejét még előbbre ejtve a tűzbe néző izzó szemekkel, amelyek a
                        távolba, a múltba s a végtelenbe néztek, folytatta:</p>
					<p>- Mikor a sírhoz megérkeztünk, ismét ez a megnyugvás érzése vett erőt
                        rajtam.</p>
					<p>Angyali pillantással mondta.</p>
					<p>- Olyan szépen beleilleszkedett abba a környezetbe, egy nagy fenyőfa ráhajló
                        ágai alatt, egy puha, hóval fedett sírhalom. Az ember biztosítva érezte azt,
                        akit szeret, a hó betakarja a hideg ellen, a fenyő árnyékot tart rá a forró
                        napban. Egész bizonyossággal érzem, hogy nagyon jó ott lent, nyugalom van,
                        béke, ami a legnagyobb gyönyörűség.</p>
					<p>Az arca egész különös volt, Bethlen nem tudott betelni ezekkel a nagy kék
                        szemekkel, ezzel a drága gömbölyű homlokkal, amely szinte glóriával fénylett
                        a csillogó szőke haj dús hullámos zuhataga alatt...</p>
					<p>S milyen természetesen s egyszerűen beszélt.</p>
					<p>- Csak azután, magamnak gondolva szakadt fel a szívemből a fájdalom, ez már
                        önzés volt, neki jó, de én itt maradtam egyedül, nem élvezek belőle semmit,
                        mikor úgy szerettem, olyan nagyon szerettem. Emlékszem, ezek voltak a
                        szavak, melyek az ajkamra tolultak.</p>
					<p>Kissé visszább mozdult, mint aki megérezte, hogy túlságosan kiadta magát.</p>
					<p>- Amint láthatja, nem értelmes józanság, sőt ellenkezőleg, ábrándozás, poétai
                        képzelődés volt, és talán valami megérzés egy előttünk ismeretlen világból,
                        ez volt az oka, hogy felébe kerekedtem úgy átmenetileg ennek a szörnyű
                        problémának. A sírfelbontást persze nem lettem volna képes látni, s ebben
                        volt egészséges a gondolkozásom, hogy nem akartam magamban lerombolni azt,
                        amit a természet jótékony keze rendezett el az életemben, a lelkemben,
                        azáltal, hogy bepillantsak az előttünk oly iszonyatos, romboló munkájába...
                        A koporsót a faluban láttam, a nagy hármas koporsót, amint impozánsan fel
                        volt építve a társzekéren... És valami leírhatatlan nyugalom volt rajtam.
                        Igaz, hogy az élet nem állott akkor előttem úgy, mint valami érték, nemcsak
                        a magamé, de a másé sem. Abban a kis szilágysági faluban, távol minden
                        kultúrától, kis roskatag házakban együtt éltek az emberek és az állatok. A
                        mi odaérkezésünk kizavarta őket. Mindenki kibújt az odvából, és olyan
                        értelmetlen, olyan ostoba nézéssel és vigyor mosolyokkal találkoztam, hogy
                        az a gondolatom támadt, így érezhette Ádám magát a paradicsomban az állatok
                        közt.</p>
					<p>Újra visszaereszkedett mély s egyszerűbb hangulatába.</p>
					<p>- Hazatérve, a nyugalmam napról napra engedett, vagyis egy más hangulat
                        kezdett erőt venni rajtam és ez tartósabb, illetően szilárdabb alapokon
                        épülőnek látszott. Kezdtem vallásos lenni igazabb értelemben, mint addig
                        voltam, átérezve és szívemre ömölve. Én addig csak a belém szoktatott és
                        lélekben meg nem értett vallást gyakoroltam. Bíztam vakon, azt gondolva,
                        hogy mint jó, egyenes, nyíltszívű embert, akitől már úgyis elég vámot vett
                        az élet azzal, hogy az anyai szeretet melegétől megfosztott... nem érhet
                        semmi nagyobb csapás... Úgy gondoltam, hogy ez a nagy bizalmam szinte
                        kötelezi a Gondviselést az irántam való kegyességre. S az első érzésem,
                        mikor az apám halálát megtudtam, a megcsalatottságnak a kínos
                        felháborodottsága volt: ezt is? Miért? Mivel érdemeltem?</p>
					<p>Megdöbbentő csönd volt.</p>
					<p>- Lassanként azonban letört a büszkeségem, és kinyílt a szemem. Megtörve,
                        testben, mert az árnyékhoz lettem hasonló, s lélekben, mert a föld porába
                        lesújtva éreztem magam. Hosszas tépelődés árán rájöttem, hogy semmi
                        igazságtalanság nem történt velem, mert hiszen annyira nagy a gyarlóságom,
                        hogy semmi jogom sem volna azt kivinni, hogy az életem zavartalanul boldog
                        legyen... Mindent elveszítettem az apámmal, én anyátlan, akit megfosztott a
                        sors attól, hogy csak egyszer is érezzem magamon pihenni az édes anyai
                        szemet... s oly mélyre süllyedtem, hogy ebből a megalázkodásból már mindent
                        természetesnek találtam, sőt már bizonyos derűvel fogadtam: ebből maradt meg
                        a nyugalmam, amit maga az egészséges gazdag emberek önmagától regenerálódó
                        nyugalmának nevez.</p>
					<p>Bethlen felszisszent. Ez oly rendkívüli volt, ez az egész vallomás. S oly
                        súlyos volt ez a visszacsapó metszés, hogy egy pillanatig nem is tudta, mit
                        mondjon:</p>
					<p>- Kegyelmes asszonyom - szólt -, én kilenc esztendős koromban apátlan s
                        anyátlan árva maradtam; udvari inas, egy kegyetlen embernél, aki belőlem
                        semmi mást nem akart, csak kopóvigyázó cselédet. De bennem égett valami
                        iszonyatos vágy a fényesség felé, és én vadászkutyáktól űzetve szöktem meg
                        s futottam idegenbe, s ültem a könyvhöz és tudományhoz, melyből vajmi kevés
                        részem lött, mert tizennégy esztendős koromba már kész embernek kellett
                        lennem, magam kenyerén, öcsémet is magam taníttatván... És itt vagyok... és
                        szemben ülök íme Nagyságoddal, s életem tévedésének ítélem, hogy meg nem
                        értettem a Nagyságod igaz lelkit... Magamrul ítéltem Kegyelmességedet...
                        mert én vagyok az a vad s kegyetlen, aki túlrohan az élet minden eseményein,
                        életen s halálon s embereken...</p>
					<p>- Bethlen - mondta a fejedelemasszony -, én úgy gondolom, elvesztettem maga
                        előtt az érdekességemet, mikor megtudja, hogy az a nyugalom, ami bennem van,
                        nem az uralkodásra született ember felsőbbsége, hanem egy vallásos ember
                        alázatossága. Mert én megéreztem magamban az Istent, aki akkor emel, mikor
                        mi azt hisszük, hogy sújt. Mennyire átéreztem én a szükségét és a jó hatását
                        az engem ért eseményeknek, csapásnak. Sajnos, ez a kedves jó hangulat -
                        amely míg uralkodott rajtam, addig csak másokért éltem és másokban: - nem
                        volt végleges... felütötték bennem fejüket a vágyak, s jött egy iszonyú
                        szerelem, amely két teljes esztendőmet egyetlen perccé, a mohó kívánságnak
                        egy gyötrő percévé tették...</p>
					<p>Bethlen kidagadt erekkel bámult a márványsima arcra.</p>
					<p>A fejedelemasszony, mintha magára eszmélt volna, végét akarta vetni a
                        beszélgetésnek.</p>
					<p>- Nem tudom, hogy miért van magához különösebb bizalmam. Úgy latszik, nem
                        bírom elviselni, hogy félreismerjenek, még akkor sem, ha ez hízelgő reám...
                        Szeretek magammal foglalkozni, s azt hiszem, jól ismerem magamat, és
                        szívesen beszélek magamról... azt is mondhatnám, másról nem beszélek
                        szívesen... s inkább beszélek kegyelmednek, mint Kornisnénak, vagy
                        Kendynének...</p>
					<p>- Nagyságod bizalma, s ha ezt a bizodalmat megőrizhetem...</p>
					<p>- Nem... Magának van egy nagyszerű felesége, és maga boldog férj...</p>
					<p>S Bethlen elsötétedett:</p>
					<p>- Kegyelmes asszony: én boldog férj vagyok... mert én együtt indultam az én
                        asszonyommal, és rajta kívül számomra nincsen asszony. De a házasság Isten
                        rendelése: egyformán tömlöc a férfiú lelkének s az asszonyénak.</p>
					<p>- Tömlöc! - kiáltott fel a fejedelemasszony. - Boldog tömlöc! De mi lesz, ha
                        lerombolják a tömlöc falait, s az együvé láncolt rabok elfutnak, egyik
                        keletre, a másik napnyugatra?... Az én Gáborom elrepült, mint a vadászó
                        sólyom, és én elmegyek, mint a megtépett galamb.</p>
					<p>- Hová megy Nagyságod?</p>
					<p>- Én még ma éjjel vissza az úton, melyen jöttem. A módja és végrehajtása
                        kegyelmedé... Azért tártam fel lelkem titkos házát kegyelmed előtt, hogy
                        megértse: nekem itt semmi keresni és cselekedni valóm nincs... Vagy még
                        mindig a boldog és győző vagyok a kegyelmed szemében?</p>
					<p>Bethlen hallgatott.</p>
					<p>- Nagyságod nekem egy aranykrajcárt adott, s én azt, mint egy rossz petákot
                        ejtettem vissza lába elé... - szólt. - Nagyságod visszaveszi tőlem
                        bizodalmát.</p>
					<p>- Igen - mondta a fejedelemasszony -, az én bizodalmam már csak a csecsemő
                        gyermekeké lesz, akik várnak rám nénémnek házában... Nekem klastrom való,
                        nem fejedelmi udvar...</p>
					<p>Könnyetlen szemeit aláeresztette, s Bethlen volt az, aki érezte, hogy könnyár
                        borítja el ilyenkor az ember szemét.</p>
				</div>
				<div type="chapter">
					<head> [VI]</head>
					<p>Mikor a fejedelem az istállóból befelé indult a házba, az udvaron Évuska
                        szaladt keresztül a hóban. A fejedelem utánanézett a lánynak, aki frissen s
                        nagy fehér gubakendőbe burkolózva szaladt a konyhaház felé... Kereki Feri
                        odahúzódott hozzá, csendesen azt mondta:</p>
					<p>- Nagyságos uram, mán feljedzettem az Évuskát.</p>
					<p>A fejedelem csodálkozva nézett rá.</p>
					<p>- Hova, te bolond?</p>
					<p>- Hát a lisztába.</p>
					<p>A fejedelem lisztát íratott mindazon asszonyokról s fejércselédekről, akikkel
                        dolga volt, s most meghomályosodott a szeme, hogy a kislányt ártatlanul
                        gyanúba vették; kajánul mosolygott, a lányka épp eltűnt az alsó házban,
                        aztán gorombán mondta:</p>
					<p>- Ó, te baromállat... vakard ki...</p>
					<p>A köpönyegét jobban magára húzta, s most, hogy tele volt az iménti háborús
                        tűzzel, röstellt kerülni a hátulsó ajtóra, amerre kijött, mert a szűk házban
                        nem akart a vendégek előtt megjelenni; első hely s első út kell a harchoz...
                        A nagytornácon ment föl.</p>
					<p>Kereki Feri fejcsóválva ballagott utána; akkor mért volt a nagy encsenbecs...
                        Ej, gondolta, ami késik, nem múlik... tudom én, amit tudok: mér gyütt vissza
                        a fejedelem...</p>
					<p>Míg ők a legények közt voltak, a vendégek megvacsoráztak. Arcuk kivörösödött
                        a kemény hideg után a forró szobában, s az evés, a forralt bor is fűtötte
                        őket. A három komor hajdú, Nagy András, félszemű Csonka Bálint s az örökké
                        lázas szemű Foktűi Máté hallgatva ültek az asztal mellett. Felforralt bort
                        ittak, de Géczy András eleven és beszédes kedvű volt.</p>
					<p>- Hogy utaztak kegyelmetek - kérdezte Imreffyné háziasszonyi
                        nyájassággal.</p>
					<p>Géczy András felnevetett.</p>
					<p>- Jól, csak majd megettek a farkasok. Ugructól Kis-Esküllőig űztek, csak a
                        falunál maradtak el. Vót vagy kétszáz farkas, huj de vonítottak utánunk, úgy
                        gyüttek le a hegyekbül, mint egy tatárfalka. Szerencse, hogy még nappal vót,
                        egy-egy puskalövéssel messze lehetett tartani...</p>
					<p>Az asszony tágra nyílt szemmel nézett rá. A férfi, ahogy beszélt, valami
                        gyönyörű ember volt, a hangja szinte dalolt, kis barna bajusza volt, s a
                        szeme apró, de úgy csillog, mint a bogár: áradt belőle a vidámság.</p>
					<p>- Csak ott láttam ennyi farkast - mesélt vidáman tovább Géczy -, mikor
                        Konstancinápolyba jártam. Most öt esztendeje Trautmannsdorf urammal
                        Viennábul... No, mikor Belgrádot elhattuk, a fekete hegyekbe valami kétezer
                        farkas támadott meg. Szerencsére volt százötven jó muskétásunk, úgy
                        megháborúskodtunk velek, hogy avval a törököt is ki lehetett volna vetni
                        Tömösvárábul. Adta farkasa, van ám annak esze, nem is hagytak békén,
                        követeket küldtek utánunk, hogy addig el nem hagynak, míg legalább a
                        becsület kedvéért adót nem fizetünk nekik.</p>
					<p>Imreffyné felnevetett.</p>
					<p>- A farkasok?</p>
					<p>Géczy boldog lett, hogy az asszony így nevet, és vére felszökött, és már
                        tudta, hogy ezt az asszonyt kívánja, és meg fogja kapni, mert ez is vérrel
                        issza őt... Rettentő belehevült: Báthory babája... Ez maga elég, akár ha
                        fejét veszti is bele... Már úgy beszélt, mintha nem is a farkasokról szólna,
                        de ő kínálná magát felforrósodott vérével...</p>
					<p>- Nem is hinné, Nagyságod, hogy értenek a farkasok a háborúhoz, jobban, mint
                        sok német generál. Őrsöket állítanak, segítőcsapatokat rendelnek,
                        bekeríteni, ostromolni, ravaszul visszahúzódni senki jobban nem tud.
                        Hitemre, csak az érti meg a farkassereg mozdulásit, aki maga is jó
                        hadiember.</p>
					<p>A fejedelem belépett, s egy pillantással mindent látott.</p>
					<p>Az asszonyt látta, aki ragyogó arccal nevetett, s az ő beléptére idegesen,
                        árulóan hamis figyelmetességgel pattant fel.</p>
					<p>Nagy András nehézkesen, mint nagy test, megmozdult, ahogy őt megismerte,
                        felállott, s a többi is.</p>
					<p>Ismerte őket; Ecsedből; abból az időből, mikor velük füstöltette ki az öreg
                        fejedelmet, Rákóczy Zsigmondot, akit avval ugratott ki a fejedelemségből,
                        hogy Szerencsre uszította a hajdúkat. Az öreg köszvényes Rákóczy Zsigmond
                        egyszerre rájött, hogy Szerencs az igazi vagyon, Erdély meg az igazi
                        nincsen, s kétévi fejedelemkedés után úgy elmúlt innen, mint a hó. Ismerte a
                        hajdúvezéreket még régebbről is, a Bocskai udvarából, Kassáról. Akkor ő is
                        siheder úrfi volt, de ezek már éppilyen szörnyűséges komondorok: ma ő a
                        fejedelem, s nem adott kezet, csupáncsak bólintott, s továbbment, be a belső
                        házba.</p>
					<p>Mindenki erősen megzavarodott a fejedelem megjelenésén, Imreffyné egész
                        odavolt, hajába nyúlt, kontyát lapogatta, s hirtelen suhogó lépésekkel, mint
                        háziasszony, utánasietett.</p>
					<p>Ahogy belépett, a fejedelem a kandallónál állott. A tűz parázsban, pernyében
                        hamvadozott, vörösen izzott.</p>
					<p>- De legény Nagyságod - billent be Imreffyné -, be hegyesen jár kint,
                        megveszi az isten hidege a lelkét a lelkemnek, amijen frissen kijár...</p>
					<p>A fejedelem nem szólt, csak nézte a tüzet.</p>
					<p>Az asszony megcirógatta a vállát, aztán az asztalon fogta a serleget,
                        belepillantott, megtöltötte a nagy zöld korsóból, s italra vitte a
                        fejedelemhez.</p>
					<p>- Szeressen Nagyságod - mondta, megemelve a serleget; kicsit beleivott, hogy
                        az ajka nedves lett, úgy adta oda.</p>
					<p>A fejedelem ránézett, a szeme fenekéig nézett, farkasnézéssel, még a szája is
                        harapásra vicsorodott, aztán csak elvette a poharat, kissé megnyugtatta a
                        kezében, s inni kezdett.</p>
					<p>Az asszony beszorított szájjal, halk mosollyal számlálta a kortyokat: így,
                        így, igyál, vessz meg, mosolygott: míg így iszol, az én emberem vagy.</p>
					<p>- Csak azt akarom mondani - mondta a fejedelem aztán, dürrögve, félrehajtott
                        fejjel, a torka fenekéből, szerelemérdes, boros hangon - csak azt, Katya...
                        hogy az frantzuz betegség legszebb, mikor az orra mász... - Kicsit
                        hallgatott, kivárta, hogy az asszony megértse: az este beszélgettek róla,
                        hogy a külföldről jött, kivált a nyugatról jött urak, mind tele vannak a
                        rettentő betegséggel, ami Sigmond fejedelmet elvesztette, s hogy az erdélyi
                        urak ezért vannak megnyugodva, hogy a császármadarak nem hódítják el a
                        hölgyeiket: nem mernek az asszonyok... Én láttam olyat, kinek feje, pofája,
                        nyaka mind fekete varral volt színültig, a tőgyfa kérge sima vót hozzá
                        képest... csupa szemőcső meg pattogzás meg kelés, mindig vakaródznak...</p>
					<p>Az asszony nevetett: féltékenység, gusztusrontás Géczy ellen, s öntelten
                        mosolygott.</p>
					<p>Kényesen elfordította a fejét, nem felelt, félt, hogy a hangja csakugyan
                        elárulja, hogy a vére megpezsdült, s nagy szívcsiklandás vagyon... A
                        kandallóhoz dűlt, két puha fehér kezével a kandalló oszlopát megfogta, s
                        mint párnára fektette rá az arcát. A tűz kicsit fellobbant, s megfestette
                        vörös lánggal sárga fénnyel karcsú, meghajlott, kívánatos, sárló kanca
                        alakját, élves tekintetét, ahogy kacéran, izgatóan, csalogatósan nézett
                        visszafordított arccal a fejedelemre.</p>
					<p>Ez grimaszolt, s tíz körmét horgasra görbítve, így lihegett, feléje
                        hajolva:</p>
					<p>- Így kell aztán kaparódzni... tudod-e... bestia... mind a tíz körömmel.</p>
					<p>Felvette a korsót, s kiitta, ami még benne volt.</p>
					<p>- A füled, orrod tele lesz gennyedtséggel, csak a szemed marad ki
                        belőle...</p>
					<p>Az asszony tiszta nagy boszorkányszemeit ráfeszítette.</p>
					<p>- Pedig jobb vón neked, egész tested fejér tiszta maradna, de erre a két
                        cudar látóra vakulnál meg...</p>
					<p>Evvel hirtelen hátulról, mohón, vadul átkapta az asszonyt, aki nem s nem
                        szólt s nem mozdult, csak markolta a kandalló oszlopját; szemét lehunyta,
                        mint aki nem bánja, ott hátul mi történik az éjben, ő gondol, amire
                        vágy...</p>
					<p>A vénasszony jött be, hogy a tűzre tegyen, mikor meglátta őket, ördögi
                        vigyorgásra torzult az arca: azokat egy csöppet sem zavarta az ő bentléte, s
                        rekedten virnyogta:</p>
					<p>- Gyakjad csak, gyakjad, nagyságos uram, az én jó nagyságos asszonyomat.</p>
					<p>A fejedelem csókolta az asszonyt, aztán eltaszította, hirtelen durván
                        ellódította:</p>
					<p>- Küldd be a hajdúkat!</p>
					<p>Az asszony kiegyenesedett és sóhajtva, fáradtan, remegő térdekkel,
                        szétzúzottan, párás, nedves mosollyal, nagy szemeit lehunyva, szédelgett
                        tova.</p>
					<p>- Nagyságodhoz nem lehet szólani - duruzsolt -, mindjárt... goromba
                        zsák...</p>
					<p>- Lódulj - kiáltott a fejedelem. - Országos dolgok vagynak!...</p>
					<p>Az asszony szédelegve, mosolyogva, hallatlanul megszépülve imbolygott az ajtó
                        felé, hogy a hajdúkat behívja... Szemét lecsukva és álmodva járt: a
                        fejedelem megborzongott: ezt meg kell égettetni, ezt a boszorkányt, ettől
                        másképp meg nem szabadul...</p>
					<p>A vendégek bejöttek.</p>
					<p>A fejedelem a kandallónál állott. Nem lépett feléjük, mereven állott, érezte
                        a közeledő szédülést. Mereven állott, s vigyázott magára... A hajdúk
                        odamentek elébe. A gyengén világos, mély boltozatos szobában, ahol a tűz
                        volt a legerősebb világító, komor, bozontos alakok voltak ezek a nagy
                        bundás, nagy csizmás emberek; Nagy András még a szűrforma nagy fekete
                        mentéjét is magán hagyta a tekintély kedvéért. A fejedelem sorra kezet
                        fogott velek, s lassan, mámorosan járatta rajtuk a szemét, aztán Géczyt
                        nézte, óriási szemeit rámeresztve; tetszett neki, szerette volna megölelni,
                        megpofozni vagy megkorbácsolni: olyan szálegyenes, sugárzóan ifjú férfi
                        volt, lehetett huszonnyolc-harminc éves, de fiatalabbnak látszott.</p>
					<p>- Hogy gondolkodnak az mi dolgunk felől felföldi uraimék? - kérdezte tőle,
                        kissé megbicsakló nyelvvel, imbolygó lábain állva, lengő árnyék formán.</p>
					<p>Géczy elmosolyodott, s hátrább ereszkedett, a kardjára támaszkodott.</p>
					<p>- Azt mondják, hogy Bocskai uram a Tiszába ejtette a kalapácsot!...</p>
					<p>A fejedelem úgy kapott a szón, mint a hal a horgon, nagy szemeit
                        kidüllesztette, s előrehajlott Géczy felé, aki úgy állott, kitárva magát a
                        nézésének, de világért szembe nem pillantva, a tekintete valahol fent
                        kalandozott a kandalló ormán.</p>
					<p>- Ugyanugyé - mondta a fejedelem.</p>
					<p>- Illésházy uram maga mondta - szólt Géczy, s egy villanásra odanézett a
                        fejedelemre, s aztán vidáman s fecsegve hazudozni kezdett: - még akkor nádor
                        se vót, meg szüretkor, Thurzó György uraméknál voltunk Bicskén, ott volt
                        Pálffy Kata asszony, az Illésházy felesége, Czobor Erzse asszony, a Thurzó
                        felesége, nagy politikadámák: mind aszonták, hogy Bocskai uram jó magyar
                        vót, jó szerencséje vót: de nem a török ellen csinált békességet, hanem a
                        török mellé: ez a baj.</p>
					<p>Nagy András, a hajdúvezér, nagy deres bajszát, mely szinte a melléig lógott,
                        fekete öklével félreigazította, s azt mondta dörmögve:</p>
					<p>- Mondtam én Bocskaj uramnak előre, de nem hallgatott a jószóra...</p>
					<p>A fejedelemnek dagadt a szíve. Íme, itt az igazság: fölibe kerül Bocskainak.
                        Kárörömmel lebbent meg a lelke, a haldokló fejedelem először őt jelölte ki
                        maga után örökösének, de mikor felismerte, hogy mennyire törökgyűlölő, akkor
                        Homonnay Bálintot... Nagy elégtételt érzett: hol van Homonnay, s lám, ő a
                        fejedelem!... És hol a Bocskai nagy becsülete, ha az egész világ így
                        beszél...</p>
					<p>Csonka Bálint, a hajdúkapitány tódítani akart:</p>
					<p>- Akkor lehetett vón megtörni az kégyó fejit, de űkeme eemulatta!</p>
					<p>Nagy András egyet köhintett. Látta már, hányadán vagyunk, ha már így lehet
                        beszélni szegény Bocskai fejedelemrül, hogyűkeme s
                        neműnagyságja...</p>
					<p>- Kígyó fejit!... - mondta. - Embernek attul sose kell megretirálni!... -
                        Kardjára csapott, s felhördült: - Megvan még az vén vaskó, aki akkor vót!...
                        - s csúful beleköpött a tűzbe.</p>
					<p>A fejedelem mámora egyre nőtt, hamar, hamar, hallani akarta, mire számíthat,
                        mert az ő ezerfőnyi testőrsége csak arra jó, hogy a kolozsváriakat egy
                        kicsit felpaprikázza, evvel még nem mehet harcba.</p>
					<p>- Egy szál karddal rámenni? gondolja kend? - mondta nyersen Nagy
                        Andrásnak.</p>
					<p>Ez egyet rántott a mentéjén, úgyhogy fél szárnya a földre csúszott, s bunkós
                        öklét megemelte:</p>
					<p>- Egy szál kard! - mordult fel - egy szál kard!... Az a bökkenője, hogy kijé
                        az a kard!... Mer ha az erdéji fejedelem őnagysága húzza ki, nem egy szál
                        az, uram, hanem erdő... Még a mezei sas is vérre áhít akkor!... Az én vasam
                        csak egy rossz görbe nyeső: de ha én kihúzom, osztán felemelem, oszt
                        előremutatom - s kihúzta tenyérnyi széles, rettentő pallosát, s lassan a
                        kandalló párkányára tette -, hát emellé, uram, hatvanezer hajdúkard
                        szegődik...</p>
					<p>A fejedelem tudta, hogy túl nagy szó, de nem üres szó, s a melle tágult.
                        Foktűi Máté, a pap, tisztességgel vetette utána:</p>
					<p>- Az megajjasodott szegíny hazájír...</p>
					<p>Géczy nem tűrhette, hogy olyan sokáig háttérbe szoruljon.</p>
					<p>- Nagyságos fejedelem: az egész plánum tenyeremen fekszik...
                        Konstantinápolyban a török meg van dögölve, magam szemével láttam... Ahmed,
                        a győzhetetlen padisah, asszonyruhában táncol a rabszolgalányokkal: ez?
                        Nagyságod! ez egy kész Szárdanapal! ez nem fog kardot! iszonyodik még a
                        nevétől is: ha ezt megtámadjuk, ez nem is védekezik: máglyára hordatja a
                        kincset, s elégeti, de meg nem védelmezi... Vége van a törökségnek, már az
                        előtte való szultán, Muhammed, tizenkilenc testvéreit, rokonját ölette le,
                        hogy trónra kerüljön, s azóta minden héten egy főember zsákba, s bé a
                        tengerbe... A janicsárok: voltak; a katonavirtusnak: vége; a nagyvezértül az
                        utolsó muzdurgánig: mindenki csal, lop: adjon nekik Nagyságod egy jó lovat,
                        s eladja érte az országát; vállalkozok rá, hogy elég baksisajándékkal
                        kieszközlöm, amit akar Nagyságod: tízévi adómentességet vagy a lengyel
                        koronát: itt vágassa le a fejem Nagyságod, ha nem...</p>
					<p>Úgy hallgatták, azzal a hevüléssel, amely a pillanat vágyától felgyújtva,
                        akarja a hangulaterősítő dolgokat.</p>
					<p>- Ezt csinálja a bécsi udvar is, pénzen veszi a békét; a töröknek már csak az
                        árnyéka ijesztő: annyi becsülete van, amit szegény Bocskai fejedelem
                        szerzett nekik a Zsitvahátán kötött békességgel...</p>
					<p>Géczy az ujján kezdte számlálni, s oly egyszerűen, oly természetes hangon,
                        hogy nem lehetett benne kételkedni:</p>
					<p>- Ha Nagyságod felemeli az ujját: mindjárt maga mellé számlálhatja a
                        magyarokat, meg a prágai imperiumot, azután a lengyeleket, azután a
                        persákot, ürményeket, ázsiabelieket: csak eccer vesse neki egy szelindek a
                        torkának a fogát, jön a többi mind... Ha Nagyságodnak jó lova vagyon,
                        Szamosfalván abrakol, s a Mármara tengeren itat rá...</p>
					<p>A fejedelem megmozdult, sok volt a tűz egyszerre: s bentről a bor pokoli
                        kínokkal marta, nem tudta már, melyikre figyeljen a két gyötrelem közül.</p>
					<p>- Azt mondom Nagyságodnak: Szakadjon le rullam a testi ruhám: ha a korona még
                        bent nem vagyon az országban, akit Bocskai uram elszalajtott: Nem a török
                        cifra tehemtelen koronája, hanem a régi magyarok szentséges szent koronája:
                        azt mondta nekem Szklabinyán Révai Péter uram: öcsém, ha korona kelletik az
                        magyarnak: a korona az én őrizetem alatt vagyon!... Akinek esze van:
                        értse...</p>
					<p>A fejedelem nem bírt tovább egy helybe maradni, nagy léptekkel lépkedett az
                        asztalhoz, tétovázó ujjakkal fogta a tele kupát s hosszú kortyokkal fenékig
                        kiitta. Akkor, érezte, megtántorodik; lassú téveteg, óvatos kézzel tette le
                        a kupát, de az erősen az asztalhoz koccant s felborult; úgy nézett utána
                        merev szemekkel. Rátámaszkodott az asztalra, s úgy maradt: minden mozdulata
                        hosszú, hosszú időbe került, míg véget ért.</p>
					<p>Géczy még nem vette észre a fejedelem színeváltozását, s előbbi hangon
                        folytatta:</p>
					<p>- Csak két hely van, ahol megfeneklik, ha előre nem vigyáz az ország, minden
                        dolog. Egyik hely kívül van a határon s ez az olá vajda, Serbán Radul; ez az
                        ajjas fickó, ez keresztet vethet a tervekre. A másik pedig idebelül van, az
                        ország belsejébe...</p>
					<p>- Mondd ki... mondd ki: ha tulajdon vérünk is: kivetjük... az útból.</p>
					<p>Géczy nagy szemet meresztett, csak most látta meg a részegségét.</p>
					<p>Ebben a percben bejött Imreffyné, aki ijedten rögtön látta, hogy a fejedelem
                        ily váratlan s hirtelen levitézlett. A többiek még nem jöttek rá a titokra.
                        Géczy nagy hangon, ahogy a süketeknek s gyerekeknek szokás beszélni,
                        mondta:</p>
					<p>- Én megnevezem, ha Nagyságod akarja!... A fejedelem dolga a parancsolás: a
                        szolgáé az engedelmesség... Én kimondom ápertén: én nem féltem a fejem...
                        Pedig nagy bökkenő: mert még a római pápa is arrafelé int keresztet először,
                        ahunnan a pénz nevet feléje... Ugye, tiszteletes uram?</p>
					<p>Foktűi Máté, akit váratlanul aposztrofált, kihúzta magát, s szónoki
                        bólintással helyeselt, de a fejedelem nem hallotta, nem figyelte, nem
                        értette meg őket, nagy erővel tartotta fenn magát, bal karjára támaszkodva
                        az asztalon, a jobb kezét kidobta ingatag, merev mozdulattal:</p>
					<p>- A szászok... A szászokat gondolod?</p>
					<p>Géczy előbbi módján folytatta:</p>
					<p>- Nem én mondtam!... Nagyságod mondja!</p>
					<p>- A szászok?! - ismételte a fejedelem.</p>
					<p>- Ha Nagyságod mondja: úgy vagyon: a szászok...</p>
					<p>- A száászok - károgta Báthory, s az ujjával megfenyegette a távolt -, a
                        szászok csak várjanak!... Tudjátok? - s széthúzott szájjal, nevetésre
                        ferdült ajakkal, vad kárörömmel dadogta: - Tudjátok, mért dugta zsebre
                        István vajda Szeben kulcsát?... Tudjátok?... Mer aszonta: aki Szebent bírja:
                        az bírja Erdélyt!...</p>
					<p>Lassan, lötyögve elfordította a fejét, mert még ebben a setét éjszakában is,
                        ami ráborult, a hirtelen részegségnek ebben a rázúdulásában is őrizte titkát
                        s fejedelmi méltóságát. Intett, hogy elmehetnek.</p>
					<p>Most már mindnyájan látták, mi történt. A hajdúk, akik még sehol se voltak a
                        borral, fiatal még az idő, nagy csodálkozással vették, hogy a fejedelem
                        máris elázott légyen... Imreffyné már ott állott az asztalnál, készen rá,
                        hogy szükség esetén segítsen. Báthory újra intett, széles, heves intéssel
                        nyögte:</p>
					<p>- Kegyelemben... elbocsátjuk... kegyelmeteket...</p>
					<p>Elferdült szája már értelmetlenül csemcsegte a szavakat, s a haja mind az
                        arca előtt hullt, olyan volt a kondor fekete hajával, mint egy
                        cigányvajda.</p>
					<p>Az urak összenéztek. Imreffyné megszólalt:</p>
					<p>- Terítve a másik házban kegyelmetek számára, nagyjóuramék.</p>
					<p>Erre döngő, nehéz lépésekkel kimentek a másik szobába...</p>
					<p>A fejedelem addig nem ült le, míg bent voltak, úgy rémlett neki, ez
                        méltóságosabb. De az utolsó percekben elszédült, Imreffyné hamar átölelte,
                        de a rettentő nagy ifjú mellett ő egy vékony támaszka lett, s Géczy
                        visszaszökött az ajtóból egy ugrással, s az asszonyon keresztül fogta el a
                        fejedelem karját, hogy el ne zuhanjon: átölelte az ittast, nem ravaszság
                        nélkül ölelvén át hosszú karjai közt az ott maradt asszonyt, aki csak sokára
                        tudott kibújni az ölelésből.</p>
					<p>A fejedelem álmosan feltámasztotta a fejét, óriási álmos szemét, s belebámult
                        a Géczy arcába, Géczy egész közel volt hozzá, most már maga ölelte a hóna
                        alatt a beteg fejedelmet, s arcuk csaknem egymást érte.</p>
					<p>- Nyugodjon le Nagyságod, heverjen le Nagyságod... hozza ide kegyelmed -
                        mondta becéző s erélyes hangon Imreffyné. Géczy a medvebőrrel letakart
                        heverő felé cipelte a fejedelmet, “nehezebb két bécsi mázsánál”, mondta a
                        fiatal testre, mely minden erejét úgy elvesztette, hogy egy sártömeggé
                        vált.</p>
					<p>Géczy a nehéz tölgyfaasztalt félrenyomta, a széket felrúgta, amint cipekedett
                        vele.</p>
					<p>A fejedelem mosolygott, szemét félig leejtette, mint a haldokló, s a szája
                        szélén elfolyt a nyála. Végre Géczy lefektette a heverőre. Egész
                        belevörösödött a munkába, halántékán az erek vastagra dagadtak.</p>
					<p>- Nem kell edény? - kérdezte, a természetes megkönnyebbülést várva a
                        részegnél.</p>
					<p>- Nem, nem, nem - mondta Imreffyné -, csudálatos nagy természetje van, soha
                        nem okádik.</p>
					<p>- Sokat bevehetett.</p>
					<p>- Többet egy akónál ez három napba; hatvan-hetven iccét bevedelt. És még
                        mennyi égett bort...</p>
					<p>Ajkát szorította, hogy ne nevessen; nagyon furcsa volt, ahogy az előbb Géczy
                        úgy hozzáölelte a fejedelemhez, majd megfojtotta...</p>
					<p>Kint azonban nagy csörgés-zörgés volt, az asszony örült, hogy ablakhoz
                        futhatott, nagy csodálkozással ismerte fel, hogy az ura érkezett meg.</p>
					<p>- Ó, az alávaló - mondta felindulva.</p>
					<p>- Ki az, mi az? - kérdezte Géczy, de ő nem felelt rá, legyintett, mosolygott.
                        A fejedelemhez sietett, aki a díványon hörgött.</p>
					<p>- Mi az, kedvesem, mi az, gyönyörűségem - becézte az idegen férfi előtt
                        odaadó szerelmes hangon, s a haját ujjaival elfésülte arcából.</p>
					<p>Géczy utánament, szintén feléje hajolt, szemtelen bátorsággal egyre közelebb
                        az asszonyhoz, úgyhogy végre arca érintette az asszony haját. Az asszony úgy
                        tett, mintha nem venné észre, bár az ereiben tűz futkosott. A fejedelem
                        felnyitotta a szemét, s hályogos, megtört, szenvedő pillantással mereven
                        nézte őket. Akkor mintha valami gondolat ébredt volna fel benne, lassan
                        valami mozdulatot tett. A keze a mellén volt, s ujjai elkezdtek mozogni.</p>
					<p>- Mi az, virágom - mondogatta az asszony legédesebb hangján.</p>
					<p>Az ujjak egyre folytatták szinte gépiesen a furcsa mozgást.</p>
					<p>- Kaparódzik - szólt Géczy halkan.</p>
					<p>Az asszonynak felakadt a szeme. Megértette a fejedelmet, hogy az együtt látva
                        a kettejük arcát, öntudata utolsó szikrájával tréfál, félti, s az előbbire
                        céloz: a frantzuz betegségre, amiről beszélt, hogy; vigyázzon...</p>
					<p>Mintha nem is volna részeg, beteg, hanem rendes állapotú, asszonyi
                        kacérsággal ráütött az ujjára:</p>
					<p>- Ó a lelkem! - mondta s nevetve felpattant - s én még itt ölöm magam
                        érte.</p>
					<p> Az ura ebbe a percbe belépett a szobába, mogorván, havasan, jégbe fagyva
                        nagy bundájában.</p>
					<p>- Éhes vagyok - mondta szokott nyers módján.</p>
					<p>- Ez a jóestét? - pattant fel az asszony. - Terítve várjuk! csak hozzá kell
                        ülni! Az ördög tudta, hogy jön... Nem elég, hogy egy hete száz embert etetek
                        itt: ha lélek volna benne, azt mondaná, mit hozott!</p>
					<p>- No, csak ne ugass - morgott a férjeura -, tele van a szán... - Akkor
                        megismerte Géczyt, s rendesebben tette hozzá: - Azért fordultunk fel a diósi
                        kaptatón... Servus humillimus - s megörvendett neki -, no kegyelmedet az
                        Isten küldte most.</p>
					<p>Erősen megrázták egymás kezét, s az asszony otthagyta őket, ellenben bejött a
                        vénasszony a gazda holmijáért.</p>
					<p>- Hát az fejedelem? - kérdezte a kancellár s hozzátette óvatosan -
                        őnagysága...</p>
					<p>Géczy kajánul nézett a kanapén heverőre:</p>
					<p>- Nem fejedelem ez, hanem részeg disznó.</p>
					<p>Imreffy álnokul leste a szegény fejedelmet, aki vonaglott s szöszörgött
                        öntudatlanságában.</p>
					<p>- Nagy Sándor, a világbíró fejedelem is ivott - mondta álnokul s tettetett
                        alázatossággal -, mégis az ő Párméniója meg nem vetette, bétakargatta...</p>
					<p>Avval odament a fejedelemhez, s ráterítette a mentéjét. De ott hagyta, s hogy
                        meg ne haragudjanak odakint a hajdúk, visszament hozzájuk Géczyvel. Ott
                        beszélgettek s ott ette meg a vacsoráját is. Kitudakolta, hogy s mért jöttek
                        ide.</p>
					<p>Azután elköszönt, jóccakát kívánt, hogy neki még sok mindent kell,
                        referatumot tenni a fejedelemnek.</p>
					<p>Evvel bevonultak Géczyvel a fejedelem szobájába.</p>
					<p>- Nagy dolog kegyelmednek, kancellár uram - hízelgett Géczy neki -, ilyen
                        borbogárral vezetni az országot.</p>
					<p>Imreffy leült az asztalhoz, s botos csizmáját kezdte bontogatni. Jött a
                        vénasszony a tál meleg vízzel; Imreffy, míg a csizmával kínlódott, nyögve
                        kezdte:</p>
					<p>- Hát bizony, azt csak a jóisten tudja, mit tesz az: részeges fejedelem az
                        ország élin... Nem ő diktál: a bor diktál belőle; s nem ő cselekszik; a bor
                        cselekszik benne... Sose lehet tudni, mire virrad az ember - hagyta, hogy a
                        vénasszony a lábát a meleg vízben pacskolgassa, s hátradűlt a székben -,
                        csak egyet gondol, mán felfordult környös-körül minden... Nem lehet a szaván
                        építeni, nem lehet a gondolatit kiismerni; megszédül a feje, s eccerre
                        felborít mindent...</p>
					<p>Koccintás helyett csak megemelte a kupát s visszaemlékezett utolsó
                        együttlétükre, mikor Bécsben Rudolf-öccse Mátyás udvarában a fejedelem
                        akceptáltatásán dolgozott. Nem volt épp rossz emlék, mert súlyos politikai
                        engedmények árán nem csekély gazdagsággal jöttek meg mindketten. A levegőbe
                        meresztette szemét, s komolyan mondta:</p>
					<p>- Kegyelmed tudja legjobban, hogy mennyire nem akarták elismerni Bécsben...
                        ahogy hazajövök, bor közt lelem, fogja a kancsót; az isten ne adja, ha el
                        ne kapjam fejem, úgy nekivág, hogy fordulok fel... Hogy aszongya: ha nem
                        esmerik, nem esmerik: ű nem fél az harctul... Jó nagyságos uram: úgy véli
                        részeg fővel, amit kimondott, már meg is történt: pedig hosszú út van még a
                        lélekadtateremtettétől a győzedelmes békekötésig...</p>
					<p>Összenevettek, mint cimborák, akik egy húron pendülnek.</p>
					<p>- Hat hétig nem s nem eresztett színje elébe, akkor megbékélt, hogy Kendy
                        Istvánt elcsapta a kancellárságból: nem szerette, visszafeleselt neki...
                        Azóta csak vagyunk, toszogatjuk egyik napot a másik után... De most Isten
                        küldte kendet, mert nagy idők kezdődnek, s éppenséggel semmi segítségem
                        nincsen: az kutya átkos Bethlen uram fejedelmet játszódik az fejedelem
                        mellett, s minden számítást elront...</p>
					<p>Hallgattak egyet, aztán csöndesen mondta Imreffy:</p>
					<p>- Mit izen az nádorespány?</p>
					<p>Géczy öntelten mosolygott:</p>
					<p>- Hajlandóság van benne, hogy találkozzon a fejedelemmel, s együtt
                        megbeszéljenek mindeneket...</p>
					<p>Imreffy elborult:</p>
					<p>- Tanálkozni?... Hát ez mi szélfúvás?... Mondta má neki?</p>
					<p>- Isten őrizz - nevetett Géczy, s a fejedelemre pillantott.</p>
					<p>Imreffy tűnődve szólt:</p>
					<p>- Ahogy borközibe találja: vagy aszongya, szívesen tanálkozik vele, de csak
                        seregek élén, s kész a háború... Vagy azt, hogy “nyergeljetek”, s lóra ül, s
                        meg se áll Pozsonyig... Mit lehet tudni e borivók felől?... Mint bátyja,
                        Zsigmond fejedelem, ha veszedelmes kezdett lenni a fejedelemkedés, farba
                        rúgta, s elment hercegnek Prágába: azután mesmeg eszébe jutott, akkor
                        hazalovagolt körül Nagy-Lengyelországon, s karácsony éccakáján beizent az
                        uraknak, hogy audienciára rendeli űket... De akkor még lehetett, mer a még
                        bolond világ vót: akkor még engedelmesek vótak az alattvalók... Most
                        próbálja Bethlen uramékkal...</p>
					<p>- Pedig ott nagyon kötik az ebet a karóhoz, hogy szerződésük vagyon Erdélyre,
                        nem hagyják, meg kell kapják az országot.</p>
					<p>Imreffy elgondolkozott:</p>
					<p>- Bethlen uram azt mondta tegnap, avagy tegnapelőtt: “Én nem bánom, ha jön a
                        római császár: de hozza magával a török szultán engedélyét, hogy Erdélyt
                        neki hagyja... a lengyelek egyességét, hogy nem difficultálják; hozza
                        magával az erdélyi szabadságot, hogy mink nem alávetett tartománya leszünk
                        Ausztriának, hanem magunk szabad gazdája; hozza magával az iparbéli,
                        kereskedésbéli szabadságot, hogy itt élni, dolgozni, gyarapodni lehessen
                        mindenkinek, s végtire hozza a vallásszabadságot...”</p>
					<p>Géczy felkacagott:</p>
					<p>- Okos ember Bethlen uram, csak nem kérik tülle költsön az okosságát.</p>
					<p>Imreffy bólogatva mondta:</p>
					<p>- Felelém neki, hogy: az elsőket, ha nem hozza is, de megígéri; hanem ezt az
                        utolsót, ezt meg sem is ígéri soha... Erre azt mondja: így pedig papucsunkat
                        se kapja meg, esküszöm kegyelmednek!</p>
					<p>Jó ideig beszélgettek, s egyre fesztelenebbül őgyeledtek bele a politikába,
                        mikor a fejedelem szokatlan s váratlan dolgot mívelt: felült, nagyot ásított
                        s felkelt. Rendes szokása volt, hogy legnagyobb részegségében is
                        vissza-visszatért az öntudata: bikatermészete volt, s valami irgalmatlan,
                        elpusztíthatatlan ősereje.</p>
					<p>- Á, istennek ajánlom Nagyságodat - álmélkodott Imreffy, s felugorva
                        köszöntötte a fejedelmet. - Nagyságod szunnyadott egy kicsit.</p>
					<p>A fejedelem csak mosolygott, s nyújtózkodott, mint egy diák.</p>
					<p>- Kendyt! - mondta - hol van most Kendy?</p>
					<p>Imreffy s Géczy összenéztek, nem értették.</p>
					<p>- Híjjátok Kendyt.</p>
					<p>- Igen, Nagyságos uram - mondta Imreffy -, hé! Kereky fiú! - s kiáltani
                        kezdett Kereky Feri után a másik szobába, mert azt hitte, udvari inasát
                        akarja a fejedelem, de ez nevetett.</p>
					<p>- Kendyt... Írjál levelet Kendynek, hogy holnap okvetlen itt legyék...</p>
					<p>- Kendy István uramat?</p>
					<p>- Igen - bámészkodott el Imreffy, s morogta: - bene, bene, princeps
                        maximus.</p>
					<p>A fejedelem felállott, s mentéjét magára vette, hogy kimenjen az udvarra.</p>
					<p>Géczy kész volt rá, hogy karon fogja, ha kell, s kísérje, de a fejedelem
                        leintette.</p>
					<p>Kereky Feri bejött, őt eresztette magához, vele ment.</p>
					<p>- Mi a csudát akar a Kendyvel? - morogta Imreffy, - Vagyon itt a fejedelemnek
                        egy levele, amit az ősszel írott volt Kendynek, szüretkor, de mire elküldtük
                        volna, megharagudott rá, s nem engedte. Ez a levél most is itt van valahol
                        az téntás ládába.</p>
					<p>Sehogy se fért a fejébe, hogy a fejedelem csak úgy felébredt mámorából, s
                        éppen Kendyt, az ő megölő ellenségét kívánja...</p>
					<p>Nagy léptekkel járt fel s alá a szobában, előszedte az írószeresládát, s
                        csakugyan meglelte a fejedelem saját kezű levelét, s azt el is olvasta
                        Géczynek.</p>
					<p>A levél így szólt szóról szóra, betűről betűre:</p>
					<p>
                       - Gabriel Bathory Dei Gratia Princeps Transsilvaniae.
                            Partium Regni Hungariae Dominus et Siculorum Comes.
                    </p>
					<p>- Még akkor sem volt Moldva fejedelme - szúrta közbe Imreffy -, de hogy az
                        ősszel az olá vajda úgy szorította a moldvai vajdát, ez hatalmunk alá adta
                        magát, s felvettük ennek is a címjét azóta... No, majd felvesszük úgy lehet
                        egy hét múlva, kettő múlván. Olájország vajdaságát is! - titokzatosan
                        mosolygott, aztán továbbolvasta a levelet:</p>
					<p>
                       Spectabilis ac magnifice domine, fidelis sincere nobis
                            dilecte. Salutem et favorem nostrum.
                    </p>
					<p>
                       Sok jókkal aldia meg isten kgdet. Az kgd küvér teheneet
                            megadtak nekönk melyet erdei vad gyanánt keöldeött, de inkább hisszük,
                            hogy majorjában verette agyon kgd, mindazonaltal kgdteöl kegyelmesen
                            vettök, kivánjuk is, hogy erdőn mezeön és majoriban sokat verethessen.
                            Az mi ennek elötte való irását illeti, hogy minden jószágában se lesz
                            több egy ako boránál, kgdnek nem lesz több, de hisszök isteneönket,
                            nekeönk több lesz. Attul is vagyon talán, hogy mink jobban kapáljuk az
                            szeölleöszemet kgdnél. No, mindazáltal kgd meg nem fogyatkozik sem
                            borunkban sem zereteteönkben. Tartsa meg isten sokáig jó egessegben
                            kglmedet Datum Albae Juliae die octobris Anno 1608. Spect: ac. magn.
                            dom. nrae frater benevolus
                    </p>
					<p>
                       Gabriel Báthory m. p.
                    </p>
					<p>Mikor a fejedelem bejött, Imreffy látta, hogy a friss levegő egészen
                        rendbehozta az elmebeli állapotját.</p>
					<p>- Nagyságod parancsolatjára abba nyomba jöttem - mondta Imreffy -, ahogy
                        pecsétjit vevém... - zavarodottan megállott, s úgy tett, s úgy forgatta
                        szavát, mintha a fejedelem előtt valamit titkolni akarna.</p>
					<p>De ez oly ártatlan volt, s a hideg után olyan jókedvű, hogy nem vette észre a
                        mesterkedését. Erre ő magától folytatta:</p>
					<p>- Hát iszen el is jöhettem könnyen... ami igaz, igaz... nem maradt híjunk
                        Kolozsvárott...</p>
					<p>A fejedelem odapillantott rá.</p>
					<p>Imreffy tovább szurkálódott, a papirosokkal motozva.</p>
					<p>- Nagyon javallom magam is, hogy Nagyságod Kendyt híjtassa, mert ha az ember
                        egy tromfot elvesztett, másat szerez helyébe... Itt van az Nagyságod őszi
                        levele, evvel bízvást el lehet hívatni Kendy uramat.</p>
					<p>- Őszi levél? - kérdezte Báthory, aki már régen elfelejtette azt a levelet,
                        de aztán ráismert a saját írására. - Írja meg neki kegyelmed, hogy hozza
                        magával feleségét, mert kegyelmednek szigorú parancsolatja vagyon, hogy
                        odaadja a donációs levelet az Katus nevű rézágyúról, amit az ő felesége
                        kapott meg, tűpénznek valónak.</p>
					<p>Imreffy nagyon felmeresztette a szemét, visszaemlékezett arra a fecsegésre,
                        amit Szászlóna felé folytata a fejedelem az urakkal... Nem szerette ezt az
                        ajándékozást, mert ezt nagy recenzust fog kelteni az országban: de mit
                        tegyen a cseléd... hallgat...</p>
					<p>- Igenis... Jól teszi Nagyságod, hogy fejedelmi jogaiban másokat is
                        osztoztat, úgyis mások is gyakorolják mán kéretlen...</p>
					<p>A fejedelem megérezte, hogy valamin piszkálódik, s rászólt:</p>
					<p>- Mit zagyválsz? - azzal poharat vett, s egy kicsit szájöblítésformán
                        ivott.</p>
					<p>- Bethlen uram!... - morogta Imreffy.</p>
					<p>- Hugyan?</p>
					<p>- Bethlen uram fejedelemnek képzi magát Kolozsvárott... Hogy éppen
                        jöttemfele, nagy hangosan parancsolta ki a katonaságot a városbul...</p>
					<p>- Megbolondult az ember? - hördült fel a fejedelem.</p>
					<p>- Hogy: holnap reggel pitymallatra egy fia katonája a fejedelemnek bent a
                        várba ne legyék!</p>
					<p>A fejedelem azt hitte, álmodik:</p>
					<p>- Bethlen?...</p>
					<p>- Valamitfőznek a palotában...</p>
					<p>A fejedelem lángvörös lett: a felesége.</p>
					<p>Villámló szemekkel ordított rá Imreffyre: - De beszélj essez bestye lélekadta
                        rossz bocskora, mert meglapítom az agyad.</p>
					<p>- Ha kettőbe metsz is Nagyságod, egyebet nem mondhatok, csak hogy a
                        fejedelemasszonyt az egész város népe a palota kapuja előtt zsoltároskodva
                        imádja, s térdre borulva, mint egy szentet, s Bethlen uram a katonaságot ki
                        akarja tudni, mán hogy ki is rendelte a városból.</p>
					<p>A fejedelem sötéten, vértódulásosan nézett rá, szinte a hév ütötte, aztán
                        hosszú léptekkel járkálni kezdett.</p>
					<p>- A fejedelemasszony megérdemli a dicséretet s dicsőséget - mondta fojtottan
                        -, s Bethlen uram is tudja, mit csinál... Egyéb újságja nincs kegyelmednek
                        Kolozsvárrul?</p>
					<p>Imreffy hallgatott, aztán szólt vontatva:</p>
					<p>- Nagyságodtul engedelmesen bocsánatot kérek, de igenis hogy van, s pedig
                        nagy: ma reggel befutottak Brassóbul a moldvai vajda követei, hogy az napra
                        virradólag, mikor az erdélyi fejedelem fejedelemasszonyát várta Szászlónán:
                        akkor éjcaka az olá vajda fegyverrel támadta meg... Ahelyett, hogy követit
                        ajándokkal küldte volna az ünnepségre - haddal támadta meg a moldvaiakat, a
                        fejedelem hív alattvalóját, s a moldvai gyermekfejedelemnek, anyjával
                        együtt, menekülnie kellett... Brassóig meg sem álltak; ott éjszaka be nem
                        eresztették őket, s reggel Fejér Mihály brassói bíró rögtön követeket
                        küldött, moldvaiakkal együtt, hogy jelentést tegyen...</p>
					<p>- Bethlenhez?! - kérdezte ingerülten a fejedelem.</p>
					<p>- Isten őrözz! - kiáltott Imreffy - a követeket én fogadám, s mindjárt
                        bezárattam őköt a setét udvarba. Rajtam kívül más még nem tudja a
                        dolgokat.</p>
					<p>A fejedelem soká járkált, akkor így kiáltott:</p>
					<p>- Bárhogy s mint, nekem reggelre ideteremtsétek Kendyt, Kornist s Boncidáról
                        Bánffyt... A nagy Isten küldi ez dolgot nekem...</p>
					<p>Fogta a serleget, fenékig itta. Az urak érezték: itt valami nagy dolog
                        készül.</p>
					<p>Egyéb azonban nem történt egyelőre, minthogy a bor újra megtette hatását. A
                        fejedelem szemmelláthatóan elvesztette energiáját, ajka félrefitult, s a
                        szavak hebetölve jöttek ki a száján.</p>
					<p>Érezte maga is, s asztal szélébe fogózva, székkarján araszolva átevezett a
                        pamlaghoz, s nehéz fejét újra leejtette.</p>
					<p>Imreffyné, aki közben házi dolgok után nézett, bejött hozzá:</p>
					<p>A fejedelem intett: - Ki, ki már...</p>
					<p>Géczy s Imreffy összenéztek.</p>
					<p>A fejedelem már nem törődött velük, Imreffy fogta az írószeres holmikat, s
                        átköltözött a nagy szobába, az ebédlőbe.</p>
					<p>Imreffyné ott akart maradni, de a fejedelem észrevette, álmos nagy szemeit
                        rátámasztotta, s azt mondta: - Évuskát akarom...</p>
					<p>Az asszony azt hitte, nem jól hall, s csitította:</p>
					<p>- Elaltatjuk a fejedelem őnagyságát, lefektetjük a fejedelem
                        őnagyságát...</p>
					<p>- Évuskát akarom! - a fejedelem vastag, buja ajka, mint a litániában
                        duruzsolta: - Évuskát akarom...</p>
					<p>- Jójójó, csak aludjon a nagyságos kisbaba...</p>
					<p>- Évuskát akarom! - csikarította fogát az ittas, s félő volt, hogy botrányt
                        csinál. Nem is nyugodott meg, míg be nem jött a lány. Csíkosan szőtt,
                        feketével tarka sávolyos abroszba volt burkolva, ijedt volt és kócos.</p>
					<p>Egyedül jött. A fejedelem intett neki, szinte maguktól mozgó ujjaival, hogy
                        dobja le a kendőt. A lányka szepegve leeresztette; véres, kifakadt vérhurkák
                        voltak a vállán.</p>
					<p>A fejedelem mintha csak ezt akarta volna látni, talán homályosan
                        visszaemlékezett a lány reggeli megkorbácsolására... mikor volt már az...
                        feltámasztotta fejét, úgy nézte dermedő pillákkal:</p>
					<p>- Vér... - motyogta - vvér...</p>
					<p>Aztán valami káromkodó szavakat dadogott:</p>
					<p>- E, boszorkány, híres bestye... sánta, koszos, tipertes boszorkány... -
                        aztán intett - ereggy aludni...</p>
					<p>Elkergette a lányt; aki nem ment messze, csak a kandallóig, onnan nézte
                        iszonyodva és keserű szerelemmel, hogy a kedves fejedelem fejét elejtette,
                        elbicsaklította, s felfordult szemmel már aludt is...</p>
				</div>
				<div type="chapter">
					<head> [VII]</head>
					<p>Hajnalban, ahogy az ablakok elkezdtek kicsit világosra izzani, a fejedelem
                        iszonyodva, hörögve riadt fel.</p>
					<p>Azt álmodta, hogy dulakodott, verekedett, vagy mi is volt... Irtóztató rossz
                        álma volt, meg akarták ölni. Átkozott kegyetlen álom, tüdejét szorították, s
                        a kard hegye már torkán volt...</p>
					<p>Érezte, mint hervadott színe, mint hidegült s merevedett lába, mint kékült
                        keze, mint béestek s nagy kínok miatt kifordultak szemei, mint vonódott s
                        keményedett homloka, mint feketült nyelve, mint hörgött mellye, mint
                        fakadoztak könnyei, mint folynak hideg izzadási, mint fárad lélegzése... s
                        akkor kiszakítja magát, s mégis felszökik az életre, mint a sárkány
                        tarajára...</p>
					<p>Szörnyű nagy lélegzeteket vesz, hév örömmel issza magába újra az életet.</p>
					<p>Géczy volt: érzi, tudja, Géczy volt: az álom... Géczy emelte rá a kardot s
                        döfködte oldalába, tüdejébe, torkába s szorította hosszú karjaival, hogy
                        szinte beledöglött.</p>
					<p>- Átkozott, nyilvánvaló boszorkány, lidérces álomnyomás... inkább laknám egy
                        házban egy ebbel, mint még egyszer itten megháljak...</p>
					<p>Törölte a hideg tajtékot homlokáról, akkor az ő mozgolódásaira s sóhajtásaira
                        valaki elébe szökik, s ő nagy markaival megmarkolja a vállát, mire egy
                        fojtott s iszonyú s fájdalmas sikoltás:</p>
					<p>- Évuska!... te mit keresel itt...</p>
					<p>A lány szipogva sír, s térdre esik az ágy előtt; a fejedelem ujjai maguktól
                        eresztik el a pillanatban, ahogy felismeri a fájós testecskét.</p>
					<p>Homályosan valami felverődik a fejedelem agyában: korbácsütésekről, amelyek
                        vérbarázdákat hagytak a lányka fehér vállán, s nem tudja, hol s honnan...
                        mikor s mért látta volna... de elfelejti már az álmot, s valami annál
                        kínosabbra, az éberlétre eszmél...</p>
					<p>Nem, még egyszer itt meg nem hálal, ebbe a setét boszorkány bűvös tanyába...
                        s már Kolozsváron van, s már Szebenben van, már hadak élén áll, s szinte
                        kiugrik az erős bundák közül, amelyekbe be van takarva... Csizma is lehúzva
                        lábáról, ugyan ki mívelte, s mikor, ingujjban fekszik a medvebőrön, nadrágja
                        azonban rajta vagyon...</p>
					<p>- Ereggy ki innen - mondja a lánynak nyersen -, eriggy a jányszobába, hagyj
                        engem...</p>
					<p>A kislány szepegve feláll, elmenne, akkor meggondolja, a kandallóhoz megy,
                        felszítja a tüzet, s fával jó megrakja, aztán visszakucorodik a helyére, a
                        kandallósarokba a tőcre, ahol ülve, szunyókálva húzta ki az éccakát...
                        valami öreg nagy décbundába fülig burkolózva.</p>
					<p>A fejedelem észre sem veszi többet, feje fájdul, nagy gondban s nagy
                        tűnődésben van.</p>
					<p>Szeben várát ostrommal be nem veszi senki, de ha megveszi is, amiben nem
                        kétkedik, sok idő és sok veszteség... Mikor a múlt esztendőben aratás után
                        először volt Szebenben, még ma is érzi az ütést, szíven találta az irigység,
                        mert a Székelyföldről jött, s amerre járt, az az ország mind el volt dúlva,
                        pusztítva, egy falu nem volt leégetlenül, kirablatlanul, mindenütt sírással
                        folyt a vivát, s minden arcon több volt a szomorúság, mint az elevenség: de
                        Szebennek nagy fekete várbástyái büszkén állottak, s mikor harmincadmagával
                        bément, mert az átkozott szászok törvénye szerint még a fejedelem sem mehet
                        be harmincnál több kísérettel a városba, hol magyar embernek sem házat
                        venni, sem vásárlani, sem eladni, sem lábát csak be is tenni a városi tanács
                        írásbeli engedelme nélkül tilos: úgy érezte magát, mint egér a
                        csapdában.</p>
					<p>Hogy szét tudta volna rúgni azt a várost, mint kakas a szemétrakást, s látta
                        a szászok arcán, hogy ezek félnek, reszketnek ezek, hogy felkeltik az
                        irigységet maguk ellen... koncukat féltő ebek voltak, éljenüket foguk közül
                        eresztették ki...</p>
					<p>Átengedte magát a féktelen haragnak, amely elfolyt ereiben, s mint a tűz,
                        csörgött minden tagjaiban.</p>
					<p>Bárhogy s mint, de úrnak kellett lennie e városon.</p>
					<p>E pillanatban nagyszerű idea.</p>
					<p>A sípos!</p>
					<p>Felpattant helyéből:Szeben be van véve!
                    </p>
					<p>A sípos! az olasz sípos!</p>
					<p>Kacagott és tapsolt. Az olasz sípos fújja a szebeni piacon, a várfalakról
                        odanéznek a polgárok a puska mellől... A hajdúk a kaput kint a mélységből
                        megrohanják... Szeben be van véve.</p>
					<p>Soká nyitott szájjal, hangtalanul nevetett, és egész hasa zsiborgott.</p>
					<p>- Nem, nem lesz jó mindent a hajdúkra bízni... Keresztessy Pál... az egy
                        ördögkapitány... a lippai várdarabontokkal... az igen...</p>
					<p>S hát Szebennek vége.</p>
					<p>A szászok ki.</p>
					<p>Pokolian viszorgott.</p>
					<p>- Miért ne?</p>
					<p>Mikor először volt Szebenben, ahogy kifelé költözött hadaival a várból,
                        kedvetlen volt s már gyűlölködő: sértette a szászok szabadsága, magukba
                        zárkózottsága, bántotta, hogy ennyire szabad törvényeik s rendjük van:
                        mégiscsak hallatlan, hogy magyar ember házat, földet nem vehet köztük, s
                        hogy a fejedelem maga is csak vendégképpen mehet be hozzájuk. Sértette,
                        hogy: ez nem az övé! Ez nem az ő országa. Mi dolog az! Hát az erdélyi
                        fejedelem csak rongyos vitézein, égett házú parasztjain, vedlett, kopott
                        nemesein uralkodhatik, s velük fog harcolni az egész világgal: de ím, a
                        gazdag s jó ruhás szászokkal nem bír? Ezek csak a maguk jószántából
                        járulhatnak hozzá az ő kiadásaihoz?... Forralta, égette a vérét, hogy az
                        országának egy-egy foltja ki van szakítva kezéből, s épp a kincsek, az
                        ékszerek! “Mit kezdjek ez nyűtt mentével, ha a forgókat s boglárokat fel nem
                        tehetem, csak ha az uzsorás egy avagy két napra kölcsönadja... Mit csináljak
                        kertemmel, ha csak a parlagok s tarlók enyéimek, de a gyümölcsös kertek s a
                        halastavak nem...” Az egész országot azért járta volt be, hogy lássa,
                        érezze, az egész testében feligya a birtoklás gyönyörűségét; érezze, hogy ez
                        az egész terület úgy az övé, mint maga a teste, a karja, s lábai; ruhája, s
                        vagyonja... Nem fért a fejébe, hogy nőtt, hogy történt ez, kik voltak ama
                        balga fejedelmek, akik együgyűségből, tehetetlenségből, baromságból
                        megengedték, hogy kiszakítva maradjanak s magukban nőjenek, hízzanak,
                        éljenek a szász városok... De ahogy volt, volt, ezután ez másmint lesz:
                        érezte minden idegében, hogy véget fog szakítani ez dolognak.</p>
					<p>És ha tönkre fog menni, menjen tönkre.</p>
					<p>Ha az egész magyarságnak jó, koldusan, szegényen s nyomorultan élni, legyen
                        akkor koldus, szegény s nyomorult az egész lakosság: a szász is... Már
                        otthon, árvagyerek-korában, Ecsedben, a parasztok csácsogása és sápítása
                        közben hozzáedződött, hogy nem igazság s nincs rendjén, hogy az édes haza
                        édes gyermekeit nyomorúságban, tudatlanságban s rabbilincsekben tartja, de
                        idegeneknek megengedi, hogy e bolond paraszt nemzet fölött jóllétben,
                        díszruhásan, vigadozó pofával tündököljön... Ő, ha már nem tudja egy
                        csapásra megszüntetni a nyomort s felemelni a setétségből a maga véreit,
                        akkor legalább eltörli ezt az ordító ellenképét az ő életüknek: kimossa a
                        szászság boldog hetvenkedését a nyomorúságoknak e siralom-völgyéből...</p>
					<p>Csak ügyesen... csak okosan...</p>
					<p>Mikor először járt Szebenben, előbb körüljárt farsangos útján, körül az
                        országon, körül a székely hegyek völgyén, Csíkszéken, Udvarszéken,
                        Háromszéken húzott át, s csak mikor a vígan indult s keserűen, fájó szívvel
                        végzett út után haraggal csordultig volt, csak akkor ment be a fényes
                        Brassóba, ahol epével és méreggel telt meg; s a hatalmas és komoly Szebenbe,
                        ahol gyűlöletre s égő bosszúvágyra fordult minden indulata...</p>
					<p>Akkor történt, mikor Szebenből kifelé jőne, hogy észrevette, hogy a város
                        kapujából nem látszik a serege, a várfal alatti tízöles lejtő bokrai
                        miatt... Ez mint egy tündéri villanás, egy fényes haditervet keltett
                        benne... S most farsangon azért látogatott el Szebenbe, hogy bentről
                        megnézze a kapukat: a felséges csel számára, a mesébe való cselcsinálás
                        kedvéért, amelyről még a saját süvegének sem mer beszélni, mert fél, hogy
                        idő előtt elárulja...</p>
					<p>Hiszen míg köztük volt, forrt az indulata, hogy megcsúfolja őket, hogy
                        szétüssön köztük, s csak a jövő reménysége tartotta vissza, hogy uralkodjék
                        magán s tisztességesen hagyja el forró indulatai mellett is a szászokat...
                        Láncot vetett lázongó dühére, s mosolygott, mikor harapni szeretett volna,
                        mert várt a holnapra: mikor mindenestül bekapja s lenyeli ez várat,
                        polgárostól, törvényestől, s úgy fogja megrágni, mint a duránci barackot s
                        mint a gyümölcs kemény magvát, kiköpi majd a híres szász statutumokat,
                        privilégiumokat, törvényeket...</p>
					<p>A sípos, a sípos!...</p>
					<p>A sípos fog játszani a kapupiacon, míg az egész szász népség, s a várfalakról
                        a szász katonaság, mind odabámul: azalatt kint a magyar sereg... No, de
                        várjunk sorára... meg kell ezt gondolni, hátha kevés egy trufa, s még más is
                        kell...</p>
					<p>Végig se merte gondolni a gondolatot, annyira féltette; felpattant az ágyból,
                        ököllel dörgölte fejét, kábult, nehéz agyát, aztán csizmát húzott, bundáját
                        vállára vette, s kiment.</p>
					<p> Az ebédlőházon kellett keresztülmennie; ismerte már az ajtózárakat, s
                        kinyitotta a nagy kapcsokat s tolóreteszeket, amelyekkel éjszakára, mint
                        valami kis vár, el volt torlaszolva a ház bejárata...</p>
					<p>- Hujhó - kiáltott kint a virrasztó, mikor az ajtócsikorgást hallotta, s ő
                        viszonozta: hujhó...</p>
					<p>A reggel jobban itt volt, mint az apró ablakokon át gondolni lehetett, az
                        istállókban s a konyhaházban világosság volt, s mozogtak az emberek. A hó
                        világosságát a felkelni készülő nap fénye már kavarta, Báthory teleszíjta
                        tüdejét hideg, szúrós levegővel, s nagyokat itt a szabadságból s a közeli,
                        távoli hegyeket felhabzsolta; úgy érezte, mintha most lett volna az övé
                        végre az országja...</p>
					<p>Csak addig volt kint, míg jól át nem fázott; félmeztelen állott a tornácon
                        szétlógó bundaszárnyakkal, belőlről forralta az izgalom s a tűz...</p>
					<p>Aztán hirtelen ráérzett a kegyetlen fagyra, összeborzongott, összekapta magán
                        a bundát, s visszafordult, visszament a házba.</p>
					<p>Az ebédelőház büdös volt, s a gyenge világosságban látta az alvókat. A hajdúk
                        ott feküdtek a lócákon, a karos ládákon, csak úgy bundába, csizmásan,
                        fejükbe húzott süvegben, s horkoltak.</p>
					<p>Csak aluggyatok - mondta magában -, jó farkasim, majd fogtok még paplanos
                        ágyban nyugodni.</p>
					<p>Mosolyogva gondolt a gazdag szászok szokásaira, akik este levetkeznek, s
                        hálóimegben búnak be a pelyhes, paplanos ágyakba... Erre kell nekik az erős
                        várfal s a biztos törvény, hogy ilyen puhaságban fetrenghessenek... Báthory
                        férfibbnak, keményebbnek, emberebbnek érezte magát, hogy elgondolta, hogy ő,
                        mióta fejedelem, talán tízszer sem vetkőzött le este az alvás kedvéért: egy
                        medvebőr, vagy egy láda elég, feje alá gyűrt kisködmön s magára rántott
                        mente a legnagyobb hidegben is...</p>
					<p>Az ő szobája meleg volt, a kandallóban nagy fahasábok égtek, s ez jó volt...
                        Körülnézett, s meglátta a kandallókuckóban a lányt. Elmosolyodott: ez olyan
                        ím, mint a jó kutya...</p>
					<p>- Vigyázol a tűzre, kis szógám? - mondta neki.</p>
					<p>A lány kicsire gubbaszkodott, hogy valahogy ki ne verjék innen...</p>
					<p>A fejedelem nem törődött vele: nagyobb dolgok forralták most a vérét, leült a
                        kanapé szélén, s maga elé meredt...</p>
					<p>Már szomjúsága is felébredt, bal kézzel kutatva babrált az asztalkán, s
                        meglelte előbb a kardját, azután a kupát...</p>
					<p>- Az egész várost kipusztítani!... Minden szásznak menni kell!... Elég sokáig
                        éltek a jó hajlékokban s a gazdagságban, most menjenek ők szét a csíki
                        havasokba, a fakalyibákba, s tanuljanak meg faragni, fát vontatni, kecskét
                        legeltetni s éhkoppot nyelni...</p>
					<p>Felvette a kupát, az asztalra tette, s visszafeküdt a fekvőhelyére, magára
                        húzta a meleg bundát, s elvetve magát a kemény deszkán, a melegen gyűrődő
                        nagy medvebőrön, dermedt testtel, lehunyt szemmel várt új gondolatot.</p>
					<p>Hosszú-hosszú ideig feküdt így, míg csak meg nem világosodott. Közben
                        szunnyadásig elmerült gondolataiba, anélkül, hogy aludt volna, de oly mélyen
                        belekábult a tervezgetésekbe, hogy alvással felért a kábultsága.</p>
					<p>Haditervet csinált, s végiggondolta az időt: a hajdúk felkészüléséhez, az
                        országgyűlés összehívásához, a fegyveres felkelés kihirdetéséhez, a
                        katonaság, a vitézi rend egybegyűjtéséhez idő kell. Ma február tizenhárom
                        vagy tizennégy; két hét, három hét kevés erre, március eleje előtt ki tudja,
                        bent tud-e lenni Szebenben?... Szeben annyira lekötötte, lenyűgözte, hogy
                        Brassóval nem is bírt törődni... Pedig arra is rá fog terülni a vizes
                        lepedő...</p>
					<p>Kint csattogás, morgás, beszédek voltak. Visszahangozott a boltozatos szobák
                        fala, aztán ő is felkelt, s álmélkodva látta, hogy a lány még mindig itt
                        van, s most kábultan s mélyen alszik a kialvó tűz mellett: nyilván egész
                        éjszaka virrasztott s rakta a fát a tűzre. Szegény kislány, szép gyerek... A
                        válláról lecsúszott a kendő s a ködmön, s látszik a véres seb: csakugyan egy
                        átkozott boszorkány az asszony: ily pogány kegyetlenül verni egy gyenge
                        lányt... No, nem soká fogja már látni a bestyét... érezte, hogy most aztán
                        örökre s tökéletesen szakított vele, nincs hatalom, hogy még egyszer
                        egybefonódjék vele...</p>
					<p>Míg készült s magát rendezgette, oda-odapillantott a leányra, de mely
                        csudálatos, most ez nem volt neki leány: egy szegény gyerek volt, egy kis
                        inas volt, egy kis ember volt...</p>
					<p>A lány csak akkor ébredt fel, mikor Imreffyné bejött.</p>
					<p>- Nos - kérdezte kimondhatatlan gúnnyal -, jól vígadott-e Nagyságod?</p>
					<p>A fejedelem végignézte, hideg s ellenséges szemmel.</p>
					<p>Nem szólt, s nem tudta maga sem, mért, Géczy jutott eszébe... Indulatosan
                        intett, s kiutasította az asszonyt.</p>
					<p>- Hm, be rátartós a lelkem - mondta az asszony, aki érezte, hogy valahogyan
                        kitelt az ideje, s nem merte feszíteni. - Küldöm a Nagyságod mosdóvizét,
                        no.</p>
					<p>Géczyt az Isten küldte - mondta magában a fejedelem, s most érezte meg
                        először, hogy Bethlen nem fog beleegyezni, nemcsak a szászok kipörkölésébe,
                        de a háborúba se... Pedig a török szultán engedelme nélkül hadat az
                        országból kivinni nem lehet, s a török ez fene Bethlen tanácsa szerint
                        igazodik: Isten küldte, vagy ördög küldte, ez a Géczy éppen jókor jött... Ez
                        ki fogja a portán csinálni... Géczyvel szemben másképp érezte magát, mint
                        Bethlen előtt, érezte az egyforma gondolkozást, a cimboraságot, előtte
                        semmit sem restellt s nem szégyenkezett...</p>
					<p>A dajka behozta a tálban a vizet, mert ő ezt az egyet el nem hagyta, a
                        mindennapi lemosódást. Nagy tót csapott a szoba földjén, s kemény vászony
                        kendővel törülközte magát...</p>
					<p>Közben jött udvari inasa s a borbély. Hogy az idegen férfiak bejöttek,
                        ijedten nézett a kályhasutra, de a lány már nem volt a szobában, észre sem
                        vette, mikor ment ki, de örvendett rajta, hogy elment.</p>
					<p> A hajdúk odakint nagyon morózusak voltak. Fejüket lógatták. Dolmányukat
                        helyre ringattak, üstöküket tenyérrel ellapogatták, s ezzel megvolt a
                        reggeli munka. Nagy András uram kint volt, s a hóban megdörzsölte kezét,
                        Foktűi Máté sápadtan s dideregve húzódott össze, Csonka Bálint egy nagy
                        turhát kiköpött, ennyi volt a reggeli tisztálkodása.</p>
					<p>Odakint csengettek a konyhán.</p>
					<p>- Mi az e? - kérdezte Csonka Bálint, a házidarabontot.</p>
					<p>- Cipó - felelte ez vigyorogva. - Meleg cipó!</p>
					<p>Értették, ez idők jó szokása volt, hogy a kenyérsütő mester, minden háznál,
                        minden reggel egy-egy cipót sütött minden személy számára, aki a házban
                        tartózkodott. Azzal kellett beérni egész napon át. A fejedelemtől végig az
                        utolsó béresig ki-ki megkapta a maga cipóját.</p>
					<p>- Ugyan szógám, hozd fel nekünk is az mi jussunkat - mondta Csonka Bálint a
                        darabontnak, amit az jószívvel meg is ígért.</p>
					<p>Később forralt bort kaptak a meleg cipóhoz; keveset törtek a kenyérből, a
                        többit eltették a tarsolyba, mert meglehetősen szűkecske volt a kenyérbeli
                        prebenda, takarítani kellett belőle az ebédhez meg a vacsorához is. Rövid
                        időre kijött hozzájuk a fejedelem.</p>
					<p>Most a fejedelem egész más volt, mint az este.</p>
					<p>Mintha nem is ivott volna tegnap, friss volt s jókedvű, de rendkívül komoly,
                        a szeme égett, az arca éle piros volt, s szórakozott volt beszédben,
                        mozgásban.</p>
					<p>Kérdezte s hallgatta őket. Ők szétvetett lábakkal állottak s makogva
                        elmondták a hajdúvilág állapotját. Nagy a harag s a keserűség a hajdúnép
                        között, mert hiába volt a Bocskai végrendeletje, nem kapták meg sem Kállót,
                        sem a hajdúföldet. Hiába volt Imreffy uram tavalyi alkuvása is a
                        császáriakkal, csak bitangjába laknak ők, s országfutóbolondjai, ahogy Nagy
                        András uram dörmögte...</p>
					<p>- Bizony nehéz az hajdúk élete, Nagyságos uram - szólt Csonka Bálint s
                        szokása szerint maga elé köpött -, télen, nyáron kint a szabadban él a
                        hajdúlegény a füvellő helyeken. Most is mely nagy hó van, soká kell a
                        marhával járni, míg füvet kapar magának a hó alól. Sokat kell ám a
                        farkasokkal küszködni, nem tudják azt a városokba lakó népek, mer a farkas a
                        mi nagy ellenségünk, csak még egy nagyobb van annál is: a kóbor latrok,
                        tolvaj, prébik, útonálló katonák, uram; most is, mikor az őszen a felhízott
                        göbölyöket magam hajtattam a bécsi kőre, rajtunk ütöttek a latrak: iszeng
                        nem űtüllek ijed meg az ember, mer űket szétugratni a csak gyerekség, hanem
                        osztán a megjesztett marhát egybeterelni, az a dolog...</p>
					<p>A hajdút csak meg kell piszkálni, a hajdúból mindenkor ömlik a panasz, mert a
                        hajdúk élete a legnehezebb élet a világon.</p>
					<p>- Próbáljuk, próbáljuk, katonának állnak a fiaink, de ott még csak evesebb a
                        soruk... A várbeli katonaság sora alábbvaló az erdei állatnál, az éhség
                        kerget immár koldulni menni, ilyen szűk időben feleségünket, gyermekünket
                        éhhel nem ölhetjük meg...</p>
					<p>A fejedelem értette őket, hogy ez a háború után, a hadizsákmány után való
                        kesergő vágy panasza:</p>
					<p>- Nem kell félnetek - mondta a komor, vén embereknek -, olyan országokra
                        viszlek én még benneteket, ahol tejjel virágzik a patak is.</p>
					<p>- Nem is lesz Nagyságodnak, Nagyságos uram, fejedelmem, nem lesz Nagyságodnak
                        soha panasza a hajdúkra, mer mánis úgy imággyák a hajdúbéliek a Nagyságod
                        felséges nevét, hogy elébb imádkoznak az fejedelemhez, mint az istenhez,
                        Nagyságos uram! - hálálkodott Csonka Bálint s leemelte süvegét.</p>
					<p>Most, most lett ura az embereknek! Érezte, a markában vannak; s érezte, hogy
                        soha még fejedelem szilajabb sereggel Attila óta nem indult hadnak: ezek az
                        emberek, akiket Bocskai azért akart letelepíteni, hogy kiüsse a kezükből a
                        kardot, ezek nem akarják megérteni az új időket, nem akarnak csahos
                        paraszttá lenni, vér van bennük s erő, s nem kedvelik se a szántást, se a
                        kapálást, de kedvelik a rablást és vérontást... Ezek mind egy szív, egy
                        lélek fognak talpra szökni, hívni sem kell, csak engedni, hogy jöhessenek
                        harcolni...</p>
					<p>Volt köztük eleget, tudta, a hajdú nem gyűjt, se nem takarít; az a szava,
                        hogy addig nem takarékoskodik a hajdú, míg másnak van falatja... Hogy fognak
                        ezek rászabadulni a világra, úristen: a fejedelemnek a szeme lobogásában
                        benne volt népek veszedelme, tüzek erdőzése, siralmak orgonázása.</p>
					<p>De egyúttal a gazda megérezte a veszedelmes játékot s birtokát féltette.
                        Mindjárt kereste az utat, hol s merre vezesse a hajdúságot, hogy a maga
                        kertjének, a maga országjának ne árthasson... Mert ha egyszer betette a
                        lábát a határon, azontúl a jóisten ha bír velük, vagy asse...</p>
					<p>De csak várjunk a szóval; majd a szerződésben...</p>
					<p>Nagy András is hallgatott; ez nem tárgyalás, nem ez annak a módja; tartogatta
                        erejét s gondolatait.</p>
					<p>A fejedelem kiment, a vitézeket nézte, míg a szobáját kitakarították.</p>
					<p>Imreffy kísérte. Imreffy elmondta, hogy az éjjel a leveleket elküldte, s
                        nagyon hiszi, hogy foganatja lesz, mert még tegnap megtudta, hogy az egész
                        társaság Bánffyéknál van Boncidán. Ha a levél ott érte őket, akkor két avagy
                        három óra múlva itt is lehetnek.</p>
					<p>A fejedelem szórakozott s komoly volt. Az udvar közepén csak így szólt:</p>
					<p>- Március elsejére megvehetjuk-e Szebent?</p>
					<p>- Brassót is, Nagyságos uram - mondotta Imreffy féltréfával, felelősség
                        nélkül.</p>
					<p>Nem beszéltek tovább, járták az istállókat. Mikor a másikból is kijöttek, a
                        fejedelem szólt:</p>
					<p>- Megvenni, megveszem, de: megtartani!...</p>
					<p>Imreffy csak ennyit mondott rá:</p>
					<p>- Disszipáltassék... Szét kell szórni a népet belőle...
                    </p>
					<p>A fejedelem szeme lobbot vetett: ez volt az ő gondolata is hajnalban, de
                        azóta sok mindenre fordult már: ha szétszórja Szebent s a többi szászságot,
                        akkor ki fogja fizetni a nagy adókat, a tízezer aranyakat, beszolgáltatni a
                        fegyverek garmadáit s mindenféle mívek s eszközök bőségét... A magyar
                        jobbágysága csak termésével segítheti, a paraszttól nem lehet mestermunkát
                        várni... Harcolt benne a lázadó s irigy magyar a szásszal szemben; szívesen
                        szétszórta volna őket, hogy magjuk se maradjon: de a gazda megérezte, hogy
                        még csak ennyi háborúba se foghat a szász céhek segítsége nélkül...
                        Elfordult hát lelkében Imreffytől, s nem vitatkozott és nem tanácskozott
                        vele...</p>
					<p>De Imreffy felhasználta, hogy a fejedelemmel négyszemközt lehet, s elmondta,
                        tegnap mi minden történt volt.</p>
					<p>Míg a fejedelem úgy nézett az udvaron, bundájába burkolózva, mintha semmi nem
                        volna benne, csak éppen nézi a vitézek jöttét s mentét, a lócsutakolást és
                        jártatást, Imreffy elmondta, amit már az este kezdett volt, hogy megjöttek a
                        moldvai követek, s mily nagy hírt hoztak...</p>
					<p>A fejedelemben iszonyú düh lobbant. Serbán Rádul egy új Mihály vajdát akar
                        játszódni vele szemben. Hírül adatta neki a napot, amely Erdély örömnapjának
                        kellett lenni, hogy feleségét behozatta, s ez napon követeit és ajándékait
                        elvárja... És Serbán Rádul ahelyett, hogy követeket küldött volna
                        Kolozsvárra, ugyanakkor az ő fennhatalma alatt levő Moldovára támad, és
                        megrabolja, és megűzi az ő protekciójában lévő özvegy vajdánét...</p>
					<p>Nem szólt, de ebben a percben már tudta, hogy Szebent beveszi, de mihint
                        beveszi, már lóra kell ültetni az egész hazát, és rajtaütni a gazon. Nem
                        tűrheti, hogy a szomszédjában egy ilyen hatalom és vakmerés maradjon... Sem
                        jobbra, sem balra szabadnak nem érzi magát, ha egy Serbán fegyverben s
                        készen áll, hogy ellene pártot üthessen... Még ettől az is kitelik, hogyha ő
                        a szászok ellen indul, fegyveres segítséget küld ezeknek... Meg kell törni a
                        kígyó fejét, ott bent, odvában...</p>
					<p>- Kancellár uram - mondta Imreffynek. - Öt vagy hat tanácsúr kell, akiket még
                        a mai napon ide behozzál.</p>
					<p>- Semmi sem könnyebb, nagyságos uram... Nagyságod már az éccaka parancsolt,
                        hogy Kendy Istvánt béhozassam... A Katus nevű rézágyú miatt...</p>
					<p>A fejedelem tűnődve ment be a házba és Géczyt hívatta.</p>
					<p>Géczy jött. A fejedelem az ablaknál állott, onnan fordult vissza. Mikor
                        meglátta Géczyt, megütötte a szívét valami ijedtségféle, nem tudta mi. Ez az
                        ember valami iszonyattal teljes vonzódást keltett benne. Úgy nézte, mintha
                        valami veszedelmet nézne mögötte: a gonoszság, a ravaszság, a rokon- s
                        barátgyilkosság tőre villant ki mosolygása alól...</p>
					<p>- Jól tudsz-e németek nyelvén? - kérdezte tőle.</p>
					<p>- Tudok, Nagyságos uram.</p>
					<p>A fejedelem hallgatott s gondolkozva nézte az arcát.</p>
					<p>Ez bátor ember, ügyes fickó, ezzel végbeviheti, amin az esze jár. Hirtelen
                        másra fordította:</p>
					<p>- Nádor uram, hallom praktikál az én pápistáimmal... De ha ő paktál velük: én
                        markomba tartom őket...</p>
					<p>- Levél még nem had... Nádor uram sok levelet ír. Kit felségednek, kit Kendy
                        István uramnak.</p>
					<p>A fejedelem soká nézett Géczyre, de nem szólt. Ezt az embert mindenestől
                        zsebre kell vágni, hogy hűséges legyen.</p>
					<p>- Hol vagyon a feleséged, gyerekid? - kérdezte hirtelen.</p>
					<p>Géczy újra nevetett, ezzel keresett utat, hogy meggondolja közben a
                        választ.</p>
					<p>- Az én szegény feleségem s két kicsi bocsom - mondta vontatva -, azok most
                        testvéröcsémnél vagynak, Mágócsy uram őnagyságának várában. Munkácsban...
                        Vagyon ott nekem derék kőházam, akit pénzemen vöttem, fődjeim s rétjeim,
                        asszonyfeleségem azon mívelkedik, hogy rendbetartsa, gazda nélkül, szegény,
                        sokat törődik.</p>
					<p>A fejedelem erősen a szemébe nézett Géczynek:</p>
					<p>- Írj levelet feleséged asszonyodnak, s postán hozasd bé az országba... Neked
                        adom tövisi udvarházamat, kinél derekabb ház Erdélyben nincsen. Vagynak
                        hozzá szántók, erdők s hatvan jobbágy, malom s vásár is.</p>
					<p>Géczy szeme tágra nyílt: Munkácson ő ugyancsak alárendelt állapotban van: itt
                        most megnyílik az útja az emberek közé?... A fejedelem kegyéből, már van úri
                        titulusa: máramarosi főispán, bár a megyét még pozsonyi útja s megbízatása
                        miatt nem is látta, most mit tévő legyen: odahaza a nagy semmi, itt egy
                        gazdag, szabad s uras jövő... A szíve dagadt; szegénységből indult ki, apja,
                        anyja részegesen s condrában haltak el: s fiok, a törvénytelen gyerek, ahogy
                        mindenki tudta, s maga is hirdette, a Magócsyak zabigyereke, most itt van
                        egy pompás út fordulóján... Most aztán nem bánta, hogy nem maradt meg
                        ispánnak Munkácson, bár sokan vetették ezt szemére, hogy mért van oly
                        nyughatatlan vére; magyar főúri szokás lévén, hogy a bastardokat a grófok
                        gazdaságba vették, s mint maguk vérének, nagyobb bizalmat és befolyást
                        engedtek nekik, úgyhogy az uradalmak dolgát ritkán is intézték maguk az
                        urak, hanem e szerelemgyermekekből kialakult gazdatiszti osztály. Géczy
                        azonban nem tudott megmaradni a pontos, serény, engedelmes szolga, uradalmi
                        ispán életében, hanem folyton zsarolta az apját, s az egész világot bejárta
                        szerencse után. Mióta az öreg Magócsy meghalt, rossz dolga volt, mert a
                        fiatal még igen ifjú, s a gyámok nem tűrték az ő követeléseit... Ej, ha
                        felvirrad egyszer a nap őreá is...</p>
					<p>- Nagyságod parancsol: a szolga engedelmeskedik - mondta a szokásos mondást,
                        amit mindenki szokott a fejedelem előtt.</p>
					<p>A fejedelem kevés vártatva szólt:</p>
					<p>- Akarom, hogy még mai napon levelet küldjön kegyelmed feleségeért.</p>
					<p>- Oly sietős? - kérdezte Géczy.</p>
					<p>- Sietős, mert sietős időket élünk... Kegyelmednek sebesen el kell mennie
                        nagy paranccsal, titkos paranccsal...</p>
					<p>- Értem, Nagyságos uram.</p>
					<p>- Németek közé fog menni kegyelmed... - majd megérti a mai nap folyamán, hogy
                        mit s miért...</p>
					<p>Nem akarta s még nem tudta kimondani, mit akar.</p>
					<p>Géczy feszülten hallgatott. Gondolta, hogy Brassóról van szó:</p>
					<p>- Ha kelletik, Weiss Mihály brassai bíró, úgy van kezeim közt, mint a viasz,
                        azt formálom belőle, amit akarok.</p>
					<p>A fejedelem hallgatott. Aztán ránézett, s azt mondta:</p>
					<p>- Tudd meg, hogy oly főmagasságra akarunk vinni, uram, amilyen kettő sincs
                        utánunk Erdélyben... De ha árulónk akarnál lenni, nincs az Istennek az a
                        hatalma, ami tőlünk és kezeink közül megszabadítson...</p>
					<p>- Csinálja velem felséged, amit akar - szólt simán Géczy -, életünket és
                        vérünket Nagyságodnak kezeiben helyeztetjük... De mit is kelletik szólanom,
                        nagyságos uram, egy szegény kis verebecske vagyunk, és mindent nagyságod
                        kezétül várunk...</p>
					<p>Ezt meg kellett érteni s el kellett hinni. Ez az ember olyan senki ma még,
                        akinek sem inge, se gallérja ez nagy világon, hacsak Báthory Gábor meg nem
                        szánja. Hogyne volna hűséges és odaadó szolga, mikor innen jöhet az szép
                        élete, s nem fenyegeti semmi veszedelem... Akárhogy s mint van is, a
                        fejedelemnek szüksége volt egy emberre - aki kicsit tovább lát az ország
                        határánál, mert senkije ebben az országban... Imreffy János szűkfejű, mint
                        egy komisz eb, csak kapar és harapdál a rossz fogaival... Bethlen Gábor
                        pedig félelmes, mert magában gondolkozik, s túlságosan is tudja, hogy csak
                        az ő kezéből jöhet keletről akármi... A többi urak senkik neki. Gyávák, mert
                        sok bajon mentek át, s országgyűlésen megvoksolnak mindent, amit csak kíván,
                        de nem eresztheti közel magához egyiket is...</p>
					<p>- Hogy volna az, s hogy tudná meg kegyelmed - mondta hirtelen s óvakodva -,
                        ha egy szász városba bémegyen, annak az ötven, avagy száz embernek a nevét,
                        akiknek legtöbb érő vagyonuk van abban a városban?</p>
					<p>Géczynek felvillan a tekintete. Ez az, ez, amire legjobban vágyik. Erre
                        törekedik már annyi idő óta, spion és denunciáns lenni. Mit tud ő
                        cselekedni, ha szabad kezet adnak néki!... Csak még eddig semmiféle
                        fejedelmi személy erre neki becsületet nem adott.</p>
					<p>- Nagyságos uram, méltóságos és felséges fejedelem, ebben nagyságodnak semmi
                        gondja ne legyen.</p>
					<p>A fejedelem újra másra fordította a szót:</p>
					<p>- A nádor uram... Hogy gondolkodik felőlünk a nádor, ha mink háborúra
                        gondolnánk?</p>
					<p>- A nádor, nagyságos uram, a nádort felséged úgy tekintse, mint egy harapós
                        ebet... Az egyszerre kétfelé csahol... Thurzó György ravasz és fekete
                        ember... Szíve belsejével oly protestáns, hogy lélegzeni nem tud Luther
                        nélkül, de a felséges Matthiás császárnak oly alázatos szolgája, hogy minden
                        percen kész volna Erdély szabadságát lábai elé vetni... A nádor Thurzónak az
                        az egy célja van, hogy Erdély szegény legyen és koldus legyen, és Erdély
                        fejedelme vazallusa legyen a Császárnak... A nádortól felséged semmit ne
                        várjon... csak egyet kíván, azt, hogy a Báthory Zsigmond szerződését
                        megújítsa... Ennek kedviért még arra is kész, hogy köszvényes lábaival
                        eljöjjön lóháton, s felségeddel megtalálkozzék és kezeljen... De én csak úgy
                        gondolom, hogy szükséges volna, hogy az erdélyi fejedelem elébb úr legyen a
                        maga országában és a török felől is...</p>
					<p>- Úr leszünk, uram, a magunk országában... Nagy megharagvások vagynak itt,
                        uram... Az országban rendet kívánunk... A török felől pedig úgy
                        gondolkodunk, hogy nem akarnánk megvadítani a fene tigrist, inkább féken
                        tartani és békén... Ha volna emberünk s hívünk, akit erre elküldhetnénk, s
                        aki Konstantinápolyban otthon lenne...</p>
					<p>- Nagyságos uram... nincs Isztambulban oly basa, aki nekem barátom ne
                        lenne... Tegyen próbát vélem Nagyságod, fejem elvesztése alatt vállalom,
                        hogy minden parancsolatját a Divánban keresztül viendem.</p>
					<p>A fejedelem úgy itta ezt a beszédet, mint a méh a mézet, ha frissen csöpög
                        eléje.</p>
					<p>Hosszú ideig tárgyalt Géczyvel, aki elmondta neki konstantinápolyi útjait, s
                        néven nevezte a fővezértől kezdve az utolsó szubasáig mindazokat, akikkel
                        oly jó barátságban van. Hallgatott s mélyen gondolkodott. Még nem adta ki
                        magát s terveit, csak érlelte. Ezt a Géczyt nagyon szerette, hogy most s
                        éppen ma került elébe... Hadak és támadások, nagy seregek és roppant
                        győzelmek jártak elméjében... Indulni kell valamerre, s indítani kell, ha
                        nem akar megfulladni a sárban... Örült, hogy végre egy igazi, neki való
                        főkövetre tesz szert.</p>
					<p>Kimondhatatlan öröm duzzadt benne: nem mert lélegzeni, hogy ki ne beszélje
                        magából a roppant indulatot... Az Isten látja, mégis csak ő a fejedelem, s
                        itt az fog történni, amit ő akar... Háborút, háborút... Mintha megfulladna
                        ebben a soká nyúló télben, ha ki nem szállhat a mezőkre hadak élén... Nem
                        arra kell neki a háború, hogy nyerjen, vagy a vant védje... csak arra kell,
                        hogy dühét, erejét, fiatal lobogó fantáziáját kiterjeszthesse... Fejedelem,
                        s ezt kell megtudja mindenki a világon...</p>
					<p>Milyen jó, hogy az Isten így kezére adta az ürügyet: evvel az ostoba és galád
                        Serbán Rádullal... Megvan, megvagyon az ok, már akár ki is dobolhatja...
                        Nincs senki, aki kételkedjen benne, hogy neki jussa van a Serbánt s az olájt
                        megfenyíteni... De útba esik Szeben, amit a vére kíván, mint páncélt... és
                        útba esik Brassó, amit a büszkesége és sértett szíve fenemód kíván, hogy a
                        Weiss Mihály bírónak vérét igya, komisz dög szász az epigrammáért... Azért a
                        disztichonért sok szász feje fog porba hullani... Mert ő a fejedelem, s a
                        szász merte száját a kűfalak megül rája tátogatni...</p>
					<p>Lihegett és nagy lélegzettel fújta s csak fújta: mert ő fújhatja, ő a
                        fejedelem...</p>
					<p>Nem kell már itt semmi: dologhoz kell látni. Fegyver kell, és fene had,
                        olyan, ami meg nem ijed maga árnyékától. Ez pedig nem az erdélyi nép, mert
                        ezek gyengék és szegények, és folyton országgyűlés, örökké voks és dikció és
                        oráció... Neki oly had kell, aminek rajta kívül senki nem parancsol. Neki
                        farkascsorda kell, amit fizetni is nem maga zsebéből fog, hanem a prédából,
                        amit odavet nekik: nesztek, vigyétek, faljátok... gazdagodjatok a máséból...
                        Minél jobban rablanak, annál jobban gyengítik az ellenséget...</p>
					<p>Elfordult, az ablakon kinézett. Soká állott így, akkor hirtelen valami
                        szorongás és rettegés fogta el, s hirtelen vissza kellett fordulnia, mert
                        úgy érezte, valaki hátulról le akarja döfni...</p>
					<p>Semmi sem volt. Géczy mosolyogva, boldog derűvel állott hátrább, mint akinek
                        kisütött a nap.</p>
					<p>Aztán közvetlen hangon, mintha már teljesen magához tartozónak tekintené,
                        szólt: - Küldd be Nagy Andrást egymagát.</p>
					<p>Géczy prágai módra meghajlott s frissen kiment. Nem bírt annyira uralkodni
                        magán, hogy arcáról ne virítson a megelégedés, s odakint csodálkozva néztek
                        rá.</p>
					<p>- Nagy András uram őkegyelmét kéreti fejedelem urunk őnagysága. Egymagát.</p>
					<p>Nagy András nehézkesen mozdult. Imreffy sértődötten hallgatott.</p>
					<p> Mikor a hajdúvezér a fejedelemmel szemben volt, az még mindig az ablakban
                        állott, háttal az ablaknak, amely nem volt átlátszó, nem lehetett rajta
                        kinézni, mert nem üveggel volt behúzva, hanem áttetsző hólyaggal,
                        lantornával. A fejedelem úgy állott itt, hogy az arca sötétben maradjon, s a
                        szemben állót világosban lássa.</p>
					<p>- Nagy András uram - mondta komolyan -, mi régen ismerjük egymást, kegyelmed
                        tudja, hogy én nem vagyok a sok szóbeszéd embere. Én azt kérdem kendtől,
                        hány emberre ad parolát?</p>
					<p>Nagy András, aki az este hatvanezer kardról beszélt, tűnődve nézett maga elé
                        a földre.</p>
					<p>- Nagyságos uram - mondta -, az a beszíd, hogy hát mire való nézvíst... Tudni
                        kell azt - hun? merre? s mér?</p>
					<p>A fejedelem hosszan, élesen nézett az arcába. Hallgatott.</p>
					<p>- És ha én azt kegyelmeteknek ma még meg nem mondom?</p>
					<p>Nagy András hallgatott.</p>
					<p>- Az is lehetséges... Mer vagy a fejedelem fizet, vagy a főd nípe...</p>
					<p>- Csak mondja kend - biztatta a hajdút, s élesen vizsgálgatta annak a
                        hidegtől, melegtől feketére perzselt arcát, amely olyan volt, mint a
                        kordovány, nem ártott neki se szél, se jégeső; víz nem érte, csak ha eső
                        verte, szemérem nem pirította, csak ha korbácsütés vágta.</p>
					<p>Nagy András nem nézett szembe. Néha fel-felvetette a pillantását a
                        fejedelemre, de csak épp egy villanásig, különben maga elé kalandozott, s
                        lassú, tempós, higgadt szóval bötyögte, amit mondani hajlandó volt.</p>
					<p>- Mer aztat kérdezi Nagyságod - mondta -, hogy hát mennyi vón a szálkard?!...
                        Hát uram, Nagyságod, könnyű annak válaszja: ahány s amennyi szám köböl búzát
                        ad Nagyságod előre ki: annyi szál kard pattan az fődbül ki...</p>
					<p>- Búzát? - álmélkodott el a fejedelem.</p>
					<p>- Mer nagy az ínség, nagy a szükség... Ha erdéli fejedelem őnagysága
                        ötvenezer köböl búzát béküld a hajdúságra, akkor ippeg annyi kard fog
                        kiállani; ha többet: több...</p>
					<p>- Ötvenezer köböl búzát - mondta a fejedelem megdühödve. - Hogy gondolja
                        kigyelmed?! Hogy én itt a magtárakból csak úgy kiveszek, szekérre rakatok
                        ötvenezer köböl búzát, s azt postán küldöm... Tízezer vagy húszezer szekeret
                        rakatok meg búzával, állítok minden szekér mellé tíz katonát, avagy húszat,
                        hogy az latroktól ment legyen ez szűk világban: vagyis küldjek bé nektek
                        instanciával ötvenezer köböl búzát százezer kísérővel, akkor tik felültök, s
                        úri mód tíz- vagy tizenkétezren elsétáltok utánam, azt a lélekadta... így
                        gondolja kend?</p>
					<p>Nagy Andrásnak még a szeme se rebbent.</p>
					<p>- Nagyságos uram, én Nagyságodat szómról megkövetem: nem kell késérő, sem
                        tíz-, sem húszezer, sem ezer, sem ötszáz: rakassa Nagyságod szekerekre, a
                        többi a mi dólgunk.</p>
					<p>- Azt elhiszem - kiáltotta magából kikelve a fejedelem -, rakassak szekérre
                        ötvenezer köböl búzát, nem is kevesebbet, ötvenezer köblöt! akkor aztán
                        eljönnek a hajdúk, s majd elviszik; nem kell búsulni; elviszik ők
                        szekerestül lovastul, még attul se félnek, hogy szerezzenek hozzája egy kis
                        vágómarhát, disznót, récét, ezt azt, ami a körmük alá kerül... Hogyan is?
                        avval kezdem-é az hadat, hogy először is fejemre gyújtom a házat? Nem úgy,
                        lélekadta! hanem, ha egy szál hajdú beteszi a lábát fődemre, parancsok
                        parancsát hirdettetem meg, hogy mindennek kuttyakötelessége miszlikbe vágni
                        még az lelkit is!...</p>
					<p>Nagy András jól tudta, hogy ez így van rendjén, s hidegvérrel, éles gúnnyal
                        vont vállat:</p>
					<p>- Nono, ídes nagyságám, nem kell tüzelni, kár egy szót is vesztegetni...
                        Nincs ebbe semmi... Jövő-menő ember vagyok én: ahogy gyüttem, el is mehetek:
                        én nagyságod parancsolatjára mindenkor szívesen átgyüvök az országba egy kis
                        reggeli cipóér.</p>
					<p>A fejedelem forró lázban intett:</p>
					<p>- Hagyja kend a cigánybéli nyelvelést! Tudja kend, mi mindenkor megértettük
                        egymást!... Én megmondom kendnek, mit akarok, ki ellen és hol fogok
                        harcolni, de esküszöm kendnek, hogyha kend nekem káromra s ellenemre tesz:
                        isten istenem ne legyen: én kendet felkutatom még a bécsi császár udvarába,
                        még a réti bokor alatt is, s evvel a tulajdon szablyámmal szegem fejét
                        kendnek: értette?</p>
					<p>Villámló szemét belemeresztette a konok hajdú mozdulatlan, apró fekete
                        szemébe...</p>
					<p>- Velem nem lehet se alkudni, se huzakodni: hadat viszek Moldovára... az
                        olára... Értette kend?... Én kendnek adom Havaselvét... Azt kelmetek
                        devasztálhatják, felszedhetik még a földjét is, ha kell, hazatakaríthatják.
                        De nekem, az én Erdélyországomba, hajdú az én parancsom nélkül, lábát be ne
                        tegye, mert ha kendtek még egyszer úgy megdúlják, mint az elmúlt
                        esztendőkben, isten ne legyen az atyám, de én kendnek torkán leszek, s
                        otthon maradtjaikat, még a csecsszopókat is, mind ebek koncára vettetem...
                        Értette kend?</p>
					<p>Nagy András, mintha széldöngicsélést hallana.</p>
					<p>- Nono - dörmögte -, szóbul ért az ember...</p>
					<p>- Én kegyelmedet kinevezem hajdúk főparancsolójának, Nagy András uram! de
                        semmi packázást! ég roggyon le, főd szakaggyon meg inkább az alatt, aki
                        szembeszegül... Most mondja meg kend, hány szál kardot hoz?...</p>
					<p>Nagy András fejét leeresztette:</p>
					<p>- Uram, nagyságos uram, Erdély vezérlő csillaga... ha én úgy mégyek haza az
                        én népem elébe, hogy még egy véka élést se ígérhetek... engem az én embereim koncok koncára hánynak, s nem
                        kell akkor Nagyságodnak fáradni az én megmetszetésemmel...</p>
					<p>Báthory elértette:</p>
					<p>- Ígérni!... - mondta higgadtabban - ígérni!... Ígéretből még nem vagyunk
                        szegények... Ezt azonban kincstartónkkal, tanácsunkkal, kancellárunkkal mind
                        meg kell beszéljük... A mi erőnktől telik, el nem vonom kelmetektől... A
                        dolog sürgős; Ma februárius tizenöt, s március elsejére Tergovistyébe kell
                        lenni mind a hajdúságnak...</p>
					<p>Nagy András hallgatott.</p>
					<p>- Milyen utakon parancsolja Nagyságod?</p>
					<p>- Átmennek kendtek a Kőrös vizeken, Maros vizen, egyenest Lugosnak: onnan a
                        legkurtább úton ki az olá fődre.</p>
					<p>Nagy András fejét csóválta.</p>
					<p>- Nagyságod nem háborút akar! Nagyságod csakjót
                        akar!... De abbul nem élünk meg Nagyságos uram... Otthol az asszonycselédek,
                        míg mink odajárunk, éhhel vesznek el, mind pulyástul, gyerekestül egybe...
                        De még mink is, ha ez szegény éhholt utakon csavarogjuk el az havas
                        időket... Nagy sor ez, Nagyságos uram...</p>
					<p>- Ha otthon maradnak az emberek, a legnagyobb kenyérpusztítók, akkor több jut
                        a gyerekeknek?... - kérdezte a fejedelem győztes örömmel, mert már
                        tagadhatatlan, hogy fölébe került a hajdúkirálynak. - Ez mind nem én dógom:
                        én kedteknek hadat adok, jó bőséges háborúval szolgálok: a többi, a hadak
                        felültetése a ked dóga...</p>
					<p>Aztán gondolkodva, keményen mondta:</p>
					<p>- Tudja meg kegyelmed, hogy én kegyelmedet kinevezem nemcsak hajdúk
                        főparancsolójának, de hajdúk főispánjának s tanácsombélinek is...</p>
					<p>Nagy András, aki evvel régi követeléseit beteljesedve látta, egy percre
                        elhallgatott...</p>
					<p>A fejedelem elébe tartotta tenyerét:</p>
					<p>- Csapjon bele kend, hány szál kardot paroláz le kegyelmed?</p>
					<p>Nagy András lassan, vontatottan beletette roppant kezét a fejedelem hatalmas
                        markába: a két kéz, a fiatal meg az öreg egyforma erős volt, egyforma nagy s
                        egyforma férfikéz...</p>
					<p>Úgy érintette egymást a két kéz, mint két életre-halálra elszánt ellenség,
                        aki most méri, tapintja, próbálja egymást, mielőtt ökölbe vágva egymás
                        agyának rontanának... Elhallgattak, mint ahogy elhallgat az ember, ha idegen
                        jön be a szobába.</p>
					<p>Imreffyné suhogott be; elszántan mosolygott, de a csönd, mint ellenség
                        kelepcéje, megijesztette.</p>
					<p>- Mit akar Nagyságod ebédre? - kérdezte kedveskedő módján.</p>
					<p>A fejedelem szintén mosolyogni kezdett, de ez a mosoly álarc volt s
                        védekezés:</p>
					<p>- Kegyelmed számára van valamink, kedves - mondta hirtelen, s a kisasztalról
                        felvette a boglárt.</p>
					<p>Az asszony nevetve szólt:</p>
					<p>- Felvarrjam? - s nézegette a gyönyörű kis ékszert.</p>
					<p>- Csináltass magadnak belőle násfát...</p>
					<p>Az asszony nagyon megörült, mintha minden baj elmúlt volna; ez a kegy, hogy
                        neki adta, hogy rágondolt, hogy foglalkozik vele, hogy nem utálja, ez a
                        szívébe nyilamlott s mindent, mindent elfelejtett érte...</p>
					<p>- Mit főzzek én ezért Nagyságodnak, kegyelmes uram - mondta szerelmes
                        boldogsággal, a komor, oda sem figyelő, magában tűnődő hajdúvezér előtt.</p>
					<p>- Lásd el a vendégeidet!... Ebédre tíz avagy tizenkét evő jön, úgy
                        lehet...</p>
					<p>Az asszony megütődve hallotta, de ennek sem volt keserű íze, a fejedelem
                        kegyének új megnyilatkozása a tegnapi s mai történetek után, ez nagyon
                        megvidította.</p>
					<p>Mikor kiment, a fejedelem befelé mosolygott: megérezte, hogy: a színes
                        képmutatásnál s az ajándéknál nagyobb fegyver nincsen.</p>
				</div>
				<div type="chapter">
					<head> [VIII]</head>
					<p>A kolozsvári udvarra Bánffy Pál jött meg a legnagyobb bandériummal, azért úri
                        szerencséjének tartotta, hogy a leggazdagabb négy-öt urat meghíjja magához
                        Bonchidára, mikor a fejedelem oly botránykozva megszökött reggelre.</p>
					<p>Ugyanis a lakodalom örömére senki le nem feküdt akkor éjjel, hanem mind
                        hajnalig virrasztottak, bor és muzsika mellett. A katonák is mind bent
                        maradtak a városon, és az utcán járták a táncokat, karikába fogódzva, és
                        bort kaptak hozzá a szilágysági ajándok hordókból.</p>
					<p>A bonchidai kastély kicsinyke volt, így úri mód volt benne, hogy senki mást
                        magával ne kérjen, csak Kendyt, a két Kornist: az öregebb Boldizsár
                        feleségével, György rideg, egyszál ember, Kamuthy Farkast az új feleségével,
                        akit második asszonynak most vett csak egy hete, egy tizenhét esztendős kis
                        csendes barna ünőcskét; ezeket már azért is, bár Farkas urammal
                        ortályoskodtak a mócsi birtok miatt, de hogy a pápisták el ne
                        hatalmasodjanak, Kendy s a két Kornis katolikus lévén, meg még Kapy Ákost,
                        hogy a kálvini felekezet teljes legyen.</p>
					<p>Így mulattak keresztül újra két napot, s volt elég megbeszélni való, hova
                        lött a fejedelem s Imreffyné... Csak Sólyomkőt gyanakodták, s jó leső
                        vadászokat küldtek ki, megtudakolni, csakugyan ott vannak-é. Mert mi lehet
                        más úri s felettébb való érdekesség, mint a fejedelem urunk nyomát
                        lesni.</p>
					<p>De már az asszonyokat nem bírták tartani, mind haza vágyakozott s éppen fel
                        is voltak készülve, hogy reggel induláskodnak, mikor megjött az Imreffy
                        levele.</p>
					<p>Éktelenül fel voltak háborodva s módfelett. Nagy csodálkozás volt, hogy beste
                        Imreffy merészkedett egy Kendy Istvánt magához meghíjni, ha még akkora öreg
                        ágyú volna is a prezent, Katus rézágyú... De hát a fejedelem csakugyan ott
                        vagyon?...</p>
					<p>De meg ha igaz, ami a levélben van, hogy két nap óta Kolozsvárott oly dolgok
                        történtek, amit tanácsurakkal kell közleni... Kendy István el is
                        gondolkodott efelett... csak Bethlen Gábor ellen mehet ez... Bethlent Kendy
                        s Imreffy gyűlölték... emiatt csakugyan muszáj megtenni a vizitát, nem is
                        tanácsos elmulasztani, ha a fejedelem jelen légyen, mert a fejedelem
                        őnagyságának ellenére tenni isten őrözz.</p>
					<p>Úgy határozták hát, hogy elindulnak a szánakkal, de a sólyomkői ház előtt a
                        dámák ki se szállnak, a tanácsurak bémennek, s ha van fejedelem, igen, ha
                        nincs, tovább.</p>
					<p>Kapyék elillantottak, még a levél előtt. Ezek jól jártak, hazamehetnek s
                        lefeküdhetnek.</p>
					<p>Ők azonban, négy úrasszony s öten urak, szánakba ültek, s elindultak Sólyomkő
                        felé, lovas sereg előttük s utánuk.</p>
					<p>Roppant farkasbundákba voltak bécsavarva, s a kellemes csípő hideg az orrokat
                        egészségesen megharapta, s takarták a dámák a párásan permetezett szőrbunda
                        prémjébe. Jólesett a sok bor és mulatási gőz után a friss hideg.</p>
					<p>A sólyomkői vár alháza úgy volt építve úttal, hogy be kellett hajtani a tágas
                        kerített udvarba. Ország útja nem ment tovább, csak az udvaron át. Se
                        ellenség, se barát, el ne kerülhesse a régi Szentpály úriházat. Ott az urak
                        kibontakoztak s méltósággal leszállottak s egy perc múlva már fordultak az
                        asszonyaikért, mert ott várta őket az udvar fején Imreffy és Imreffyné s a
                        fejedelem nevével instálta a társaságot. Ki kellett az asszonyoknak is
                        szállani. Majd meghaltak, hogy nekik az Iffjú Kata házánál kell vizitát
                        csinálni.</p>
					<p>De csak bementek hát a tornácról az ebédlőházba... A tágas nagy teremben, a
                        belső sarokban hatalmas kandallóban égett a tűz. Roppant fahasábok percegtek
                        s ropogtak, s akörül a hajdúvezérek, akik nem akarództak felállani a nekik
                        váratlan vendégek miatt... Géczy is ott volt, s úri könnyűséggel jött előre,
                        s várta, hogy megmutassa magát...</p>
					<p>Az urak, úgy bundában s a dámák szintén felső prémköpenyeikben állottak meg a
                        meleg szobában, s a világért senki le nem tette volna a felsőt, úgy
                        állottak, mint valami kis ideig tartó várással, s topogtak, mert a hideg a
                        csizmákba egy kicsit minden lábzsákon át is beszivárkodott.</p>
					<p>Imreffy engedelmet instált, és bement jobbra a fejedelem szobájába.</p>
					<p>Ők magukban maradtak, s Kendy haragosan nézte az előre törlészkedő Géczyt,
                        akit csak azért sem tűrt, mert tudta, hogy ez a fejedelemnek felsővidéki
                        ispionja.</p>
					<p>Az asszonyok közt Kornisné volt a leganyásabb és jóságosan gyűjtötte maga
                        köré, majdcsak mint lányait, a három fiatal asszonyt. Mióta a fiatal
                        fejedelem volt az úr Erdélyben, azóta nagyon megváltozott a főrendek
                        társasága. Csak fiatalok s különösen csak fiatal házasok kapták a legfőbb
                        tisztségeket. Kornis Boldizsárné is fiatal, de mégis már három gyermeke van,
                        míg a többi három még mind gyermektelen.</p>
					<p>Imreffyné tessékelte nagyon őket, hogy jöjjenek be a balfelőli ő szobájába,
                        de az asszonyok érthetetlen makacsságból nem akarták uraikat elhagyni,
                        inkább itt összebújtak, s csinálták, mintha Imreffyné nem is háziasszony
                        lenne.</p>
					<p>Az uraimék is úgy vették, hogy a jelenlevő hajdúk nem számítanak, s
                        összehajoltak és vártak, Kornis Boldizsár különösen felfújta tokáját, mint
                        egy kanpulyka, mert megismerte Nagy András hajdúkapitányt, aki tavaly éppen
                        őtet felverte Szolnokon túl, mikor a budai basának az ajándékot vitte.
                        Kifosztotta őt a hajdúk főkapitánya, vagy az emberei, s hiába izent rá, nem
                        adta vissza, amit elrabolt, s most mégis itt kell véle találkozni a
                        fejedelem urunk várásában. Nem hogy szót váltson vele, inkább szeretett
                        volna rárohanni a vaddisznóölő késsel.</p>
					<p>- Magam is véletlenségből vetődtem ide - szólt Géczy, s úgy tett, mintha
                        semmi köze nem lenne a hajdúkhoz. - Fejedelem urunk őfelsége parancsára
                        jöttem.</p>
					<p>Az urak Géczyt kénytelen-kelletlen elfogadták, a fejedelem miatt, de oly
                        hidegek voltak, s úgy tartották magukat, mintha tetves volna az úr. Géczy
                        azonban igyekezett ezt észre nem venni. Ismerte már az erdélyi módot, hogy
                        itt az urak mind egyig úgy vannak egymással, mint a külön-külön csordából
                        való farkasok.</p>
					<p>Csak Kamuthy Farkas volt vidám, ahogy mindig lenni szokott. Most tudta, mi
                        baja ezeknek az uraknak: kálomista hajdúkat orrintanak, s nagyokat
                        röhintett, hogy jó helyre kerültek misemondó uramék.</p>
					<p>S csakugyan, a hajdúk megismerték s megsúgták egymásnak, ki ez a három
                        katolikus. Foktüi Máté oly vérbenforgó szemeket is vetett rájuk, mint a
                        baziliszkusz. Tekintetével akarta felperzselni őket. Csonka Balázs flegmával
                        nézte a pápás urakat. Nagy András, aki már aláírta a fejedelemmel a
                        szegődéslevelet, most már azon gondolkodott, hogy s mint lehetne mégis
                        vargabetűt csinálni s béjönni egy kicsint erre a hazára; nagyon egészséges
                        lenne meglátogatni ez úri főnépeket...</p>
					<p>Géczy, mint udvarokban jártas ember a legújabb pletykával kedveskedett.</p>
					<p>- Nem tudom, hallották e nagyságotok, nagyságos asszonyaim, hogy Mágócsy uram
                        özvegye átugrotta az ura sírját?</p>
					<p>Erre mindenki odafigyelt. Mágócsy Ferenc, Munkács ura a múlt év őszén halt
                        meg. Még Brassó ostroma idején ő volt a felvidéki vicegenerális. Hogyne
                        ismerték volna, a társaságba tartozott. Nagyon hamarnak találták, hogy
                        Dersffy Orsolya már férjhez ment volna. Mindnyájan nyitott szájjal figyeltek
                        oda, s bármilyen ellenszenves volt is, aki a hírt hozza, a dolog nagyon
                        érdekes volt.</p>
					<p>- Ne mondja kegyelmed - szólt Kornis Boldizsárné.</p>
					<p>A többi asszony csak ajkbiggyesztve nézte, s várta a hírt.</p>
					<p>- Ó, s nagyságotok még nem hallotta volna?... Eszterházy Miklós...</p>
					<p>- Ki az?</p>
					<p>- Egy udvari hadnagyocska.</p>
					<p>- Ugyan ugye?</p>
					<p>- Ó, nagyon érdekes volt. Most történt január elsején a várban... Az úgy
                        esött, hogy szokás Munkácson is, mint másutt, hogy újesztendő napján
                        köszönteni jön a várnép, s akkor az úr megajádékozza őket... Itt is, és
                        csakugyan a nagyságos asszony őnagysága nagyon kegyes volt és minden
                        udvarinak valami ajándékot adott. Kinek egy tőrt, kinek egy poharat vagy
                        köntöst, vagy más ruhabélit, vagy bort s cukort és így... Már mindenki
                        megkapta a magáét, s volt ott egy jóképű hadnagyka, Miklós úr, s ez nem
                        kapott semmit... Hát kérem, nagyságos úrnőim, mikor vége van a köszöntőnek,
                        előlép a hadnagy, s azt mondja, hogy ő elmegy... Mért? Mért?... Mondja: én
                        is megérdemeltem volna valami ajándékot, ha más megérdemelt... No, mondja
                        Mágócsyné nagyságos úrasszony, ha neked adom a kezem, megelégszel-é?</p>
					<p>Mindnyájan felszisszentek. Az asszonyok nem nevettek, annyira meg voltak
                        lepve. Mágócsy Ferenc a leggazdagabb főurak közé tartozott a felső vidéken,
                        és Dersffy Orsolya szintén oly gazdag.</p>
					<p>- Ki az a hadnagy?</p>
					<p>- Senki, egy ismeretlen fiatalember. Már nem is oly fiatal, harminc felé jár.
                        Eszterházynak híjják. Eszterházy Miklós. Nincs egyebe, csak a kardja.</p>
					<p>Az asszonyok végre nevetni kezdtek. Nagyon különösnek és csodálatosnak
                        találták a dolgot, mint a mesében.</p>
					<p>Géczy ismerte a törvényt, hogy semmivel sem illik túl soká foglalkozni, s az
                        urakat is mulattatni kell, nemcsak az asszonyokat. Ezért átcsapott a másik
                        oldalra s az urak felé fordulva mondta:</p>
					<p>- Alig várom, hogy az híres erdélyi agarakat meglássam. A felföldi uraknak
                        már agaruk nincsen. Bocskai uram őfelsége agarászi egyet se hagytak belőlük.
                        Ami van, az is mit sem érő, csudálva beszélik, hogy erdélyi uraimék nemcsak
                        nyulat, hanem őzet, szarvast is fognak az agarakkal.</p>
					<p>- Medvét! - vetette oda dicsekvéssel Kamuthy Farkas - medvét, uram! Farkast,
                        medvét, a csillagát neki! Kendy Imre is a múlt nyáron kölyökmedvét hozott be
                        az agaraival, Sennyei Pali meg farkast űzött velek, s le is fogatta a rusnya
                        férget, most a farsangon.</p>
					<p>Ez egy olyan téma volt, hogy az erdélyi urak nem bírták el hallgatással,
                        Kornis György is beleszólt, ez még gőgösebb volt talán az öccsénél is, de
                        formátlan, vastag, kövér pofájú s kis orrú ember:</p>
					<p>- Szarvast, farkast, rókát, őzet, nyulat egyaránt fogdostatunk, űzetünk
                        velek, sőt láttam oly agarat, aki személy szerint elfogta a hiúzt.</p>
					<p>- Farkast, medvét, hiúzt! - mondta Géczy túlzott álmélkodással, s boldog
                        volt, hogy sikerült az urakat belevinni a diskurzusba - nálunk bizony inkább
                        csak nyúlra tartják az agarat.</p>
					<p>Hirtelen nem tudta volna megmondani, hogy hol van az a “nálunk”, de persze
                        belejátszotta magát a felsőmagyarországi urak körébe, ahol még sokkal inkább
                        tűrt s lenézett ember volt, mint itt, de ott meg erdélyinek játszotta ki
                        magát.</p>
					<p>- Csizijó e! - ujjongott Kamuthy Farkas, s a tenyerével csapkodta
                        boldogságában a csizma szárát - lélekadta, kétféle agarunk vagyon nekönk:
                        egyik az nagyvadra, másik az apróvadra!</p>
					<p>Még a hölgyek is megelevenedtek egy parányit, egy csoportban álltak,
                        elhúzódva sértőn Imreffynétől, s mindnyájan inkább az urakat figyelték, mint
                        hogy a háziasszonnyal beszélni kelljen; büszkék voltak az erdélyi dicsőségre
                        s szerették, hogy ez a magyarországi így el van ájulva.</p>
					<p>- Feleségem, Poltháry Soós Fruzina asszonyom - mondta Géczy, túlkiabálva őket
                        kellemes éles hangján -, Révay Péter urammal igen jó sógorságban levén, mert
                        Révay Péterné Forgách Mária, és az öccse ura, trencséni főispány Révay
                        Ferenc uram felesége Forgách Zsuzsanna, a világszép asszony (csak az urával
                        rosszul él), Poltháry Soós anyátul valók...</p>
					<p>Kendy Istvánné, a szép és jéghideg Csapy Susa odanézett, mert ők a Poltháry
                        Soósokkal közel atyafiságban vannak, s most először méltatta Géczyt
                        pillantására.</p>
					<p>De Géczy, aki ezt igen jól tudta, s épp ezért szúrta közbe, a legnagyobb
                        nyugalommal folytatta a csevegdélést:</p>
					<p>- Sokat híjtak vele agarászásra, de azért nem is ez: hanem az prágai
                        agárversengés! az volt a legszebb, amit agártul láttam...</p>
					<p>- Mikor halt volna meg Mágócsy uram? - kérdezte Kornis Boldizsárné, aki nem
                        tudott belenyugodni csak egy-kettőre a Dersffy Orsolya dolgába -, nekem
                        úgy látszik, csak most hallottam halála hírét, Karácsony tájba.</p>
					<p>- Október huszonnyolcadikán betegedett meg a szegény úr - szíveskedett Géczy
                        -, csak hirtelen, semmi baja nem volt, s életének virágjában harmincnégy
                        éves korában, november huszonegyedikén meghal, és újesztendő napján felesége
                        megprezenteli Eszterhás úrfit magával és az egész Mágócsy és Dersffy
                        birtokkal, Munkácstól Zólyomig... Csak az egy Thurzóknak van még ennyi
                        birodalmuk.</p>
					<p>- Ez nagyon hamar volt, ez páratlan hamari dolog - néztek össze az asszonyok,
                        s annyira meg voltak illetődve, hogy még nevetni sem tudtak.</p>
					<p>- Én ismerem ezt az Eszterházyt - mondta Kendy István -, Illésházy
                        nagyságának, a régi nádornak keresztfia és öccse volt, s mikor visszatért az
                        Anyaszentegyházba, azt mondta neki Illésházy úr: Öcsém, neked adom Trencsén
                        várát, ha újra kálvinizálsz. S nem tette.</p>
					<p>- Pedig Mágócsyak, Dersffyek kálvinisták.</p>
					<p>- Már az Orsolyácska nem - szólalt meg Géczy. - Eszterházy Miklós rögtön
                        jezsuitát hozatott neki, s azóta meg is fordították a vallásában.</p>
					<p>- Istennek hála - szólt keményen Kendy, éreztetve katolikusságát. - Mágócsyak
                        ősei is mind katolikusok voltak.</p>
					<p>A hajdúk tovább ültek, s nemigen értették, amit a társaság beszélt, de Foktüi
                        Máté, a prédikátor, mint egy vadat álló eb, felszűkölt erre a szóra:</p>
					<p>- Óh, Úristen - rivallta el magát -, meddig tartod vissza haragod tüzét?</p>
					<p>Csönd lett. Senki sem nézett oda, csak Kamuthy Farkas nevetett nagyot.</p>
					<p>De Géczy nem hagyta:</p>
					<p>- Nagy becsöletes versengés volt pedig az is, egy sarampó volt felállítva, s
                        a megett az agarak, belül. Kürtszóra voltak kapatva... De elébb azt hagy
                        mongyam meg, hogy: az dámák mind ott voltak a versengésen, mert odafent az
                        impériumon az a szokás, hogy a dámák minden udvari mulatságon jelen vagynak,
                        nem ülnek ám otthon a suton, hogy mind csak süssenek, főzzenek, szőjenek s
                        fonjanak; hej, a legszebben felöltözve mennek az urak mulatságiba, s itt is:
                        magasra csinált létrás állásokból nézték, legalábbis kétszázan, a
                        versengést... No a pecérek, mind egyforma ződbe öltözve, tiszta ződ az egész
                        ruházat, csak a saru s a főre való barett sárga, mint a tengeri fütyülő
                        madár színe... Hát mondom, felvonják a sarampót...</p>
					<p>Kamuthy Farkas ingerülten hallgatta s belevágott:</p>
					<p>- Kézen vótak az agarak?... Kézen vótak-e? vagy csak úgy vótak?</p>
					<p>Géczy, aki nem volt jelen ezen a versenyen, csak elbeszélni hallotta, ezt nem
                        tudta, hát azt mondta:</p>
					<p>- Tudomány agarak voltak! Bédresszirt főagarak.</p>
					<p>- Jól van, de kézen tartották?</p>
					<p>- A sarampón belül vóltak.</p>
					<p>- Igen, de az isten, istened ne legyen, kedves komám, kézen vótak?</p>
					<p>- Há mér lettek vóna, ha sarampó vót.</p>
					<p>Kamuthy Farkas nagyot csapott újra a csizmaszárára, s hatalmasat, harsogósat
                        röhintett:</p>
					<p>- Kutyafarkát se ér az egész: az agarat nem úgy kell tartani, mint ökröt az
                        vásárba, sarampó megett: kézen kell tartani!</p>
					<p>- Hogy lehet kézen tartani huszonnégy agarat - indulatoskodott Géczy.</p>
					<p>- Huszonnégy milliomot is, komám! Nem az agárra bízzuk a kürtszót, hanem az
                        pecérre; Gyere csak, gyere Egerbegyre, s láss csudát... Agáreresztő szíjjal,
                        ugye Nagyságod? - s tele szájjal kacagva fordult a belépő fejedelem
                        felé.</p>
					<p>Mindenki a fejedelemre nézett, Kamuthy üvöltő vidámsággal folytatta:</p>
					<p>- Így tartom e! Párba az idesanyja ne legyen vele, vagy pórázon két párt, s
                        ahogy a jel adódik, egyszeribe csak egy rántás, s neki a vadnak!... ez döfi.
                        Ez embernek való öröm... De azok a plundrás veszett nimetfélék, baromállat
                        az mind az agárho!...</p>
					<p>- Annál jobban ért ahho Bethlen főkapitány - mondta Kornis György -, agarak
                        kommendánsa volt Zsigmond fejedelem udvarában.</p>
					<p>- Most meg a székelyeké - vágott vissza élesen Kamuthy Farkas.</p>
					<p>- No isz, a nem szégyen.</p>
					<p>- Mit kell emlegetni, hogy agarak kommendánsa vót.</p>
					<p>- Csinnyán - szólt a fejedelem, megvédve Bethlen Gábort.</p>
					<p>Géczy sietve el akarta simítani a kínos szóváltást, és a fejedelem kedvéért
                        röviden rekapitulálni akarta az agárügyet, s szokott udvariasságával
                        deferált:</p>
					<p>- Nem akarom tanétani Nagyságotokat - inkábbhogy azért gyöttem bé Erdélbe,
                        mert itt vagyon az vadászatnak, agarászatnak igaz paradicsomföldje.</p>
					<p>A fejedelem nem ügyelt az urakra, hanem az asszonyokat nézte, s nyitott buja
                        ajkai, mint a vadat álló ebé, lefittyentek, s szagot álltak, orrlikai
                        tágultak, s szeme nedvesen izzott, négy új s gyönyörű fiatalasszony volt
                        előtte. Csapy Suskát már úgy nézte, mint magáét, hogy ím, ily hamar megjött
                        az édességes tiszta fülecskéjeért kapott donációs levél után...</p>
					<p>Sorra megfogta a kezüket, szót se tudott szólani, csak nézett, s egész
                        testében, arcában, feszült, lecsapó, ragadozó mozdulásában, benne volt a
                        leső sólyom készsége, aki a levegőégben egy pillanatra megáll, kóválygás
                        után, hogy melyre hulljon le az alatta kerengő galambocskák közül...</p>
					<p>Az asszonyok megérezték, s a szívük kéjesen elzsibbadt a gyönyörtől, mert
                        ellenállhatatlan volt a Báthory Gábor szívdöglesztő bátorsága; Csapy Susi
                        vékony fejér kezét odahagyta, s az arca ijedten tündöklő lángszín lett, s
                        fejét meghajtva, úgy fogadta a fejedelem köszöntését, hogy kigyúlt, mint a
                        rét a hajnali napsütésben.</p>
					<p>De Bánffy Pálné is lázba gyúlt, sőt a derék Kornisné is végigborzongott; oly
                        csudálatos mód tudta mívelni a fejedelem a dolgát, hogy mindenik asszony
                        csak magára s csak saját magára vette minden hőségét és szíveszerelmét,
                        vágyát...</p>
					<p>- Gyere má tésis, Kata - kiáltott Kamuthy a feleségecskéjére, aki oldalaslag
                        állott -, ne szégyelld magad, mutasd meg, kiskivagy.</p>
					<p>A ripők szóra a fejedelem odanézett a negyedik asszonykára, kit eddig számba
                        se vett, oly homályban állt, s ismeretlen volt, Kamuthy csak most vette
                        második feleségnek, a múlt héten Mojzes Katát. A fejedelem ajkai
                        megdermedtek, s a szíve görcsös ütést kapott: egy alig kivirult, szinte
                        harmattal begyöngyözött, édes ifjú barna nőcske állt előtte.</p>
					<p>Abban a pillanatban halálosan beleszerelmesedett.</p>
					<p>Itt ő volt a megtámadott; a szíve dobogása megállt, s szerencse, hogy
                        setétben s ablakoknak háttal volt, mert most mindenki meglátta volna rajta
                        az elváltozást.</p>
					<p>De senki se figyelt rá, mikor megfogta az asszony nem kicsiny, de meleg s
                        puha jó kezét: mindkettejükön forró lázak rohantak keresztül.</p>
					<p>Csak Imreffyné, aki hallgatva állott az asszonyok között, lett sápadt, s a
                        szemére lehullott a szempilla, mint koporsófedél: ő volt az egyetlen, aki
                        látta, tudta, érezte, mi történt.</p>
					<p>- Isten adta Nagyságtokat hozzánk - mondta a fejedelem, s úgy állott
                        középütt, oly nagy, amellett oly ragyogó s nyájas volt, minden szem rajta
                        függött, s érezni lehetett, hogy ez valóban a fejedelem, aki itt mindenekkel
                        bír.</p>
					<p>- Bizony nem mondhatjuk, hogy ez szerencsét reméltük vólna - szólt legelébb
                        Kornis Boldizsár, akinek a legtöbb szabadott -, nem tudtunk Nagyságod itt
                        való lételérül.</p>
					<p>- De pedig milyen jó, hogy kegyelmetek betoppantanak, immár bízom szerencsém
                        csillagában - s titkosan mosolyodott.</p>
					<p>- De visszük is Nagyságodat magunkkal - mondta Kendy István.</p>
					<p>Imreffy idegesen mozdult meg.</p>
					<p>- Ebédre Újvárban várnak - szólt a férje pillantása után, Kendyné.</p>
					<p>A fejedelem úgy pillantott oda, mintha váratlan volna a fiatalasszony szava,
                        s melegen gyönyörködte a kis zavarát.</p>
					<p>- Ne fussanak Nagyságuk - szólt Imreffyné kissé gőgös-mézesen -,
                        szegénységünktől is kitelik egy s más.</p>
					<p>Ha a fejedelem nem szólt, olyankor valami fanyar izgalom, feszültség volt
                        köztük, csak addig voltak egy úri társaság, míg a fejedelem személyes
                        varázsa kötötte össze őket, különben feneketlen gyűlölet vetett köztük
                        ellenséges sáncot. Erdélyiek voltak, urak.</p>
					<p>- El, el, elmegyünk - mond a fejedelem széles és nyílt nyájasságával,
                        mindnyájuk felett szinte széthintve a kegyeket, mint egy fiatal nap -, csak
                        előbb örvendek, hogy együtt vagyunk!</p>
					<p>Jelt adott a kancellárnak, aki száraz módján előre lépett s nyekegve de
                        szapora szóval szólt:</p>
					<p>- Megvallom, hogy nincs módom, kedvek ellen megtartani kegyelmeteket, de
                        hasznos és szükséges, hogy Isten egybevezérlette ez kompániát, mert az
                        országról kelletik beszélni... Kérem azért az urakat, uraimat, mint őfelsége
                        tanácsát, hogy a benyíló házban pár percenetre egybegyűlni méltóztassék,
                        hogy referátumot tehessek az ország fontos és súlyos dolgairól.</p>
					<p>Annyira biztos és kényszerítő volt a szava, hogy mindenki fontosnak s
                        elkerülhetetlennek érezte.</p>
					<p>- Ej, rázzuk le magunkról ezt a kis alkalmatlanságot - mondta a fejedelem,
                        újra sorra bókolva a dámáknak. Mikor Kamuthynéra kellett néznie, szemét
                        lehunyta, s pillái közül itta fel az asszony csudálatos gyermeki szépségét,
                        de nem akarta kimutatni, hanem inkább oda menekült a tekintete s az érzése,
                        ahol biztonságban volt, s Susikához szólott és őt becézte:</p>
					<p>- Hogy érzi magát, édes atyámfia, ez mi országunkban? - mondta, s hirtelen
                        meg is fogta az asszonyka kezét.</p>
					<p>Susi fülig pirult, s kezét vonta, nem akarta engedni, de a fejedelem óriási
                        tenyerében elveszett a keze, mint egy gyermekkéz. S a fejedelem, érezve e
                        vonakodást, annál támadóbb lett, s játékból az asszonynak tenyerét
                        vakarintá. Pedig hiába nézett úgy rá, s hiába árult el az egész világ előtt
                        nem lévő forróságokat, ez az egész csak védekezés volt a másik asszony, a
                        Kamuthyné bűbája ellen, amely úgy sütötte s perzselte, hogy sem holt, sem
                        eleven nem volt.</p>
					<p>Kendy István fakó olajbarna arca még egy fokkal fakóbb s ónosabb lett. Kezét
                        kardjának markolatára tette; nem markolta azt, de nyomta, lenyomta, hogy a
                        kard hüvelye hátul a hosszú mentét magasra emelte. Mély lélegzetet vett, s
                        szédület környékezte az agyát.</p>
					<p>- Noshát, gyerönk - mondta a fejedelem, s eleresztette a Susa kezét, aki
                        tizenhét éves ifjúságában úgy állott, mint akit súlyos inzultus ért, lángoló
                        arccal, lihegő kebellel, főve, forrva, teljes izgalomban.</p>
					<p>A fejedelem még annyit szólt:</p>
					<p>- Aztán mulassanak jól kemetek, húgaim-asszonyomék, míg mink odabent ez
                        nyomorúságban senylődünk.</p>
					<p>Nevetett, s mindenki vele nevetett.</p>
					<p>- Ez lator elveszt bennünket mind országostúl - morogta Kendy István Kornis
                        Boldizsárnak.</p>
					<p>Bent a fejedelem leült helyére, az asztal belső oldalára, kivont kardját
                        keresztbe letette maga elé az asztalra; szembe vele úgy helyezkedtek el az
                        urak, hogy középen széket fogott Kornis Boldizsár, mellette jobbról Kendy,
                        balról Bánffy Pál. Emellett Kornis György ült le, s Kamuthy állva maradt,
                        mert nem akart, maga sem tudta mért, Kendy mellé ülni. Imreffy az asztal
                        felső végét foglalta el, s írásainak bőrzsákját maga elé tette.</p>
					<p>- Magnifici domini generosi, fideles, nobis sincere dilecti - kezdte a
                        fejedelem. - Kancellários uramnak vagyon referálnivalója kegyelmeteknek az
                        országról; hallgassák meg kegyelmetek, s ámbátor ez jelenlevők száma
                        gyűlésnek non valet, meg nem érő, azért mondják ki kegyelmetek
                        gondolatjaikat országúl.</p>
					<p>Imreffy felállt, papirosait soká rakosgatta, rendezgette, úgyhogy mindenkire
                        lassan valami szorongó s kényelmetlen érzés telepedett. Mikor aztán elkezdte
                        lassan s latinul a beszédet, a nehezen kialakuló mondatokból annál feszítőbb
                        lett a história.</p>
					<p>Előadta a moldvai eseményeket. Bőven elmondta, hogy ugye mindenki jól tudja,
                        a fejedelemnek legelső szándéka az volt, mikor a fejedelmi széket
                        elfoglalta, hogy Oláhországot megtámadja, s Serbán Radult elkergesse, s
                        evvel elégtételt vegyen a Mihály vajda szörnyűségeiért, aki a tizenöt éves
                        háború alatt folyton átkozottul beleavatkozott Erdély ügyeibe, s némely
                        alacsony, hitvány és hazájaáruló magyarnak segítségével Erdély fejedelmi
                        címét is elragadta. Beszélt a sok dúlásról, fosztogatásról, sarcolásról,
                        amit sokkal inkább a vad oláhnak kell tulajdonítani, mint a töröknek, s a
                        nemzeti kétségbeesésről, amely soha ki nem fog aludni az oláhval szemben,
                        kivált míg ilyenfajta vajdák ülnek Havaselve felett, mint ez a Serbán Radul
                        is, aki a Mihály politikáját folytatja... A fejedelmet akkor az ország
                        instálta, ne kezdené a hadat, mert azt mondták: még nem elég erős arra a
                        megkínzott s vérevett ország... A fejedelem engedett. Sőt békét és
                        szerződést kötött a vajdával...</p>
					<p>- Úgyvan - szólott Kamuthy, aki a legelső pillanatot megragadta, hogy a
                        fejedelem mellett vivátozzon.</p>
					<p>- Az urak jól tudják, hogy ősszel Konstantin, a moldvai hospodár alávetette
                        magát az erdélyi fejedelemnek, s országával egybe Erdély vazallusává, a
                        fejedelem birtokává lett... Most vasárnap is követei feles ajándékkal itt
                        voltak Kolozsvárott, s a fejedelemasszonynak bőven kedveskedtek kincsekkel,
                        szőnyögökkel s más drága marhákkal... De hol voltak az olá vajda követei?...
                        Mindenki kérdezte vasárnap, hogy hol az olá vajda, hogy semmi hír felőle...
                        Talán hogy elkéstek, mondta az ország.</p>
					<p>Imreffy szünetet tartott, körülnézett:</p>
					<p>- Igenis, a hír, bár későn, de az olá vajdáról is megjött. Az olá vajda azon
                        az éjszakán, mikor itt kellett volna tisztelegnie - haddal megtámadta a
                        fejedelem birodalmát, Moldvát, a mi alattvalóinkat, akinek éjnekévadján,
                        futva s egy ingben kellett menekülnie...</p>
					<p>Mindenki elszörnyedt. Ez valóban olyan hír, amire nem számított senki.</p>
					<p>Felhördülések, dühök s káromkodások robbantak ki a fogak közül...</p>
					<p>- Ez az, amit referálnom kellett kegyelmeteknek: hogy a moldvai vajdáné
                        Brassóba menekült, magával hozta a fiát a hospodárt, az ártatlan tizenhárom
                        éves gyermeket, magával hozta harminc szekér kincsét, drágaságát, s követei
                        tegnap reggel megjüttenek az Weiss Mihály brassói bíró embereivel egybe, s
                        mindeneket elbeszéllettek.</p>
					<p>Mindenki néma lett: valóban nehéz idők nagy jövő szele csapta meg őket.</p>
					<p>- Nyolcezer aranyforint fizető alattvalóinkat éjszakának idején ágyából
                        szalasztja neveletlen gyermekével, várát s palotáit elfoglalja, országát
                        most sarcolja: akit kegyelmetek kíméltek, most az olá vajda mind elviszi a
                        moldvaiaknak minden, bár egy fityingérő vagyonát.</p>
					<p>- Ki kell irtani űket egy lábig - rikácsolta Kamuthy Farkas, öklét rázva.</p>
					<p>- Halhatatlan szörnyűség - mondták a többiek is.</p>
					<p>A fejedelem várta, hogy az egész társaság háborút kiáltson, s hogy csak az
                        egy Kamuthy - behúzódott szempillái mögé, s ismerni akarta az embereket,
                        ezért szabad folyást engedett a szónak, s felállt Kornis Boldizsár.</p>
					<p>Hosszan beszélt; s ő is felsorolta Erdély nagy nyomorúságait az elmúlt
                        esztendőkben, amelyek miatt még ma is csak olyan, mint a vérevett bárány...
                        S a tavalyi szertelen szűk termés után pláne úgy vagyunk, mint az éhhelholt
                        a hóban: ő nem akarja megállítani, hogy azt határozza majd az ország, amit
                        akar, csak ezt a két dolgot nem szabad elfelejteni, hogy ki vagyunk fosztva,
                        s ma éppen még kenyérbélink sincs... s hol van még az aratás! A tavaszbúzát
                        még csak két hónap múlva vetik, és a hadhoz rögtön elemosia kell...</p>
					<p>Aztán Kendy István szólalt fel: ez is dühítően higgadtan fogta fel a dolgot,
                        s azt kívánta, bizottságot kell kiküldeni, aki megvizitálja a dolgot.</p>
					<p>De Bánffy Pál felpattant, lángvörös lett, rossz szónok volt, mikor felállott,
                        csak akkor kezdett belezavarodni az indulatába: igazságot követelt,
                        igazságot, igazságot! A háta mögött Kamuthy Farkas kontrázott neki, minden
                        szó után helyeselve. Bánffy Pál voltaképpen azért tüzelt annyira, mert e
                        három nap alatt nagyon kiismerte a vendégeit, akik mindent pápista-szemmel
                        néznek, fumigálják Erdélyt, csak a német felé kacsingatnak, s mégis a nyakán
                        voltak három napig, igaz, hogy tartóztatta, szekerükből a kereket,
                        szánjukról a talpat leszedette, s ajtót-kaput rájuk szegeztetett, de aztán
                        annál veszekedettebben tele is volt velük...</p>
					<p>Kornis György persze a bátyjával tartott, kurta darabos módján levágta a
                        berzenkedőket, s csak békét és csak a békességet prédikálta.</p>
					<p>Kamuthy dühöngött, nem hallgatta a beszédet, külön perorált, s egyre azt
                        lármázta, hogy bosszút, bosszút, bosszút. Igazságot, igazságot!...</p>
					<p>- Ej mit ivölt kegyelmed - fordult vissza a feje fölött ágáló s lármázó
                        Kamuthy felé Kornis Boldizsár -, egy székely katonát se adok az egész
                        Mulduváért! mind Oláországgal egybe!</p>
					<p>- Tudni kell a dolgokat! - kiáltotta Kendy István is a fejedelem felé.</p>
					<p>- A Konstantinocska elrontott éccakai álmáért!?... - dühöngött Kornis
                        Boldizsár.</p>
					<p>A bátyja ezt a szót felkapta:</p>
					<p>- Talán nem is igaz, csak álmodták az egészet!...</p>
					<p>A fejedelem megszédült; kirobbant a dühe... Mi ez?... Az urak nem tudják,
                        hogy ki a fejedelem? Szemtől szembe ellene mernek ugatni?... - fogta az
                        asztalon előtte álló kupát, csengetni akart vele, kopogtatni, de ahogy kézbe
                        vette, előbb kiitta, ami benne volt.</p>
					<p>Ez lehűtötte s megjuhászította az embereket. Érezték, hogy a fejedelem nagyon
                        nyugodt, s ez hatott rájuk, mert bizonnyal oka van e nyugalomnak.</p>
					<p>Mikor kissé lecsillapodtak, Kornis Boldizsár hetykén összefoglalta:</p>
					<p>- Nem adom véremet gaz kutyák ugatásáért.</p>
					<p>A fejedelem így szólt:</p>
					<p>- És ha én azt mondom kegyelmednek, hogy nem is kell a Nagyságotok vére s
                        áldozatja...</p>
					<p>- Arra ne is számoljon... - kiáltotta Kornis, de meggondolta - a kancellár
                        uram!... mert az ország nem ül fel...</p>
					<p>A fejedelem hirtelen felemelte fejét s villámló szemmel nézett szembe
                        Kornissal, mint egy ugrásra készülő tigris.</p>
					<p>- Nem is számolok rá!... - kiáltotta - sem kancellár uram!... Tudjátok meg,
                        hogy másmint akarom, magam kötségin s erejébül... Mit nekem Erdély! -
                        kiáltotta el harsogva boros szilajan. - Nem arra való ország, hogy ezen
                        uralkodjak! Arra más birodalmakat kell keresni: ez kisded ország csak egy
                        fölöstökömre való... megenni, meginnya...</p>
					<p>Megdöbbent csend lett erre a hirtelen jött kinyilatkozásra. Báthory maga is
                        megigenlette, s visszaszállt a vér az agyából, higgadtabb lett, s hátrább
                        ült, féloldalt fordult, úgy nézett vissza s körül rájuk:</p>
					<p>- Kancellár uram, hívja be az hajdúkot és Géczy Andrást, nádorespány
                        követjét.</p>
					<p>A pápista urak sóbálvánnyá lettek. Ím, hát itt kicsinált dolog, kész praktika
                        van az ország ellen... Hajdúkkal!... Most jött ki a lóláb... Hajdúkkal
                        akarja ez elfoglalni az országot?...</p>
					<p>Annyira el voltak szörnyedve, hogy a vér megfagyott bennük, s nem mertek
                        egymásra nézni, hogy el ne árulják a gondolataikat.</p>
					<p>Néma csöndben várták el, hogy Nagy András bejöjjön, két kísérőjével, félszemű
                        Csonka Bálinttal s a tűzben izzó Foktűi Mátéval, aki már nem bírt magával a
                        rettentő gyűlölettől a pápisták ellen.</p>
					<p>Jött Géczy is, aki azonban végigment a szobán, s annak a belső végében
                        egészen magában, összefont karral figyelmesen nézte mi történik.</p>
					<p>Nagy András megállott az asztal alsó végin. Komoran állott, bal kezét
                        csípőjén tartva, szűrét könyökével kidagasztva. Már nyugodt volt, rendben
                        volt, írás volt a zsebében. Jól hallották a lármát s ordításokat, amely elől
                        az asszonyok el is menekültek egy odábbi szobába, mert nem akartak a
                        hajdúkkal együtt leskelődni, s érteni úgysem lehetett egy szót sem a
                        visszhangos boltozatok miatt, csak ijedtségük nőtt, hogy egymást ölik az
                        urak. Kornisné nyugtatta őket, nem kell búsulni: ez mindig így megyen,
                        mihelyt az országra fordul a szó: ez már erdélyi szokás...</p>
					<p>Imreffyné teríttetett odabent, s egy kis harapnivalót. Hallgatva s kedvetlen
                        s ímmel-ámmal, szorongva csipegettek.</p>
					<p>- Egregii fideles, nobis sincere dilecti - mondta a fejedelem, a latin
                        szólítással visszaállítva a tárgyalás hivatalos nyugalmát -, Nagy András
                        uram, köszöntöm kegyelmedet, mint a vitéz hajdúságnak legelső fejét,
                        vezetőjét s parolája bíróját... kérdem kegyelmedet: ...ha Erdélyország
                        fejedelme kardját kihúzza s leüti; és kiadja a szót, hogy: Ki
                        Oláhországra!... Mennyi kardot hoz kegyelmed az fejedelem mellé?</p>
					<p>Nagy András megmozdult, előrebókolt bús bikafejjel, egyet vetett magán, apró
                        véres szemét körülhordozta az urakon, azzal fogta, kivonta tenyérnyi
                        pallosát, s az egyenes nagy kardot, mit két kézzel kell emelni,
                        végigfektette az asztalon, de markolatját markából ki nem bocsátotta s
                        szólt:</p>
					<p>- Nagyságos fejedelem! uram! Nagyságos uram! Erdély fejedelme s gazdája!...
                        Nagyságos uraimék! Énnekem se szavam, se bötüm benne: de ez az én kardom
                        temintelen harmincezer hajdú s még harmincezer paraszt csákányt
                        jelent...</p>
					<p>- Isten úgy segéljen?</p>
					<p>- Isten engem úgy segéljen.</p>
					<p>Az urak némán ültek, hallgattak.</p>
					<p>Nagy András visszavette kardját. Maga elé támasztotta, s állt, mint egy bakó.
                        A fejedelem Géczyre nézett.</p>
					<p>- Uram, Géczy uram, mit hoz kegyelmed az pozsoni gyűlés felől?</p>
					<p>Géczy előbblépett, Imreffy mellett, belől, a fejedelem felől s megállt az
                        asztalnál.</p>
					<p>Szónoki formában beszélt, mint a Plutarchos orációi. Széles feneket kerített,
                        s latinul beszélt, mert ez időben komoly dolgot komolyan megtárgyalni csak
                        latinul lehetett s mindnyájan úgy érezték, fontosabb a gondolat, ha deákul
                        mondják el. Ha magyarul szóltak, rögtön dühök lobbantak ki, s káromkodásba
                        fúlt a düh, de a latin nyelv iskolai nyugalma az idegekre csillapítóan
                        hatott, természetesebbnek találták az okfejtést s az érvek
                        csoportosítását.</p>
					<p>Géczy nagyon kellemesen beszélt, nem mondott semmi újat, de e perc igen
                        alkalmas volt, hogy újra végiggondolják beszéde alatt az ország
                        szerencsétlen állapotát... Kiszakítva az Alföld, a török parancsol benne...
                        Elszakítva a felföld, a német parancsol rajta... s itt a kis Erdély, mely a
                        török felé repes... “A magyar nemzet, Spectabiles ac Magnifici Domini, a
                        nagy Mátyás dicsőséges idejében huszonkét nemzetnek tudott parancsolni s ma
                        nem bír saját magán uralkodni. Nagy Lajos fényes birodalma a tengerektől a
                        tengerekig terjedt, s ma a hegyektől a hegyekig sem terjeszkedik... S lássák
                        kegyelmetek erdélyi uraimék, mégis kegyelmetek nem is tudják milyen boldog
                        állapottal vagynak: kegyelmeteknek szabad: magyarnak lenniök... Kegyelmetek
                        perelhet és osztozhat s civakodhat, magyar a magyarral, de akik kívül vannak
                        ez határon, azoknak semmit sem szabad, de magyarnak lenni: az legislegjobban
                        tilos!... Nekünk odaát, szolgáknak s raboknak kell lenni. Itt az emberek az
                        lehetnek, amivé akarnak vagy tudnak, aki nemes, nemes lehet, aki mester,
                        mester lehet, aki pásztor, pásztor lehet: de odaát a magyar, ha gyűjt, csak
                        arra gyűjt, hogy aki jön, elszedhesse tőle... ott csak dolgozni s hallgatni
                        szabad: jön a török, elhajtja barmainkat, jön a német, elszedi
                        rongyainkat... ott van békesség csak, ahol puszta a föld, mert ha híre kel,
                        hogy van egy falu, ahol még emberek laknak, soha semmi isten meg nem őrzi a
                        dúlóktól s fosztóktól... csak a jóisten tudja, mi lesz ez világból, ha így
                        telik a magyarság dolga, nem lesz szabad többet nevetni s dalolni, csak
                        sírni s jajgatni... Átkozott nyomorék az emberi fajta, hogy ebbe is bele tud
                        törődni s másra is gondol néha, nemcsak a bajra... Ha kegyelmetek tudnák, mi
                        az: hogy itt a magyar urak hajba tudnak ragadni egymással, menjenek-e
                        bosszút állni régi megbántó ellenségeiken, vagy ne? hogy itt harmincezer s
                        hatvanezer szablyát tudnak egybe seregeltetni!... akkor áldanák az Istent,
                        mert odaát, a határon túl, ha valaki három embert tud maga mellé
                        szerkeszteni, bárha földtúrásra vagy bőrkalapálásra, vagy kereskedésre:
                        akkor már egy hét múlva rebellis kell legyen: mert szűk az ég odakinn a
                        magyar felett...”</p>
					<p>Lekötötte a figyelmet, s elterelte az indulatokat, s pillanatnyilag
                        keserűséggé változtatta át. Sóhajtások és nyögések kísérték szavait vagy
                        legalább fakó és fásult szomorúság, mint a temetésen, míg a pap beszél a
                        halottról.</p>
					<p>- Nádor uramtól jövök, s eleget hallottam, asztal mellett, kupa mellett
                        őnagyságaik beszélgetéseit... Hogy gondolják azt kegyelmetek, Nagyságos
                        uraim, hogy a magyariak szablyát ne rántanának, ha jel történik: hogy
                        szabadságidő lett!... Itt van kész példa, Bocskai fejedelem dolga: ahogy
                        kiütötte a zászlót Biharba, az egész ország, Brassótól Pozsonyig, eccerre
                        lángot vetett; a németnek minden hada úgy maradt, mint egér a fogóba;
                        harcolni se kellett ellene, csak leszedni, akár az ázott ürgét... Nem
                        mondhatom: nincs írásbeli meghagyatásom: de én esmérem az urak gondolatját,
                        s azt mondom kegyelmeteknek: csak kard kihúzva légyen, s a kard kézbe
                        légyen! akkor mellettünk lesz az egész világ, s hátunk mellett az egész
                        kereszténység...</p>
					<p>Báthory Gábor, a szavaktól megmámorosodva húzódott vissza magába; itt az új
                        Bethlen Gáborom - mondta magában -, ez az igazi, s ifjú vére gőzt vetett,
                        nincs, nincs hatalom, ami többet visszatartsa...</p>
					<p>Foktűi Máté azonban tűz és láva dörgéssel robbant ki közéjük, abban a
                        pillanatban, ahogy szót foghatott. Már másodnapja forr benne a kirobbanó
                        düh, most aztán megeresztette dühei zsákját:</p>
					<p>- Szerelmes atyámfiai az Úrban, nézzetek az hatalmas Isten trónusára, mely
                        csodálatosság az ő míve: hogy kiterjesztette fejetek felett az égnek
                        firmamentumát, s lábatok alatt megerősítette a földnek fundamentumát...</p>
					<p>Kornis Boldizsár is szólani akart, de látva, hogy ezt megállítani többé nem
                        lehet, visszaült, s gúnyosan nézte a parasztok papját, aki iszonyú hévvel
                        öblögette a szokott papi frázisokat, míg elért a nagy rávallásra, amit ki
                        kellett magából üvöltenie:</p>
					<p>“...az a hatvanezer szablya, azkit Nagy Andorás uram űkeme ígért: az mind
                        Krisztus igaz vitézinek kezében vagyon, nincsen azok közt egy is, amék a
                        pápisták rothadt fekete fertőjébe fetrenkednék...”</p>
					<p>Kornis Boldizsár nagy robajjal taszította hátra a székét, s a fejedelemre
                        nézett: tűri-e az ő jelenlétükben ezt a lázadást. De a fejedelem úgy ült,
                        mintha nem is hallotta volna a papot. Lázba és mámorba révedten ült: nem
                        látta, érezte, a szilaj jövendőt, minden idegét felgyújtotta a harc tüze...
                        Akkor megrázta magát, mintha erőszakkal hozná vissza ez világba, tollat
                        fogott, s egy papirosra jegyzéseket kezdett tenni.</p>
					<p>A pap azonban egyre súlyosabban támadott, s öntötte a kálvinista
                        sérelmeket:</p>
					<p>- Ugyi Szatmárt megadták a nímet kommandónak, de csak, hogy pápista papot a
                        várba soha be nem hurcolnak, a vallást nem háborítják a pápistaságnak
                        berakásával és a templomok diszpozícióját semmiképpen meg nem sértik... S
                        szemléljed a pokolbeli sátán mívét! jezsuitákat állítottak a pápista urak
                        mellé, hogy mint test az lélek által, az urak az ő tanácsaik által
                        cselekedjenek!... És még azonfelül kollégiumot nyitottak, hogy már a
                        gyermeki lélekbe imbíbálják az pápizmust, és a pápista uraknak Bécsből nagy
                        jutalmakat ígértek, ki mennyi ajándékot küld az kollégyiomra... Ilyen időket
                        értünk nagyságos uraimék!</p>
					<p>Egy pillanatra szünetet tartott, a katolikus urak sápadozva s
                        lélegzetvesztetten hallgattak; hát ilyen hangon lehet beszélni a fejedelem
                        színe előtt? a kálomista urak, Kamuthy és Bánffy Pál is hallgattak, de
                        örültek: hogy jön ez a paraszt, s az ország gyűlésében így megtáncoltatja a
                        pápistákat, akik csak karácson előtt tettek nagy karakallát, mikor Kornis
                        Boldizsár országgyűlésében azt kiáltotta: “tik Lutterek örültök, de mi is
                        pápisták nyolcezeren vagyunk még, s majd mink kacagunk, mikor ti a fogatokat
                        csikorgatjátok!” Akkor csak fővesztés fenyegetésével lehetett
                        elhallgattatni, most hallgat, s fogát ő csikorgatja; azt azonban még Kamuthy
                        Farkas sem merte, hogy hangosan helyeseljen a papnak...</p>
					<p>- Új feje vagyon az katolikus relígiónak az jezsuiták közt - mennydörögte
                        Foktűi Máté -, aki kimondta s hirdeti, hogy a pápizmust nem hűhóval s
                        lármával kell trombitálni, mint Jakab János jezsuitái idejében Kassán:
                        inkább a kis eklézsiákat kell megbontani: a fő és zászlós urak a szegénység
                        hitét s templomait szedjék el úgy sundám-bundám, csendes módjával, a papi
                        tizedet ne adják meg a reformata relígión való papoknak, majd így a
                        református papok lassan eléheznek s elkotródnak a vidékrül, amibe erősen
                        csalatkoznak a kutyahitű töröknél ajjasabb lelkű pápista urak és az ő
                        Pázmányuk...</p>
					<p>- Quis asinus ululat, micsoda szamárbőgés ez! - kiáltott s ugrott fel Kornis
                        Boldizsár - azért vagyunk itt, hogy ilyenekkel traktáljanak a fejedelem
                        őnagysága jelenlétében?... Kövesse meg magát kend, s tegyen lakatot a
                        nyelvére... Ilyen szavakkal fogják az prédikátorfélék a szent békességet
                        plántálni?...</p>
					<p>- Nem kelletik békesség, tűz kelletik s veszedelöm - üvöltött a pap égre
                        emelt ököllel.</p>
					<p>A két Kornis és Kendy egyformán kiáltottak s velük Kamuthy és Bánffy Pál is,
                        egyik csillapított, másik tombolt, egy percen múlt, hogy az urak kardra nem
                        keltek. A fejedelem a kannával vágta az asztalt s mindeneket
                        túlkiáltott:</p>
					<p>- Szilencium!... Parancsolom, hogy csendesség legyen... Én békességet akarok
                        mívelni, jobbrul is balfelé, meg balrul is jobbfelé...</p>
					<p>Lehűlve e szótól, alábbhagytak mindnyájan a lármával, de a fejedelem
                        folytatta:</p>
					<p>- Nagyobb dolgok indulnak ez világban, nem lehet üstökvonásba kezdeni: nem
                        tűröm, hogy valaki más vélekedésbe legyen, mint én vagyok: s nekem ország
                        dolga számít: mind az egész magyarságra vagyon az országnak szüksége, s nem
                        csak a pápistákra s nemcsak a kálomistákra...</p>
					<p>Kornis gőggel vetette oda:</p>
					<p>- Oltassa ki akkor Nagyságod a bolond tüzet, akit pásztorok gyújtogatnak,
                        mert elég az egész erdő, s süthetjük az makkot...</p>
					<p>- Megmondtam kemeteknek már, hogy én ezt az országot úgy akarom tartani, mint
                        egy tündérkertet... s kardunk s haragunk csak kifelé gyújtogasson... Ezt
                        mondom az uraknak, s ezt mondom a hajdúknak...</p>
					<p>Foktűi Mátét Nagy András félretolta. Nagy András már félt, hogy a bolond pap
                        szétrontja az egész reménységet: ha az urak összevesznek, még porba pottyan
                        a háború pecsenyéje...</p>
					<p>- Nagyságos uram - szólt, s a hangja olyan rendületlen volt, hogy mindenki
                        csodálkozva nézett rá, s megenyhült a mozdulatlan higgadtságától: -
                        Nagyságos uraimék; kár a sok szójír; szóbeszídír. Mire való a? Nem arrúl
                        van itten títova! hanem arrul, hogy megyünk-i az olájra vagy megköszönnyük
                        neki, hogy újfent kezdik az Mihály vajda gráciáját.</p>
					<p>Kamuthy Farkas nagyot kiáltott:</p>
					<p>- Persze hogy errül van szó!</p>
					<p>Még a katolikus urak is elhallgattak; egy percre nem látszott nekik rossznak,
                        ha a hajdúk háborút kezdenek, legalább pusztulnak a verekedő haramiák...</p>
					<p>Kendy István vette át a szót s latinul beszélni kezdett; higgadt volt már, s
                        lassan visszatért a nyugalma. Kár erről ilyen nagy erősen gondolkozni, nem
                        azért vannak itt együtt... majd az országgyűlés... - mondta.</p>
					<p>Ebben megnyugodtak, s Imreffy ki is fejtette, hogy az országgyűlés már egybe
                        is van híjva, minél előbb, Besztercére... de azt nem árulta el a kancellár,
                        hogy a hajdúkkal már meg is szerződtek, hogy az országgyűlés napjára nekik
                        már Lugason kell lenni...</p>
					<p>Maguk sem vették észre, hogy eltelt az idő, s felhangzott a konyhacsengő,
                        amely az ebédet hirdette.</p>
					<p>A fejedelem örült, mert végeredményben jól végződött a dolog, hiszen nincs is
                        semmi igazi ellenmondás, még jó is volt a pap tűszúrása, legalább felfakadt
                        és kitisztult a kelevény... Elmúlt. Odaadta Imreffynek az írást, amit a
                        gyűlés alatt jegyezgetett össze.</p>
					<p>Mindenki kíváncsian, szinte ijedten nézett az írás után: vaj, mi lehet az...
                        Mióta Zsigmond fejedelem gyűlésben írta meg, nyájaskodás közben a Báthory
                        Boldizsár s társai halálítéletét, azóta nem szeretik az irkáló fejedelmet.
                        Imreffy nagy gonddal olvasta az írást, az arcáról nem látszott más, csakhogy
                        nehezen olvassa a betűket.</p>
					<p>A fejedelem néhány szóval megköszönte a tanácsadásokat, azzal felállt, s
                        ebédre invitálta az urakat.</p>
				</div>
				<div type="chapter">
					<head> [IX]</head>
					<p>Az ebédrehívás mindannyiuknak jólesett, mert az ember megéhezik a sok beszéd
                        közt s a háború félelmében.</p>
					<p>Kitüzesedett arccal állottak fel, hogy a fejedelem után az ebédlőbe
                        menjenek.</p>
					<p>Az ebédlőház közepén ezüst mosdómedencével állott két darabontinas, hosszú
                        törülközőkendő vállukon. A fejedelem odament, s megmosta kezét; a többiek
                        sorba álltak, hogy rang szerinti rendben végezzék a szokásos kézmosást.</p>
					<p>- Kendy uram - szólott a fejedelem, s kívánta, hogy vele azonegy medencében s
                        együtt mosódjék, s az ő törülő kendőjébe szárítkózzék.</p>
					<p>Kendy a kitüntetést úgy vette, mintha fogát húznák, felesége miatt vagyon
                        minden... A pap otrombasága is csak olaj volt az eleven tűzre, s
                        fejefájdulásával jobban szeretett volna inkább a pokolba sántálni, mint
                        asztalhoz ülni a fejedelem oldalán.</p>
					<p>Az asztal elég szép volt, aranyhímzéses asztalszélcsipke csillogott
                        környös-körül, s középen fehér abrosz volt felterítve. A szürke ezüst- s
                        óntányérok, a nehéz kupák s vörhenyegmázos boroscsuprok komoly s módos
                        díszt adtak az asztalnak, amely a fal tövében nyúlt végig a boltív alatt,
                        úgyhogy belső oldala a falig volt téve, csak annyival kiebb, hogy mégis az
                        inas végigmehetett a lócák mögött a falnál, belül. Ez a belső oldal a
                        tisztesség helye, persiai szőnyegek a falon, a fal hidege ellen, meg díszül;
                        az asszonyok itt ültek. A fejedelem az asztal felső végén egymagában helyet
                        fogott, a jó tágas asztalfőn: a fejedelem soha úgy be nem szoríttatja magát,
                        hogyha kardra kerüljön a sor, bő helye ne legyen. Csakugyan, most is háta
                        mögött áll a gyermek Bárdy Pál, apródja, aranyos kardjával, melyet büszkén
                        tartott a fejedelem fejénél.</p>
					<p>A fejedelem intett, s Kendy István őmellette ült le, csak azon túl ült Kornis
                        Boldizsár, Bánffy Pál, Kamuthy s Kornis György. Az asszonyok férjeikkel
                        ültek szembe.</p>
					<p>Imreffynének háziasszonyi joga lett volna, hogy az asztalfőn a fejedelem
                        mellé üljön, de ő tartózkodással az asszonyok után telepedett. Mellette, az
                        asztal alvégén Kornis György ült, szemben a fejedelemmel. Ellenben
                        Imreffynével szemben Géczy.</p>
					<p>A főasztalnál csak ezek voltak, mert a fejedelem nem tűrte, hogy asztalánál
                        tizenkettőnél többen üljenek.</p>
					<p>De volt másik asztal lejjebb, a más oldalon. Ott ültek a hajdúk, az udvari
                        tisztek, s asztalfőre, maga képében Imreffyt rendelte a fejedelem.</p>
					<p>Mindnyájan felálltak, s Foktűi Máté rövid imát mondott, mint pap. Úgy
                        telepedtek zörgéssel vissza.</p>
					<p>- No, lássuk a medvét! - mondotta Kamuthy Farkas, fogát csattogtatva, s
                        kivette a csizmaszára mellől az étszeres tokot.</p>
					<p>A többiek is előszedték az evőeszközt, csak Kendy Istvánnak adta az inasa át,
                        a háta megől, a drágamívű evőszerszámot, s feleségének is, asztalon át a
                        tisztaarany s trébelt aranyremekkel cifrázott nyelű eszközt.</p>
					<p>- Ó be gyönyörű - kiáltott Géczy, messziről felismerve az olasz munkát. - Hol
                        vette nagyságod e remeket?</p>
					<p>- Lengyelkirályasszony keresztanyámtól nyertem - szólt enyhe gőggel Csapy
                        Susinka.</p>
					<p>- Ilyet csak az itálián fabrikátorok szoktak készíteni - beszélt Géczy, aki
                        mindenről tudott szólani.</p>
					<p>- A mi szász míveseink is nagyon csudálatosakat tudnak csinálni - mondta
                        Kornisné, nem hagyva a magáét.</p>
					<p>- Az olaszok mesterek, Nagyságod - szólt Géczy -, ezüstbe és ércbe úgy
                        kiverik a Nagyságtok képit, hogy azt várná az ember, hogy
                        megszólamoljon.</p>
					<p>De Kornisné nem egyezett ebbe: jóságosan mondta:</p>
					<p>- Én láttam Zsigmond fejedelemnek képit írva, sok aranyakba került, az
                        leghíresebb piktorok csinálták, kit Prágába, kit Velencébe, de bizony soha
                        nem hasonlított hozzá.</p>
					<p>- Velencébe? - kérdezte Géczy megütközve. - Hát volt Zsigmond fejedelem
                        Velencébe?</p>
					<p>- Mér lett vón? Akart menni, mert a fejedelemséget is ott rúgta - kiáltott
                        Kamuthy -, de mégis meggondolta, s nem ment el.</p>
					<p>- Hát az festőmíves volt itt talán a fejedelemnél?</p>
					<p>- Ó ugyan! annyi földrül eljönni!</p>
					<p>Géczy nevetett:</p>
					<p>- S nem is látta a fejedelmet?</p>
					<p>- Nem.</p>
					<p>- S mégis jól eltalálta légyen?</p>
					<p>- Dehogyis, egyik oly maskara volt, mint a másik, a prágai olyan szakállat
                        írt neki a képire, urambocsá, egy nagy kövér szakállas vént fabrikált a
                        szegény árva fejedelembűl; visított a kacagástúl, ki látta. A cseh nagyon
                        kövérnek, a talján nagyon soványnak metszette, az egybe jól hajazott, hogy
                        nagy orra volt mindenik képen, csak másmilyen szabású, mint nekie
                        vólt...</p>
					<p>- Jaj Nagyságod - szólt Géczy -, a legnagyobb míves is, ha nem látja, meg nem
                        tudja cselekedni! Hogy süti spékelt pávamellet a szakács, ha nem is látta
                        szemeivel se a pávát?</p>
					<p>Az étekfogók felrakták az asztalra a fehér kendővel letakart tálakat.</p>
					<p>Kristóf deák ekkor hatalmasan elkurjantotta magát, szertartásosan.</p>
					<p>- Asztalrendtartás: első étel öreg tálra, Tehénhús tormával, másodétel
                        Bárányhús ecettel, sályával, harmadétel Borjúhús éles lében, lemóniával,
                        azaz citronnyal.</p>
					<p>Csörögve, zörögve nekiláttak. Mindenki abból a tálból vett, ami éppen előtte
                        volt. Három ezüstkanál volt feltéve az asztalra, s ezt egymástól sorra
                        kéresgélték, hogy a szép szelet húsokat mártással meghintsék. A lakájok a
                        kenyeret sorra hordták, de csak a vendégeknek adtak, mert erősen
                        kenyérszűkibe voltak. A hajdúk örültek most, hogy a reggeli cipót megkapták.
                        Azután a poharakat töltötték meg, a kupákat, de senki sem nyúlt világért sem
                        hozzá, mert csak a második tálalásnál illik poharat emelni. Ezt még maga a
                        fejedelem is respektálta.</p>
					<p>Vígan ettek, s nagy falatokban rágatlan nyelték a kemény húsokat, mert az
                        volt a férfias, hogy az étellel hamar végezzenek. Beszélni sem beszéltek
                        egyelőre, csak a háziasszony mentegetőzött, hogy duflumos szégyenbe került,
                        egy az, hogy két órával elkésett az ebéddel, mert bizony tíz órára meg
                        kellett volna lenni rendes szokás szerint úri háznál, másik szégyene pedig
                        az főtelen s sajtalan hús, de az sietség miatt van s hogy a só elfogyott,
                        mind az egész kősók, amiket Désről hoztak volt, a sok ember mia’ s már csak
                        a jövő héten küldhet újért.</p>
					<p>- No majd küldetek én asszonyomnak - mondta Kornis György - akkora
                        táskasókat, csak a szekér bírja.</p>
					<p>Kamuthy Farkas azonban cáfolta, hogy a hús főtelen volna:</p>
					<p>- Nem vagyunk mink vénasszonyok - mondta -, hogy a híg kását se győzzük
                        megrágni!</p>
					<p>S neki csakugyan olyan fogai voltak, mint a farkasnak.</p>
					<p>- Utálom is az német szokást, hogy a húst puhára főzik, mint a kocsonyát,
                        igaz-e az? - kérdezte Géczytől.</p>
					<p>Géczy igenlette, mert Mathias királynak úgy kell megfőzni a húst, hogy kés
                        nélkül kalánnal is meg tudja enni.</p>
					<p>- Akkor az már harmadhetes szag! - kiáltott Kamuthy Farkas.</p>
					<p>- Én is eleget perelek a pácért - mondta Kornis Boldizsár - feleségem
                        asszonyommal még az vaddisznó húsát is csak félig sütve szeretem, nyárson
                        úgy érezem ízét; ha pácba rothasztják, akkor már nem étek...</p>
					<p>A fejedelem nem szólt, pedig az egész társaság belekeveredett a vitába, s
                        ilyenkor mindig fejedelmi döntés kell; ő azonban félig lehunyt szemmel ült,
                        belőlről forrt a vére, szórakozottan rágcsált, s egyre mosolygott; mire a
                        kikelet béjön, hol lesz már ez az egész csendesség!...</p>
					<p>Kristóf deák a második fogást hirdette:</p>
					<p>- Asztalrendtartás - mondta harsányan -, másodfogás: első öreg tálra:
                        Káposzta vaddisznó orrjával, más öreg tálra: Nyúlhús fekete lével, Borjú
                        gyümölcsös lével, Tehénnyelve kaszás lével.</p>
					<p>Most aztán fel lehetett venni a serleget vagy a két-három iccés mázolatlan
                        bögréket, mindnyájan egymásra s az asszonyokra köszönték az italt; a dámák
                        szintén apróbb poharakat fogtak, s bele nyújtották a nyelvecskéjüket,
                        mutatták, hogy nem megy beléjük a bor, a világért se.</p>
					<p>Ivás után mindenki ujjongott a tálakon, váratlan volt a bő étel, s kisült,
                        hogy egyik vagy másik tál valakinek éppen a legkedvencebb kosztja. Most már
                        a tálak csereberélése is szabad volt, s a szomszédok odább-idább kérték a
                        bőzsíros húsokat.</p>
					<p>- Héjnye bárannyi kenyerem vóna, kivel bajszom feltörlöm - kiabált Kamuthy
                        uram -, hogy fogok asszonyomtól csókot kérni oly zsíros pofával.</p>
					<p>Mindenki hangosan nevetett, s a fejedelem, mintha durván s dárdával bökték
                        volna meg, odanézett Kamuthy asszonykájára, aki lángba borult arccal s
                        lesütött fejjel nevetett az ura goromba tréfáján.</p>
					<p>Ott is hagyta a szemét az asszonyon, a nagy háborús lázban elvesztette előbbi
                        nagy szívütését, de most egyszerre megint valami fájó, szorongó, nagy
                        vágyakozás támadt benne a nyíló rózsabimbóhoz hasonlatos fiatalasszonyka
                        után... Olyan tiszta volt, olyan egészséges s üde; nem is tudta mi ez, nem
                        is ismerte soha a szerelmes fájdalomnak ezt a szorongását, de minél tovább
                        nézte az asszonyt, annál kínzóbb volt valami odabent; hisz ő minden asszonyt
                        szeretett, minden asszonyt megkívánt, de ezt a kis asszonykát, ezt nem úgy,
                        mint mást.</p>
					<p>Ezt fájdalommal vágyta, sírni tudott volna, ölébe borulni és sírni, mert
                        annyi baja s félelme van, úgy fárasztja s kínozza már az a sok minden, ami
                        felgyűlt az életében, az az asszony hasonlít egy kicsit Palotsay Annához,
                        mikor még kislány volt, s hasonlít Évuskához, aki megkorbácsolva aludt az
                        alvóházban, s minden ártatlanhoz, s szépsége valami remegő, berzengő,
                        ártatlan és gyanútlan volt... Mint gyermeket szeretné ezt ölbe venni,
                        karjára, mint a csecsemőt; gyermeket szeretne tőle fogni, a karján érzi,
                        milyen jó lehet, az erős, acélos bicepsében az apai édességet, ahogy a
                        parányi, édességes kölök kis súlya rajta fekszik... Óh, de gyűlöli az
                        Asszonyt, aki nem tudott neki gyereket hozni, csak gőgöt s fagyosságot. Ez
                        igen, ez tudna, szinte síróra s nedvesre, könnyesre ernyed a szeme sarka,
                        míg csak nézi, nézi lopva s retteg tőle, valaki észre ne vegye, félti
                        elárulni; mintha minden elveszne abban a pillanatban, amint idegen szemek
                        felfedezték...</p>
					<p>El is kapja szemét s mereven néz át az asztalon az Imreffy fakó arcába.</p>
					<p>Elálmélkodását az asztalnál ülők mind figyelik s félreértik, mert hogy
                        Kamuthyné s Imreffyné egymás mellett ültek, nem tudják, kettőből melyikre
                        néz a fejedelem, s hitték a régire... De Imreffyné tudta. Minden vígsága s
                        elevensége mellett is tudta már, hogy baj van: hiába játszott s kacérkodott
                        Géczyvel, hogy magára vonja a fejedelem féltését, ez nem vette már észre,
                        nem élt neki többet...</p>
					<p>Imreffy azonban felállott az alsó asztalnál, előre jött, a fejedelem
                        közelébe, az urak megfordították székeiket, hogy lássák, s mindenki várta a
                        háború behirdetését.</p>
					<p>A kancellár azonban poháremelni kezdett: némely köhintések után így intézvén
                        szavát:</p>
					<p>- Serenissime Princeps! Domine, Domine, nobis semper colendissime... S kezdte
                        felsorolni, hogy a fejedelem hogyan jelent meg Erdély gyászegén, mint a
                        ragyogó kométa, az üstökös csillag, s mint megnevelte már az megtöretett
                        hazának szerencséjit... meghozta a békességet, megadta a munkában való
                        lehetőséget, hozott erőt s nyugodalmat s mindközönséges boldogságot... De
                        ezenfejül még a haza fiaihoz külön s egyenként is mely nagy jókkal vagyon,
                        mely nagy kegyelmét tanúsítja, s mely csodálatosképpen nem rest kimutatni
                        szívbéli jóakaratját még csak e csekély alkalomkor is, hogy mind a
                        jelenvalóknak kegyelmességét tanúsítsa...</p>
					<p>Csodálkozva hallgatták, mert mindig jólesik az embernek, ha valami ajándékot
                        várhat, bár hozzá voltak szokva, hogy a Báthoryaktól vendég
                        megajándékozatlanul el nem mehet... A kancellár a következő adományokat,
                        ajándékokat s kitüntetéseket sorolta fel:</p>
					<p>- Kendy István, hűségéért, a fejedelem dolgaiban való serénységeért, az
                        országért való szerelmes törekedéseért megkapja Szamosújvárt, örökös
                        ispánságul, firól fira szállva, s hogy fiatal házasságában szerencsés és jó
                        előmenetelű legyen, megkapja felesége számára parafenumul az Katus nevű
                        rézagyút, hogy abból mint újvári asszonyság számára pénz verettessék...</p>
					<p>Irigykedéssel elegy elámulás lepte meg a társaságot, de a kancellár
                        folytatta:</p>
					<p>- Kornis Boldizsár, portai követségeért, a budai basával való szerencsés
                        alkuvásáért zászlósúrrá s az udvari testőrség főkapitányává, marsalkká
                        lészen...</p>
					<p>Újabb elámulás: ezt még a hajdúk is döbbenve vették: hogy? a fejedelem
                        személye mellé a legfontosabb helyekre pápisták ülnek?... És mi lesz akkor
                        Bethlen Farkassal? Mehet haza Bunra elbúni?</p>
					<p>Kornis Györgyöt Belső Szolnok vármegye főispánjává, Bánffy Pált, Kákoni
                        István uram betegeskedése miatt való visszahúzódása után ország
                        kincstartójává, s Kamuthy Farkast Torda vármegye főispánjává nevezi
                        ki...</p>
					<p>Mindezek régen vágyott, sürgetett s szívbéli kívánságok voltak, s mennyei
                        boldogsággal töltötték el, nemcsak a férfiak, de az asszonyok szívét is...
                        De Kornis György Désre és Kamuthy Farkas Gyalu várára várt forró szívvel, s
                        hogy ez elmaradt, mind a kettőt kielégítetlen, lázas vágyakozás lepte
                        el.</p>
					<p>- Géczy András megerősítést kapott a máramarosi főispánságban, s azonfelül a
                        tövisi udvarházat, kit a fejedelem pénzen vett, fődekkel, szántókkal,
                        rétekkel, malommal, s hatvan jobbággyal...</p>
					<p>Mindenki Géczyre nézett, csodálkozva s irigykedve, hisz ilyeténformán akkor
                        ez a sehonnai itthon van Erdélyben...</p>
					<p>- Nagy András a hajdúk generálisává s az udvari hadak vicekapitányává
                        neveztetett. Csonka Bálint hajdúsági királybíróvá, s Foktűi Máté udvari
                        káplánná lőn...</p>
					<p>Most a pápista urakon volt a lehűlés sora: a vad pap udvari káplán? s hajdúk
                        főméltóságban? s Nagy András vice lesz Kendy István mellett?...</p>
					<p>Annyira összevissza voltak zavarodva, hogy megállott a kés és villa mindenki
                        kezében, s tátott szájjal bámulták Imreffyt, mint valami
                        boszorkánymestert.</p>
					<p>Őt se kell félteni, ő is megkapja a magáét: megkapta a mezei hadak első
                        generálisságát s hozzá nyomtatéknak Alvincet.</p>
					<p>Kornis lángvörös lett, Kendy fakóbb: Imreffy hát mindnyájuknak felibe
                        kerekedett...</p>
					<p>Kis ideig szertelen csend volt, akkor a fejedelem röviden s egyszerűen
                        szerencsét kívánt nekik.</p>
					<p>Felemelte kupáját, felállott, vele mindenki s fenékig itták az edényeket.</p>
					<p>Mérget ittak valamennyien a borban, dühöt s kedvetlenséget: mit ér a nagy
                        adomány, ha a másnak, ebnek, még nagyobb konc juta...</p>
					<p>Akkor a fejedelem egyenként kezet fogott s megcsókolta az urakat, aztán sorra
                        a megajándékozottaknak a feleségeit is.</p>
					<p>Kendy István látta, hogy a fejedelem Csapy Susikát nem homlokon, de szájon
                        csókolja, mélyet s iszonyút lélegzett, keze a markolaton volt, s arra
                        gondolt, legjobb volna most kirántani a szablyát, s markolatig átdöfni e
                        bitangon. Mikor helyükre visszaültek, az asztalnok fiúk leszedték a
                        megfagyott ételeket, s újakat hoztak.</p>
					<p>- Asztali rendtartás: harmadfogás: öregtálra Borjúhús tiszta borssal, Zöld
                        káposzta májossal. Tejes ételek. Apró torta.</p>
					<p>Jó volt újra beletemetkezni az evésbe, mindenki tele volt valami zavarral:
                        ilyen felfordulást, mint ez adományzápor után, még ördög se látott...</p>
					<p>Az asszonyok maguk is ajakhegyét mosollyal pecsételék, mind úgy érezték, az
                        egész adomány, az mind csak a csók miatt volt, s most nem tudták férjük uruk
                        előtt hogy fogják elsimogatni: a fejedelem minden asszonyt szájon csókolt,
                        kivéve Imreffynét, akit homlokon s Kamuthynét, akinek csak a hajaszálát
                        érintette meg. Imreffy nem látta, de Kamuthy ezt kegyvesztésnek vette s
                        megijedt, mi lesz Gyalu várával: ez a beste asszony egész nap rá se néz a
                        fejedelemre, bezzeg Csapy Susinka tudta megvesztegetni a szívét...</p>
					<p>Imreffy most intett egy legénynek, aki ott állt a pohárszék mellett, s az
                        rágyújtott egy virágénekre:</p>
					<p>
                       Áll előttem egy virágszál, Örvendetes liliomszál... Kis
                            kertemben ékesen áll. Bús életem!... egy virágszál...
                    </p>
					<p>
                       Kis kertemben szép virágok, Jó illatú szép virágok,
                            Tündöklő szép piros rózsák Szomorúságos violák!...
                    </p>
					<p>Az asszonyok kéjes borzongással hallották a dalt, arra gondoltak, hogy ezt
                        meg nem fogják mondani otthon a pátereknek a tiszteletes uraiméknek, mert
                        elátkozzák mindhaláliglan, hogy mely bachanáliában valának... ahol
                        virágéneket fúttak...</p>
					<p>A fejedelmet a dal egészen megváltoztatta. Eddig is tűnődő s csöndes volt, de
                        most egyszerre sírni kezdett.</p>
					<p>Bal tenyérrel a fejéhez kapott, hátravetette magát a szék karjába s lehunyt
                        szeme alól szivárgott a könny az ének szomorú hangján...</p>
					<p>Aztán felemelte az ujját s az énekesnek intett:</p>
					<p>- Azt hogy: - s halkan elkezdte:</p>
					<p>
                       Titkosan szeretek! Csak egyet kedvelek...
                    </p>
					<p>A dalos legény megbillentette fejét, elkezdte s folytatta a dalt.</p>
					<p>
                       Ki legyen... S hol legyen... Én jól tudom...
                    </p>
					<p>A férfiak a feleségükre néztek, mindenki jelentést értett ki a dalból...</p>
					<p>
                       Én tudom s jól tudom Másnak nem is mondom. Mi közi... bár
                            fűzi... másnak ehhez...
                    </p>
					<p>Nono, gondolták magukban a férjek, s az asszonyok mosolyogtak.</p>
					<p>
                       Igaz, sokan vagynak, kik engem vizsgálnak, s akarnák, hogy
                            tudnák kit szeretek?... Némely már kérdezte.
                    </p>
					<p>
                       Ezt mondtam: quid ad te? Pirultak, Némultak, Az
                            ilyenek...
                    </p>
					<p>A nótás mintha maga is megérezte volna, új lendülettel gyújtott rá az utolsó
                        strófára:</p>
					<p>
                       Nem köll vizsgálódni, Más titkát nyomozni. Okos az, Boldog
                            az, Ki hallgathat...
                    </p>
					<p>Aztán a daloló egyet, másat kezdett, komolyat s szomorút:</p>
					<p>
                       Panaszát Úristen mi szegény hazánknak, Hallgasd meg
                            siralmát jó Magyarországnak!...
                    </p>
					<p>Míg a hosszú, nehéz versek egyhangú, fájdalmas szavai lassan zokogtak, a
                        vendégek egyre poharaztak s apró, sült tortákat rágcsálgattak.</p>
					<p>- No de indulóskodjunk - mondta Kornis Boldizsár s a feleségére nézett, aki
                        rögtön kezdett állani felfele.</p>
					<p>- Ne siessenek Nagyságotok - tartóztatta Imreffyné a társaságot, de ahogy
                        kiadták a szót, rögtön megbomlott az asztal.</p>
					<p>Kendy István azonban még felállt, s Szent János poharát elköszöntötte egy kis
                        beszéddel éspedig a fejedelemasszonyra.</p>
					<p>A köszöntés kínosan ütötte meg mindenkinek a szívét. Ez a szó ott lappangott
                        köztük egész idő alatt, de senkinek sem volt mersze kimondani. Felállottak s
                        ki-ki telekupát emelt. A fejedelem is felállt, de míg a többiek fenékig
                        itták az edényeket, ő alig itt bele.</p>
					<p>- A fejedelemasszony őnagysága - mondta - kőtözködik Görgénybe...</p>
					<p>Mindenki elcsodálkozott.</p>
					<p>- Nem szereti a nagy lármát s mulatságot - kérte, hogy nyugodalomban s
                        békességben élhessen, s Görgény várát adtuk őnagyságának.</p>
					<p>Megdöbbenve hallgattak.</p>
					<p>- Szép erdők vagynak arra, szép, könnyű, főasszonyoknak való vadászások,
                        Nagyságos uram - kiáltotta Kamuthy Farkas.</p>
					<p>- Hát nálatok Tordába mikor lesz egy jó hajtás? - kérdezte a fejedelem.</p>
					<p>- Jövő héten, nagyságos uram, Géczy uram kedves komámat már éppen meg is
                        híjtam agár-eresztésre.</p>
					<p>- No, azt én is szeretném látni - mondta hirtelen a fejedelem. Kamuthy egy
                        pillanatra meghökkent, mert a fejedelem látogatása félelmes kitüntetés, s
                        neki se szénája, se abrakja, pedig akkor legalább párszáz lóról s emberről
                        kell gondoskodni, de egybe meg is örvendett, mert Gyaluvára lehet ez
                        lakodalomnak ára... Verte hát a vasat s kiabált:</p>
					<p>- Nagyságodnak olyan szarvasokat s őzeket hajtatok - jött elő a terem közepén
                        álló fejedelem elé -, hogy deákot kell állítani, szarvának bogát
                        számba-szerbe venni!... Gyere csak, asszony, híjd az mi édes nagyságos
                        urunkot, az te szódra tán elgyün.</p>
					<p>A kis Kamuthyné fülig pirulva jött, szemét fölemelte a fejedelemre, a szeme
                        nagy volt, diószínű, s csodálatos módon csillogó, tágas, nagy ártatlan
                        gyermekszemek, de a mélyükön mintha tűzlángok szikráznának ki, a fejedelem
                        szeme meghomályosodott tőle...</p>
					<p>- Szójjál, no szójjál - mondta Kamuthy.</p>
					<p>A fejedelem elfordult, Csapy Susinka állt mellette, annak hirtelen megfogta
                        az állát, s önkéntelen zavarral simogatta.</p>
					<p>- Ha szép asszonyok széjjeltépnek, akkor megmenekedek a pokolbeli ördögök
                        tüzes villájátul.</p>
					<p>Kendy István azonban idegesen remegő hangon, bár fojtott nyugalommal szólt
                        bele:</p>
					<p>- Szeretnők nagyságodat meghíjni fejedelem urunk, az újvári hegyekbe, de
                        feleségem asszonyomnak haza kelletik mennyen Szerencsre.</p>
					<p>Általános csend lett a váratlan szóra.</p>
					<p>- Háromhetes asszonyt hazaküldeni - zsibongott a társaság. Maga az asszonyka
                        is csodálkozva nézett az urára.</p>
					<p>- Anyja, édes asszonyom őnagysága betegsége mián - mondta Kendy -, kivel nem
                        akartuk búsítani a társaságot...</p>
					<p>A fejedelem élesen nézte az újonnan kinevezett újvári kapitányt.</p>
					<p>- De kegyelmed velünk jön Tordára!</p>
					<p>- Csak elébb Nagyságod engedelméből feleségem elkésérjem - mondta ez főt
                        hajtva.</p>
					<p>A fejedelem megfagyott; mindenki nyugtalan lett az asztal utáni kézfogásokban
                        lassan zsuborogtak az emberek.</p>
					<p>Mikor Imreffynével a fejedelem összekerült, ez lihegő sziszegve súgta
                        feléje:</p>
					<p>- Kiejtettél a játékbúl, Gábor, vaj meg ne keserüljed...</p>
					<p>A fejedelem nevetett:</p>
					<p>- Ez a köszönet a tágos Alvincér?</p>
					<p>- Se Alvinc, se Felvinc, te jól tudod, nekem csak egy Vinc kell: s azt nem
                        hagyom, Gábor... Engem nem vitt Szerencsre az uram, hogy tőled
                        megmentsen!...</p>
					<p>A fejedelem elfordította fejét, s a közelébe levőkhöz szólva mondta:</p>
					<p>- Elkésérem a társaságot Válaszútig én is...</p>
					<p>Imreffyné elsápadt, megértette, hogy elmegy, s hogy gyáván és szökve megy el
                        tőle, szakítás nélkül s egyenesség nélkül: tudta már, hogy többet nem fogja
                        látni, s nagy bosszú s nagy düh volt a lelkében...</p>
					<p>A fejedelem Imreffyvel beszélt: most adta ki neki a rendelkezést, hogy a
                        fejedelemasszonyhoz sietve menjen, s mire ő beér Kolozsvárra, akkorra fel
                        legyen indítva minden útikészlet, hogy Görgénybe kísértethesse.</p>
					<p>A társaságban nem volt egyetlen ember sem, aki ne nyugtalan s zaklatott
                        lélekkel állott volna a lábán. Igazi boszorkányfészek ez híres boszorkány
                        Imreffyné hajloka, csupa seb és sértődés, nyugtalanság s forrongás.</p>
					<p>Kamuthyné elvesztette fejét, emberek szeme előtt esdekelt az urának:</p>
					<p>- Kérem kegyelmedet, ha jót akar s istent esmér, el ne hozza Tordára a
                        fejedelmet...</p>
					<p>Kamuthy sok nagy fogával nagyot kacagott; rácsapott a felesége orcájára egy
                        kicsit, s azt mondta neki, Bánffy Pál és Kornis György füle halltára:</p>
					<p>- Tarts fiam, tarts Kata, Gyaluváráért!...</p>
					<p>Az urak vele nevettek, nagyon jó mondás volt, jól meg lehetett nevetni.</p>
					<p>A fejedelem a hajdúkkal kezet fogott, keményen megrázta az öklüket:</p>
					<p>- Nagy András uram: a szó, szó; az írás, írás: számolok kedtekre!</p>
					<p>- Nagyságos uram, az úr úr, a szolga szolga!</p>
					<p>Értették egymást.</p>
					<p>Talán csak ők ketten voltak megnyugodva a dolgok rendjén, s még velük Géczy,
                        aki míg Imreffyné szemeit vadászta, úgy látta, kivirított sorsának szép
                        napja...</p>
					<p>- Kegyelmednek, Imreffyné asszony - szólt a küszöbön a fejedelem -, köszönjük
                        az vendégséget, lakomát...</p>
					<p>- Isten áldja meg Nagyságodat - mondta Imreffyné sápadtan, gőggel mosolyodva.
                        - Kívánom, még megemlegesse Nagyságod ez lakomát...</p>
					<p>Mikor az urak fenn ültek lovaikon, s a dámák a szánakba, bársonyba s prémekbe
                        burkolva, Imreffyné utánuk nézett, egyedül maradottan, az üres tornácról, s
                        most, most érezte, tudta, hogy mindennek vége. Hiába már minden varázsolás,
                        remény, hiába a bűvölés, bájolás, vége vége. Vége már...</p>
					<p>Az örömnek vége, de a halálnak nincs. Úgy nézett, sötéten, gyilkosan, mint
                        egy boszorkány.</p>
				</div>
			</div>
			<div type="group">
				<head> Második könyv</head>
				<div type="chapter">
					<head>[I]</head>
					<p>A fejedelem a bokor megett állt, a bokor temérdekül borítva zúzmarával, a
                        nappali melegek, párák után egyre vastagabb a lombokon a zúz. Szellő se
                        rezdül, nesz se hallik, az egész erdő mélységesen néma, csöndes, megborzad
                        az ember, még a lelkek se járnak...</p>
					<p>Vár, vár, kezében leeresztett fegyver, más keze a kés markolatján, bundája
                        panyókára vetve, s vár, vár, mintha nem is vaddisznót várná, hanem a jövőt;
                        a holt-halálos fehér tündérvilágban, amint a boldogasszony szoknyája
                        suhogása megsugárlik, feszült idege mind játszodva borzong bele: ez a
                        vadászat, példája lesz jövendőbeli hadainak; jön-e a vadkan, s mely és minő:
                        az olá, vaj a szász, vaj a török, vaj a magyar, vaj a német; hogy mind
                        összevág-é a sok kifeszített terv és csel, s megbírja-e szívvel...</p>
					<p>Fel van vonva s nekifeszülve: egymaga az egész világ ellen: előttem a
                        mindavilág, megettem a kisded ország...</p>
					<p>Ebben a percben felhördül feljebb s nemigen messze egy kurta ordítás.</p>
					<p>Csak, mint egy szitok kigurgulása, fojtottan s félelmesen, a fejedelem kését
                        ragadja: itt a vad!</p>
					<p>Csörtetés, s már vakon, vadul, vérbeivott rémült szemmel rajta a szörnyű nagy
                        fekete vadkan.</p>
					<p>Mint egy vastuskó, lábra kelt szikla, pokolbeli fekete sátán, az agyara
                        véres, a pofája véres, agyarán egy ember bele lóg; a fejedelem felordító
                        dühvel érzi feldagadni bent a roppant erőt: düh és ordítás fogta el
                        embereért, a kék posztóért, ami ott lóg a kan undok fogán, s úgy ugrik el
                        oldalt, mintha a föld rúgná el a rohanó görgőkő elől, visszakézzel elkapja
                        fülét, lábára hág, ledönti, hóba hemperíti... s az ordító állat
                        eszeveszetten üvölt, érzi végét, s ott az irgalmatlan marok alatt megfekszik
                        egy percig, a hosszú, hosszú, rémítő rohanás után, lihegőn elgyengülve
                        könyörögve visít, végsőt s ártatlanul, mint egy erőtelen gyermek s mire
                        észhez jutna, mire ijedsége eloltódna, a vadász széles és iszonyú kése már
                        bőrét karcolja, a szügyét keresi, hol legjobb a bemenetel, s már a szívében
                        jár, szörnyűt kanyarít bent a tüdőben, s az iszonyú állat, mely annyi
                        esztendőn át büszkén csemcsegett s röfögött a hegyek makkosain, annyi nehéz
                        esztendő szigorú telét s szörnyű koplalásit, a borzalmas falkabeli
                        verekedéseket az életért, a nőstényért, mind erőben bírta, most egy síró
                        csecsemő alig ellenkedő jóságával hörgi ki a párát: de akkor még egyszer,
                        későn, csak most éberedik fel benne az ellenszegülés, végső erejével hanyatt
                        fordul, szembe, s szembeköpi, váratlan, kivédetlen az első vérsugárt, szembe
                        lőve a vadászt, nincs már több ereje, csak vére lő, hosszú vad sugárban
                        szeme közé, melle közé, berondítva gyilkosát.</p>
					<p>- Kurr - ordít ez felhördülve, s elugrik, de későn; remeklése után való
                        kevélységében meg van alázva, megbecstelenítve, tenyérrel veri magáról a
                        vért, elvakult szeméből a forró latyakot, a disznó felfordul,
                        lábraállhatatlan, szeme megtörik, a hangjai egyre kisebbek, gyöngék,
                        fájdalmasak, szíve egyszerűségével sóhajt az égre, s vérével életet sír a
                        semmibe...</p>
					<p>Szitokkal nem győzi, tehetetlen, kését vakon a tokjába vágja, s szemét
                        beszorítja, pislog, nem lát, tétován kotorász, megvakult: előbb egy
                        vadkannal játszva elbánt, s most egy bak fellökheti: csak ennyi kell, s az
                        ember dög, semmi...</p>
					<p>Kis kendőcskét vakar, cibál elő, avval mossa ki szemét s mikor látóra nyíl,
                        boldog mohósággal falja fel a fehér s ragyogó s boldog világot...</p>
					<p>S már elfelejtett mindent, s annál erősebb volt a győzelem boldogsága, lába
                        előtt ott feküdt a disznó, már dög: még az imént két összecsapó élet,
                        életek, vágyak, harcok, dühök, most ez dög, bundája becses, emlékeztetni fog
                        valamely várfalon egy szép téli percre...</p>
					<p>A kis kendőt, mellyel magát látóra törülte, kezében találja, a Kamuthyné
                        kendője, egyszerre eltorzul az arca, ez a két hét elég volt, fúj, messze
                        veti a véres kis csipkés kis keszkenőt, nem a vért, az asszonyt utálta el, s
                        hóba markolt, a jó éles kemény hóval súrolta, mosta magáról a foltot.</p>
					<p>Keze forró lett a hideg hótól, aztán eszébe jutott, s futva ment felfelé a
                        vad csapásin, óriási szökésekkel, s nem soká ott volt a jó öreg Sárkány
                        teteménél... Úgy feküdt a hóban, mozdulatlan a derék legény, még felette
                        lebegett a hűség, mint a kihammadó parázson a meleg: a szívébe vágott, úgy
                        szerette őket, ezek voltak a lelke darabjai, minden szegény legény, aki
                        körötte élt, a szegénység, amelyet magáénak, tulajdonának bírt...
                        Szörnyűséges: széttagolva, hasa felbontva, messze húzva, a nyomorú, búsan
                        szitkozódott érette: hogy verje meg a, verje meg az isten... ezt a dolgot...
                        Hát így fog menni: leghűbbjei árán?...</p>
					<p>Ökörszarvkürtjét fogta, belefújta dühét, s a hang sikítva, nyersen bőgött
                        szét a hegyekbe, nagy dühös csapkodással a havakon, újra meg újra, míg új
                        jelek, hangok feleltek a távolból...</p>
					<p>Míg rájuk várt, savanyú, szájaízevesztett komorsággal támaszkodott a holt
                        felett, fába... Már nem látta szegényt, gondolata messze járt, keze, arca,
                        véres, nedves, a hideg kikezdte, mentéje szárnyával szárogatta magát, egy
                        szegény gyatra, szennyből mosakodó gyerek volt...</p>
					<p>De mikor az emberek megjöttek, egyszerre megnőtt a rábámuló szemek előtt,
                        nagy lett s kemény.</p>
					<p>- Sárkány apó - ijedt el sorra a legény, s a halottat nézték; az arcokon
                        kiült az ijedtség a nagy erdő fenekén...</p>
					<p>- Saraglyát - mondta a fejedelem, s hogy munka lett, frissen mozdultak a
                        kezek, halk susurlással s pörölve, pattogva hozták a hordozó hevedert, s rá
                        a tetemet.</p>
					<p>- Adjatok neki egy Miatyánkot - morogta a fejedelem, s az arcok rögtön
                        megmerevedtek, a kezek összekulcsolódtak, s lehajtott fejjel nézték a
                        halottat, míg egy nagy csontú szőke legény imádkozni kezdte az úr
                        imáját.</p>
					<p>- Hejaj - sóhajtott fel utána a fejedelem, s körülnézett hű emberein -, nem
                        adtam volna ez szegényt tizenkét zászlósúrért: mert ez, tudom mindenkor
                        meghalt volna értem... de azokrul nem tudok... semmit...</p>
					<p>Az emberek szíve körül melegség volt, hogy ez a nagy fejedelmi úr ily nehezen
                        veszi a szegény halálát, szomorkodva kíséri a testet: mék úr tenné meg ezt?
                        Nem egy fejedelmi úr, de csak kurta kis urak is Erdélyben!... Ha apja volna,
                        se kísérhetné szebb orculatjával... Más mit vetne: az apja istenit szidná,
                        be szamár vót, s hogy még kárt tett a halálával... de e fejedelem, nem
                        olyan, mint a hasas grófok, ez a szegényt is embernek veszi...</p>
					<p>Mikor meglelték a vadkant, fejcsóválva nézték, kifeszített hüvelykujjal egyik
                        mindjárt araszra, sukkra mérte, hosszát, vastagságát, iszonyatos egy dög, ez
                        dísze lesz a fejedelmi palotának.</p>
					<p>- Pusztítsátok el! - szólt dühödten a fejedelem, mintha erre felelne, s uhh,
                        hogy vágja a baltáját az első rögtön a disznóba, csak a foka látszik.
                        Csákánnyal szétszabták, egy-kettőre koncok koncára hányták cafatokba
                        darabolva s annál dühösebben, mert boldogok voltak, hogy legalább nem kell
                        karon lecipelni a dögöt a hegyről...</p>
					<p>Az ebek vártak, míg az emberek végeztek akkor neki, s mind rá, perc múlva
                        kutyák konca volt minden miszlikja...</p>
					<p>Nyomott hangulata csak akkor változott, mikor leért a kastélyba.</p>
					<p>- Ki a vendég? - kérdezte még a lóhátáról, s az idegen szánat nézte az
                        udvarban.</p>
					<p>- Egy főasszonyság, Nagyságos uram - mondta a csatlós s elvezette a
                        lovat.</p>
					<p>Erre sietve igyekezett elbújni véres ruhájával, arcával, aki meglátta, mind
                        megijedt tőle, hogy nem a saját vére rondította-e be.</p>
					<p>Mikor egy óra múlva bement a nappali házba, amely szép sarokterem volt,
                        üvegtányéros szép ablakokkal, a délutáni nap televilágította a zugokat is,
                        akkor már egész más ember volt, legény, s nyalka s vidámságra váró fiú.</p>
					<p>Örömmel köszöntötte a vendégét, akiben Török Katát a legnagyobb örömmel
                        ismerte föl; unokahúga volt ez a madárnyi csöpp asszony, Dengeleghy Mihály
                        ifjú özvegye. Török Kata ragyogva pattant föl, s begyeskedett szőkén, csinos
                        kis arcával, puha törökselyem ruhában a háziasszony mellett, aki viszont
                        hervadt volt, lankadt, bágyadt, kimerült.</p>
					<p>- Isten jónap, szép hugámasszonyom.</p>
					<p>A vendég ujjongott, minden porcikája játszott, olyan volt, mint egy kis fehér
                        ördög, az arca festve fejérre s pirosra, a szeme alja is kékre lilázva, de
                        nem állott neki rosszul a festett orca, furcsa volt, mintha játékszer volna
                        az egész asszony.</p>
					<p>- Hallom, milyen nagy hős Nagyságod - mondta fesztelen nevetve -,
                        szembeköpősdit játszik az vaddisznóval - s mint maga bátorságának örvendve,
                        erősen ihogott.</p>
					<p>Oly váratlan volt ez az első kedves, ficsegő, csicsergő beszéd, a fejedelem
                        nevetett, s úgy érezte, mintha kisütött volna a nap...</p>
					<p>- Inkább pedig Török Katával játszanék az ember - mondta hirtelen.</p>
					<p>Dengeleghyné csillogott, hogy a fejedelem szavában, hangjában valami azonnali
                        meghódolást kapott, hozzá volt szokva, hogy mindenki folyton kedvére s
                        kedvébe jár, de triumfált, hogy harc nélküli győzelem.</p>
					<p>- Török Katával nem lehet játszani - mondta -, Török Kata egy komoly matróna,
                        mint szegény özvegyekhez illik.</p>
					<p>Az ám, nagyon ingerlő volt, hogy ez az asszonyka háromhónapos gyászával ilyen
                        piros és izgékony és ízes, csiklandós, olyan, mint valami jó korty
                        diópálinka, amitől az embernek fejébe száll a vér...</p>
					<p>- Szegény öreg cimbora - mondta, s leült az asztal mellett, előrehajolva, s
                        úgy bámult az asszonyka arcába, nyitott szájjal, egész testtel, nagy lelkes
                        kiugró szemeivel felitta az illatát ennek a különös virágnak.</p>
					<p>- No csak hagyjunk békét a holtaknak - hárította el a kínos kegyeletet
                        Dengeleghyné, egy pillantásnyi gyásszal eleget téve a kötelességének -,
                        maradjunk az élőknél, megjövendölöm, hogy Nagyságod éhes.</p>
					<p>Az ujjával úgy bökött előre, furcsa pici fehér keze s fehér ujja volt, olyan
                        kicsike, mint egy kisgyermeké, s olyan mozgékony, mint egy kis madáré. Az
                        arca állandó s rezgő nevetéssel volt tele, a hangja mint egy kis verébé,
                        vagy tengeri sárga madáré, csattogott s csicsergett.</p>
					<p>A háziasszony, aki eddig némán s megdöbbenve nézte kettejüket, az evés szóra
                        ijedten mozdult, hogy asszonyi kötelessége után nézzen: szent isten, ha ezt
                        hallaná az ura, talán pofon verné, s úgy igyekezett szegényke, hogy eleget
                        tegyen, de ha nem jut magától eszébe... Semmi se jut eszébe, csak szorul a
                        szíve, s mély, mély fájdalmas szomorúság van benne belől...</p>
					<p>- Mit parancsol nagyságod - mondta csöndesen, alázatosan, pisszegve. Úgy nem
                        illett a szájába a komoly megtanult szó, egy ilyen kis megkínzott asszonynak
                        csak sírdogálni illik.</p>
					<p>A fejedelem ránézett, s utálta, gyűlölte, hogy olyan buta, mint egy falusi
                        parasztlány, s hogy ez a kéthetes szerelem letépte az arcáról a rózsákat s
                        megfonnyasztotta, a bőre halvány lett, s zsíros, a szája mint egy kibuggyant
                        kis seb, sápadt kövér arcában, szeme alatt törött a bőr, s az egész teste
                        elplattyant, léhogó, érett s töltött, mint a tömött fiatal lúd, eltikkadt,
                        esett. A hátgerincén futosott a hideg ettől a szerelemkoldustól, aki egészen
                        elvesztette régi magát, hol van az a harmatos üde, nyíló bimbó, aki két hete
                        volt...</p>
					<p>- Nem vagyok éhes - mondta nyersen -, szomjas vagyok!...</p>
					<p>A hangja nyerseségében volt benne az eltaszítás és minden; Kamuthyné
                        megsápadt, akármilyen ostobácska volt, ezt érezte, hamar maga sietett, hogy
                        kimenjen bor után, rendelkezni, s hogy meneküljön a durvaság elől, s hogy a
                        könnyeit letörölje.</p>
					<p>Ahogy ketten maradtak, mind a ketten megkönnyebbültek.</p>
					<p>- Hogy kerülsz te ide? - kérdezte a fejedelem Török Katát, s nagy kívánó
                        szemekkel bámulta, előrehajolva, de valahogy nem úgy nézte, ahogy nőt
                        szokott megkívánni, hanem mint valami exotikumot csodálta s kíváncsi volt
                        rá.</p>
					<p>- Szépasszony hozott a kötőjébe - mondta Török Kata túlságosan -, nekem itt
                        éppenúgy helyem van, mint akárhol - s az orrocskáját megmozgatta, mint egy
                        kis állat, mely azzal is tud vakarózni -, éppenúgy helyem van nekem itt,
                        mint a Palotsay Anna búzájának a tordai szekereken...</p>
					<p>A fejedelem egyszerre elmeredt, s nagyot nézett.</p>
					<p>- Minek?! - mondta, s az egész arca elképedt... Ezt ma hallja először, hogy
                        valaki a felesége nevét ily profánul s könnyen meri kimondani.</p>
					<p>Török Kata nevetett, de a nevetését csínytevő gyerek módján fojtotta.</p>
					<p>- Mikor Tordáról eljöttünk, nem lehetett járni, félre kellett az útból állani
                        - negyven szekér búzát vittek Kolozsvárra.</p>
					<p>- De milyen búzát?</p>
					<p>- A Palotsay Annáét, a Palotsay-birtokról hozták Kolozsvárra a piacra,
                        eladni. Én legalább úgy értettem, azt beszélték.</p>
					<p>A fejedelem elkomolyodott.</p>
					<p>- Nincs Palotsay Annának birtoka Erdélyben!</p>
					<p>- Hát Görgény?</p>
					<p>- Görgény?!... - ahova ő űzte el a feleségét? ez igen! - de eltakarta a
                        gúnyt, s csak azt mondta: - Görgényben nem terem negyven szekér búza,
                        legfeljebb cigánymogyoró...</p>
					<p>Az asszonyka a vállát vonogatta.</p>
					<p>- Akkor nem tudom mi! még olyan szép istóriát meséltek a szent asszonyról,
                        aki fehér cipót osztatott a palota kapujában a kolozsvári szegényeknek,
                        úgyhogy most mindenki áldja! Bizony nemes és istenes nagyjó mivelkedet
                        volt... Nagy jámbor asszony...</p>
					<p>A fejedelem mulatott a szemtelen szavakon, amikhez templomi arcokat tett
                        Török Kata, s azt mondta:</p>
					<p>- Nagy... nagynak nagy... - dörmögött a fejedelem.</p>
					<p>- És jámbor - szólt áhítatosan a nő.</p>
					<p>- Elég jámbor.</p>
					<p>- Hát az ő búzáját viszik...</p>
					<p>A fejedelem legyintett:</p>
					<p>- Na, az övét nem viszik.</p>
					<p>- De bizony azt mondták, az övét viszik... A cipót se a magáéból süttette: a
                        fejedelmi kamrákból sütötték, mégis ő adta!... Ezt is, ha nem az ő birtokán
                        termett, biztosan neki termett, ő adja... őtet áldják érte, azé a dicsőség,
                        aki adja, azt istenítik!</p>
					<p>A fejedelem elkomorult, a felesége meg Bethlen Gábor játékot játszottak a
                        kolozsvári cipóosztással. Értette már, hogy ezt a búzát Bethlen küldi a
                        Székelyföldről a fejedelemasszony nevében, hogy még egyszer megismételjék
                        az áldásokat, s iszonyú düh ébredett fel benne, az ajkát rágta.</p>
					<p>Kamuthyné bejött, s utána egy legény, aki nagy korsót hozott, s szó nélkül
                        megtöltött egy karcsú magas ezüst kupát, amelynek szépen mívelt fedele volt,
                        s az oldalába pogánypénzek voltak beleépítve, a fedele közepébe s belől a
                        fenekébe is, hogy ha ivott belőle az ember, látta. Vajon hol csórta ezt
                        Kamuthy? A Bocskai címer van rajta... A szegény úr kincseit kifosztották
                        Széchy Györgyék, mikor a testét hozták... Úgy látszik, adtak egy-egy darabot
                        annak is, aki a koporsó elé jött.</p>
					<p>Kínos csend volt, a fejedelem tűnődött, aztán fogta a kupát, s nagyot húzott
                        belőle.</p>
					<p>Török Kata kis ezüst ollót vett elő a bársony szütyőcskéjéből, s elkezdte a
                        körmeit sorra nyálozgatni s darabolta a hegyét, a levágott szilánkocskákat
                        pedig gondosan maga elébe gyűjtötte. Mojzes Kata csodálkozva nézte
                        ügyességét.</p>
					<p>- Bethlenné asszony is megjött Dévából - mondta.</p>
					<p>Csöndben ültek, mindnyájuknak volt erre valami gondolni valója.</p>
					<p>Dengeleghyné csöndesen szúrta:</p>
					<p>- Izzad is most főkapitány uram.</p>
					<p>A fejedelem kíváncsian nézett fel.</p>
					<p>Jó volt ez a hegyes, furcsa, csípős beszéd, ez a tiszteletlenség, bátorság:
                        ahhoz volt szokva, hogy asszonyok, leányok alázattal, főhajtással s
                        irulva-pirulva zavarban voltak előtte, ez nem, ez olyan szemtelen volt, mint
                        egy drága kis pimasz veréb, s csakúgy pergett, csakúgy bökögette a
                        fullánkokat, s azok nem is voltak oly ártatlanok, amilyen tréfásak
                        voltak.</p>
					<p>- Én jól vagyok Gábriellel - nevetgélt Török Kata -, unokatestvérem után
                        sógorom, már hozzászokott, hogy mindent megmondjak neki, de Susánna! a
                        bibliai Susánna!</p>
					<p>A fejedelem visszagondolt Bethlennére, komoly, hűvös, halk mosolyára, az
                        nagyon szép, mikor szótlan mosolyodik, erős barna szemére, sima haja,
                        díszítése nélkül való finom ruhái, nagy tisztasága, erkölcsi felsőbbsége...
                        ez az ider-bodor kis nőcske, megérezte, milyen kicsi valaki, mellette.</p>
					<p>- Derék nőszemély - mondta irigy fanyarul.</p>
					<p>- Nagyszerűen tud sertést hízlalni - szólt ugyanolyan komolyan Török Kata, -
                        Mit nevet?... ez nem nevetség... ez komoly dolog... Erdélyt a sertvések
                        fogják megmenteni, és annak a disznónak, akit ő hízlal, dufla szalonnája
                        lesz, a legderekasabb vásárhelyi szalonna; alól is szalonna, felül is
                        szalonna, közepén hús: nézze meg nagyságod bár a Főkapitányt, azt is ő
                        hizlalja.</p>
					<p>Kitört belőlük a kacagás, ez az asszonyka, ez úgy nevetett, annyira tele volt
                        életkedvvel, hogy nem nevette végig s harsonásan s kacagva a szót, de minden
                        mondat végébe beletört a nevetése, s minden nevetése csak pillanatokig
                        tartott, mert az új gondolat már új erővel küzdött felette...</p>
					<p>- Azért tetszik neki annyira Palotsay Anna is... a főkapitánynak!</p>
					<p>- Te bestye - mondta a fejedelem -, hogy mersz te a feleségemről így beszélni
                        előttem?</p>
					<p>Dengeleghyné halkan vihogott, már tudta, hogy beszélhet:</p>
					<p>- Én nagyon tisztelem Palotsayt, Palotsay Annát, csak még a Susannát
                        tisztelem jobban, Károli Susannát.</p>
					<p>- És engem? - szólt a fejedelem.</p>
					<p>- Magát nem, de Küs Annát igen. No. Húgodat. Gondolja Nagyságod, hogy Báthory
                        Anna Bánffy Diénessel soká fog együtt vadászni?</p>
					<p>- Ő választotta, az ő ura - mondta a fejedelem elkedvetlenedve -, jó
                        vadász.</p>
					<p>- Jó vadász, de van neki most egy jágerja, az még jobb vadász...</p>
					<p>A fejedelem kedvetlen nevetett. Török Kata rákacsintott.</p>
					<p>- Ez most a legelső vadász, szíve vadásza. Ez most a novum elegans, Dersffy
                        Orsolya is a vadászához böcsülte magát. Mágócsy után valami Eszter Miklós.
                        Vagy Eszterházy... Küs Annánk túltesz rajta, Krajnikné kíván lenni, ahogy
                        rebesgetik... Jó... Krajnik, jó... Madame Krajnik, née Báthory...</p>
					<p>Mintha elfojtott töltés roppan fel a bányában, a fejedelem felpattant, s
                        nehéz köveket kezdett dobálni, ropogó dühvel:</p>
					<p>- Beste lánya, ment volna Lengyelbe! - kiabálta - ment ehhez a vén
                        kecskéhez... ott van Lengyelbe a nénénk, a kis öcsénk: oda kellett vón
                        mennie, előrecsinálni a királyválasztást! Érik a lengyel korona, döglődik a
                        király... de ez csak szutyálkodni vágy: ne kerüljön elibem, mert megpofozom,
                        hogy orrán-száján gyün az vére... minden nevet rajtam, hogy az erdéli
                        fejedelem húgja hajdúkkal s kocsisokkal adja össze magát, de ne legyen isten
                        istenem, ha mind belénél fogva nem aggatom fel, akit vele kapok...</p>
					<p>Török Kata boldog volt, még alig vannak együtt, s már legtitkosabb sebjeit
                        rakja ki...</p>
					<p>- Most nem szabad bántani - mondta álnokul -, most nagy.</p>
					<p>- Nagy? - kiáltotta Báthory, felugrott, s dühösen rágta ajkát. - Majd
                        elrekkenti, mint az többi ilyenfélék...</p>
					<p>- Igen, Imreffyné mondja, hogy már Ecsedben is elsikkasztotta...</p>
					<p>Mintha kígyó szúrta volna bokán, a fejedelem visszafordult:</p>
					<p>- Imreffyné? - lihegte - s az még él?</p>
					<p>- S méghogy szépen!... Most varrassa a besztercei ruhákat.</p>
					<p>A fejedelem darabig nem bírt szóhoz jutni, úgy felindult, s megrémült az
                        előbbi szótól, mely Báthory Annára, húgára vágott, de uralkodott magán, és
                        mélyet nyelve, hörögve mondta Imreffynére:</p>
					<p>- Tán ő is a zászlósurak közé tartozik?</p>
					<p>- Közé, vagy belé, vagy alá... vagy fölé... - vihogott lehajtott fejjel s
                        fellesve Török Kata.</p>
					<p>- Az igaz, szablyát köthet az oldalára, amilyen nagy csontú: de ő csak
                        hallgasson, s nyelvét ugyan jól kantáron tartsa, mert majd én vettetek
                        béklyót rá.</p>
					<p>- Mért haragszik rá oly igen Nagyságod?</p>
					<p>- Beste boszorkány - morogta a fejedelem, s felvette a kupát s kiitta.</p>
					<p>Kamuthyné sápadtan hallgatta e beszédet, minden szó után úgy reszketett,
                        mintha gyilkos bűnbe esett volna már avval is, hogy hallja: iszonyodva nézte
                        a kis Dengeleghynét, aki oly vígan s mulatón vett részt e főgondok
                        húzkodásában, ő még megsendíteni is, dehogy, még elhallgatni is alig merte,
                        bújt volna föld alá szégyenletében, hogy ilyeseket kell fülével megérteni,
                        s nem tudta, hogy s mikor fog halál jönni rá, mert szándékolatlan tanúsága
                        van e szókról.</p>
					<p>A fejedelem letette a kupát, s lázas, véres szemeit rémesen forgatta;
                        elhallgatni nem bírta Imreffyné ellen:</p>
					<p>- Még hogy Ecsed... azt az egy szót ő ki ne mondja, hogy Ecsed... Ő néma
                        legyen, mint a sír, s hallgasson hogy, Ecsed!...</p>
					<p>Dengeleghyné ártatlan arcot csinált, aztán, mint aki valamit végre biztosan
                        megtudott, dagadó örömében igyekezett másra terelni a szót.</p>
					<p>- Rédey Ferkó uram is bent vagyon Erdélyben... Megjüttek Posonbul -
                        mondta.</p>
					<p>A fejedelem laposan nézett rá:</p>
					<p>- Te is sokat tudsz - mondta dörmögve, fenyegetően...</p>
					<p>- Nem szóltam semmit - pillantott rá az asszonyka.</p>
					<p>A fejedelem járkálni kezdett a szobában, a vastag deszkapalló recsegett a
                        csizmája alatt, fel volt dúlva, s nem is tudta volna megmondani pontosan,
                        hogy mért, csak vad volt s búsbika...</p>
					<p>Az asszony nem beszélt, befejezte körme nyesegetését, s mikor a fejedelem az
                        ablakhoz állt és kinézett, óvatosan a morzsa körömdarabokat a tenyerébe
                        szedte, hogy egy pirinyó szilánk is el ne vesszen belőle, azzal fogott egy
                        pogácsát a tálból az asztalon, megvakarta s a körmöket mind belegyúrta a
                        belsejébe, közben az ajka sebesen mozgott, szavakat pergett hang nélkül s
                        szaporán, szaporán. Észre se vette, hogy a háziasszony holtsápadtan nézte a
                        munkáját, s kitalálta, hogy most boszorkányoz, varázsló igéket mond:...
                        “ahogy én nem élek köröm nélkül, ő se éljen nálam nélkül... ne legyen nekie
                        nyugta, nyugodalma, mint a víznek a patakba, mint a szélnek az erdőbe, mint
                        a fának a tűzbe; ne legyen nekie nyugta, nyugodalma, evéskor evése, alváskor
                        alvása, menéskor menése; ahogyan fáj az éhség, úgy fájjak én neki, ahogyan
                        fut az éhes ételér, úgy fusson én utánam; ahogyan az éhes ételét körömmel is
                        ássa, úgy ásson engem éhesen, ételnek ásson...”</p>
					<p>A pogácsát visszatette a többi tetejére.</p>
					<p>- Honnan tudod? - fordult vissza a fejedelem.</p>
					<p>- S mit?</p>
					<p>- Találkoztál velek?</p>
					<p>- Tordán.</p>
					<p>A fejedelem tovább sétált.</p>
					<p>- No? - mondta aztán, s ránézett, hogy beszéljen.</p>
					<p>- Én Nagyságodnak nem beszélek többet, mert Nagyságod leharapja a fejem -
                        mondta kuncogva az asszony.</p>
					<p>A fejedelem révedező szemmel nézte.</p>
					<p>Dühe elhomályosította pillantását:</p>
					<p>- Akkor: hallgatsz - vetette oda.</p>
					<p>Az asszony kissé hallgatott, vidáman, bátran, fölényesen, mert tudta, hogy
                        övé, mert a nő, a maga hatalmára ébredt fiatal nő, nem fél férfitól, bár
                        ifjú, bár öreg, bár lassú, bár tüzes legyen is az: jól tudja, mert...</p>
					<p>- No egyen inkább egy kis pogácsát - mondta -, többet ér a Kata pogácsája,
                        mint az én csárálgatásom.</p>
					<p>A háziasszonyka, varrójára hajolva, megrémülve s megdermedten maradt, a vér
                        mind leszállott a szívére, a tű megállt kezében, s a torkán befúlt a
                        felsikoltás: ne, ne, ne...</p>
					<p>A fejedelem dühöngött fuldokolva:</p>
					<p>- Tudsz valamit, vaj nem tudsz semmit?</p>
					<p>Dengeleghyné úgy játszott vele, mint macska a gombolyaggal, a férfiú ki így
                        kiadja magát, s erejéről, hatalmáról leszédült, ez nem más:
                        szerelemőrülés...</p>
					<p>- Ha megeszik egy pogácsát, megmondom.</p>
					<p>Kamuthyné elájult. - Senki sem vette észre. Karjai lelógtak, mint a hévütött
                        virág: ezt nem, a bűnrészességet egy ilyen szörnyű boszorkányságban, ezt el
                        nem viselhette.</p>
					<p>A fejedelem tovább sétált, fütyörészni kezdett, s azon tűnődött, hogy mely
                        igen jó volna most az a hüvelykszorító s vasszűz s hóhér ha kéznél volna,
                        akit a papok beszéltek, hogy Spanyolországban avval beszéltetik a
                        boszorkánynékat... Nono, de persze úgy, hogy kárt ne tegyen a hímes
                        tojásban, hajszála se görbüljön meg a drága asszonynak...</p>
					<p>Valami kis neszre most Török Kata észrevette a Kamuthyné rosszulvalólétét,
                        egy pillanatig ijedten nézte, aztán csengetni kezdett a kis csengővel, ami
                        az asztalon volt.</p>
					<p>Kereky Feri jött be:</p>
					<p>- Asszonyotok másmint vagyon? - kérdezte tőle.</p>
					<p>Kereky Feri meg volt sértődve; mi köze neki az asszonyhoz, s hogymintségéhez,
                        csak nagy szemeket meresztett, a fejedelem is odafigyelt.</p>
					<p>- Küldjétek be a vénasszonyt - idegeskedett Török Kata.</p>
					<p>Kereky Feri sietve kikiáltott, hogy mutassa, hogy nem őrá tartozik: - Hej,
                        küldjétek be a vénasszonyt.</p>
					<p>Török Kata észrevette, hogy a fiú személyében tévedett, annál kényesebben,
                        hangosabban mondta:</p>
					<p>- Jaj, vigyétek, vigyétek, hiszen oda van, le kell vetkőztetni, ágyba tenni -
                        s idegesen nyafogott, nem mintha meg lett volna ijedve, vagy oly nagyon
                        hatott volna rá a betegség, mert hisz olyan idegei voltak, mint a kötél, de
                        ezt helyesnek tartotta, védekezett vele az asszonyiság gyengeségének gyanúja
                        ellen.</p>
					<p>Mire egy kövér és ostoba vénasszony bejött s asszonyát nagy maflán gondjába
                        vette, akkorára ez már magához is tért, s kicsit szédelegve, de maga erején
                        ment el véle.</p>
					<p>- Nem bírom, nem bírom el, nem tűröm ez fiatal kényeseket, mikor ilyenkor így
                        ájuldoznak, én nem tudom, én ezt a szegény Katát szeretem halálig, anyárul
                        való mostoha testvérem nékem, de nem bírom nézni, ha beteg; olyan gyenge
                        szívem van, inkább meghalnék érte, de nem vagyok képes egy beteghez ujjal is
                        nyúlni - nyafogta, pityegte, magát kellemeztetve.</p>
					<p>A fejedelem, aki férfiszólás szerint durván, de belől annál jobban
                        megilletődve nézte a halálra vált kis nőt, hirtelen érezte, hogy ez az
                        asszony őt is így otthagyná, ha beteg volna: “de én nem leszek beteg -
                        mondotta magában -, én nem ájulok el!”</p>
					<p>- No ki vele - folytatta támadóan.</p>
					<p>- Nagyságod velem csak packáz - nyafogott az asszony még mindig ugyanazon a
                        kényes hangon. - Egyen pogácsát.</p>
					<p>- Nem!</p>
					<p>- Jó: ha nem, nem...</p>
					<p>- Nem!... Érted?!...</p>
					<p>- Értem...</p>
					<p>A fejedelem indult, hogy itt hagyja, mint... de aztán az ajtó táján a lépése
                        megbillent, ellankadt, s az ajtótól sétálásformán visszafordult.</p>
					<p>Török Kata mosolygott befelé, győztesen.</p>
					<p>- Pedig megérne egy pogácsát - mondta izgatón, szeme sarkából rálesve -, mert
                        hozzák ám Mathiás királytól “az Illustrissime Princepset!”</p>
					<p>A fejedelemben felgyúlt az öröm, s egyszerre mindent másképp kezdett látni:
                        hozzák!! hisz akkor más... az jó... akkor rendbe van... Nagyot sóhajtott:
                        hát ez is megvan: ezt eddig nem tudta elérni, hogy a prágai s bécsi udvar
                        elismerje őt felséges erdélyi fejedelemnek, vajda volt nekik eddig csak,
                        vojvoda... Ez tud, ez az asszony... - gondolta aztán - ez ám a
                        boszorkány!... az ebadta, s nem Imreffyné...</p>
					<p>Hirtelen egyet gondolt, fogta a pogácsát, s egy falásra lenyelte.</p>
					<p>Török Kata hallatlanul elkezdett kacagni; rémülete, félelme szakadt el, mert
                        ha lassú rágásban kiderül az körömbéli praktika!... életre-halálra ment neki
                        e dolog...</p>
					<p>Úgy kacagott, hátravetett fejjel, lehunyt szemmel, kivágott nyaka fejéren
                        tündöklött, az ajka kéjesen elvonaglott, Báthory odalépett hozzá, nagy
                        fekete markába vette vékony gyereknyakát s farkasul vicsorogva hajtotta rá a
                        száját, s az meg csak nevetett, és nem volt ereje tiltakozni se...</p>
					<p>A fejedelem soká csókolta s rágta, és mikor vérelobbanva el akart válni, az
                        asszony két karjával, amely meglepően húsos, erős s szoros volt, magához
                        ölelte s azt mondta:</p>
					<p>- Még!...</p>
					<p>A férfinak minden vére fejébe dagadt, ekkora hőséget soha nem érzett, az
                        asszonyt felkapta, mint a farkas a gödölyét. Ölbe vette, s körülnézett, hol
                        tegye le.</p>
					<p>Mikor feleszméltek a kemény karos lócán, a nap leszállt s vörösen ködlött be
                        a sugár az ablakon.</p>
					<p>- A nádor találkozni akar veled - mondta Török Kata hirtelen, lágyan s
                        tézve...</p>
					<p>- Azt elhiszem - kiáltott fel a fejedelem -, de én nem akarok vele...</p>
					<p>Szokása szerint oly hirtelen fellobbant, hogy nem bírt magával.</p>
					<p>- Mért nem akarsz vele találkozni?</p>
					<p>- Jöjjön ide... Nagyon szívesen látom... De az mégiscsak orcátlanság, hogy ő
                        akar engem odarendelni, ahova ő kívánja... Ha velem valaki találkozni akar,
                        oly kíséretet adok eléje, hogy országot lehet véle hódoltatni... De azt nem
                        merészelje egy másik uralkodó cselédje, hogy magát hozzám tegye.</p>
					<p>Török Kata nagy szemet meresztett. Nem mert beleszólani. Még nem ismerte ezt
                        a fejedelmet annyira, hogy bár a legkisebb kicsinylő megjegyzést is tegye
                        rá, s annyira asszony volt, hogy nagyon finoman érezte, hol van a határ,
                        ahol egy férfi érzékenységét meg lehet sérteni. De magában bolondságnak
                        tartotta. A nádor az ő szemében nagyúr s nagyobb országot jelent... S kivált
                        ez a Thurzó, ez maga oly nagy birodalommal bír a Felvidéken... nagyon nem
                        tetszett neki ennek a Gábris fejedelemnek a magabízottsága.</p>
					<p>- Igaza van nagyságodnak - mondta tehát női ravaszsággal, oly őszinte hangon,
                        hogy még egy élesebb szemű fejedelem is komolyan vette volna.</p>
					<p>Erre Báthory csakugyan megszelídült egy kissé. Beszélni kezdett.</p>
					<p>- Nézd, te kedves - én neked mondom... én evvel a Mojzes-lánnyal úgy
                        póruljártam, Istenemre, soha úgy el nem vesztegettem az drága időmet... Ez
                        oly buta, mint egy csirke vagy tyúk... Ez még kotyogni se tud... Meg kell
                        őrülnöm, hogy én két hetet el tudtam vele vesztegetni... Mikor minden a
                        körmömre égett... Ezek azt mívelik, amit akarnak, de nagyon tévednek, ha azt
                        hiszik, hogy engem az orromnál fogva vezetnek... Az én körmeim ott kaparnak,
                        ahol nem is gondolják... Embereimet kieresztettem, s Bethlen Gábor uram arra
                        ébred fel, hogy nem is vélte...</p>
					<p>Hozzáfogott a szobában nagy lépésekkel járni. De nem szeretett soká
                        gyalogolni, lovon akár egész napot is elült a nyeregben, de máris levetette
                        magát egy kemény székbe.</p>
					<p>- Éppen ideje, hogy felébredtem... - furcsa, kacagó suttogással súgta: -
                        Farkas uram ugyan hiába fájdítja fogát Gyalura, abból nem fog egyhamar
                        enni...</p>
					<p>Nagyot nevetett. Most olyan volt, mint egy kölyök.</p>
					<p>- Neked pedig azt tanácslom, hogy országos dolgokba bele ne ártsd magad, mert
                        megégeti körmöd... Honnan kaptad ezt, hogy a nádor velem találkozni
                        akar?</p>
					<p>- Nohát megmondom - Károlyi Zsuzsanna mondta, neki pedig csak az ura
                        mondhatta.</p>
					<p>- S ezt így hírelik úton s útfélen, és én itt ülök, mint egy koppasztott
                        gúnár?... Ez jó...</p>
					<p>Újra felugrott és egy másik székbe ült át.</p>
					<p>- De nem baj... Az erdélyi fejedelem teheti... Az erdélyi fejedelem megülhet
                        a maga kedvére, ahol akar, s jönnek és mozdulnak a hadak, túlnő a hatalma az
                        ország határin... Már... vannak hadak, kik lovon ülnek s indulnak s hétfőn
                        hajtanak le Lugos felé... s odafel a nádor is izeg-mozog s lesi, hogy csalja
                        be a hálójába a fejedelmet... Most kihevertem magam, és marokba fogni a
                        gyeplőszárat... s rá a kígyóra... egy csapással levágni a sárkányfejet...
                        mit gondolsz: ez való egy Báthoryhoz?</p>
					<p>- A nádorra vigyázzon nagyságod - mondta Török Kata.</p>
					<p>- Mit vigyázzak?... Én?... Ismerem, kurta nyakú, szakállas... ez nem néz
                        messze... mintha a lobogó fáklyának mondanád, vigyázz, meggyújtották az
                        olajmécset... A nádor nem numerál... Kötött szolga... mint nekem Bethlen
                        Gábor... annyit tesz, ami meg van neki hagyva...</p>
					<p>Maga elé nézett s azt mondta:</p>
					<p>- Csak mink tehetünk valamit: odaát a császár, s itt én...</p>
					<p>- Nem a császártul kell féljen nagyságod, hanem Thurzó pendel legény... mint
                        Bethlen Gábor, az asszony viseli a kalpagot... Czobor Erzse fejében van ott
                        valami... Azt véli nagyságod, hogy Mathiás király?... hogy ő töri fejét, mi
                        legyen Erdéllyel?... Bizony Bittsén főzik azt, mint a lekvárt... Lutheránus
                        nádorespánnak nagyobb baj a tisztség, mintha katolikus lenne... Bizonyítani
                        kell neki, hogy hívséges és hasznos...</p>
					<p>- Persze, nagy jó volna őkeminek, ha a Zsigmond fejedelem szerződéseit csak
                        úgy behozhatná... Hogy Erdély ingyen és ajándékul essen az ölökbe... De
                        énnekem más dolgaim vannak...</p>
					<p>Török Kata úgy gubbasztott egy párnás nagy székben, mint egy tarka macska, és
                        még a lábát is felhúzta maga alá.</p>
					<p>- Szabad nekem valamit szólani a fejedelem őnagyságának?</p>
					<p>A fejedelem ellenségesen nézett rá:</p>
					<p>- Mit?</p>
					<p>- Bizony, ha nagyságodnak más dolga van, akkor nem tudnám, mért ne kötné be
                        szemét ennek a hályogosnak.</p>
					<p>A fejedelem meglepetve bámult rá. Nevetni kezdett.</p>
					<p>- Csak azért se, hogy egy asszonynak igaza ne legyen... felőlem felfújhatja
                        magát... Mire ő felébred, én már oly dolgokat végzek, amit el nem bont
                        semmiképp...</p>
					<p>De magában azt gondolta, hogy ennek a kis bestiának hátha igaza van?... Nem
                        volna rossz, lekötni azoknak ott kezét, lábát, hogy meg se moccanjanak, míg
                        ő Oláhországot megjárja...</p>
					<p>Kint lódobogás volt, lovasok érkeztek. A lódobogás úgy hatott rá, mint valami
                        ébresztő... Hujja... hadd járjanak a lovak... Mi van a hadakkal... Mit végez
                        Géczy Szebenben, hová elküldötte...</p>
					<p>A melle úgy feszült. A perceket sokallotta. Már indulni s rajta.</p>
					<p>De erről nem beszél, ez nem tartozik a nőre... Még nem is ismeri, nem tudja,
                        mi lakik benne...</p>
					<p>Kereky Feri bejött:</p>
					<p>- Nagyságos uram - mondta -, megjött az úr, Kamuthy uram és kancellários
                        uram.</p>
					<p>Török Kata felállt, eszébe jutott, hogy okosabb lesz beteget ápolni, mint
                        mindjárt szájra adni magát.</p>
					<p>- Megyek, megnézem a szegény Katát - mondta -, ó, be disznóság, hogy ilyen
                        gyengék vagyunk, mint a harmatok - furcsán hunyorogva a setétben,
                        odakacsintott a fejedelemre, hátát vonogatta, jelezve huncutul, hogy meg
                        vagyon törve, s elröpködött, mint egy pillangó...</p>
					<p>A fejedelem utána nézett, ahogy eltűnt a belső ajtón s nagyot lélegzett:</p>
					<p>- No, Feri fiam - mondta, s az úrfi vállára tette a kezét -, ennél jobb ízű
                        lelki-testi emberrel nem közlöttem magam, mióta megvagyok.</p>
					<p>Feri nagy szemeket meresztett, s a zsebe felé nyúlt, a lajstrom után
                        kapott.</p>
					<p>- Küldd be az urakat - eresztette el a fejedelem.</p>
					<p> Imreffy s Kamuthy természetük szerint, egyik fanyarul, másik vígan jött.</p>
					<p>Kezet fogtak, leültek, bort ittak. A kancellár előadta a legújabb dolgokból,
                        amit szükségesnek látott.</p>
					<p>- Reggel lemégyünk Fejérvárra - metszette el a beszédet a fejedelem -, s
                        magunk meglássuk a nádor izenetét... Kamuthy uram? - fordult hirtelen a
                        házigazdához: - kegyelmed igyók űjjék lóra, vegyen magához legényben eleget,
                        Tordán valamelyes negyven szekér búzát visznek keresztül bé Kolozsvárra. Ezt
                        a búzát szállítasd bé a tordai kamránkba, így akarom s így parancsolom,
                        secus nem facturus, különben nem történvén...</p>
					<p>- Igenis - mondta Kamuthy, s üstökvakarva gondolt arra, hogy mióta a
                        fejedelem itt van a háznál, egy éjszakát itthon nem tölthetett, ennek mindig
                        annyi s oly sürgős parancsolatja levén.</p>
					<p>A kancellár boldogan hallotta a parancsot, s hosszú lisztájára mutatott.</p>
					<p>- Kívántam én is Nagyságodat erről informálnom - mutatott rá egy
                        pontra...</p>
					<p>- A Bethlen uram búzája most nem elpocsékolni való, mert vagy háború, vagy
                        nem. De ha igen, akkor kamrába gyűjtendő...</p>
					<p>- Hozzatok már gyertyát - mondta kedvetlen pofával Kamuthy, aki látta, hogy
                        ez alól a gyalázatos éjszaka alól kibújni nem lehet, menni s menni kell.</p>
					<p>- Bort! - mondta a fejedelem - egy ital bort!... No, megnézhedd feleséged
                        elébb - vetette Kamuthynak.</p>
					<p>De ez süvegét feltette s kedvetlenül dünnyögte:</p>
					<p>- Maj megnézem, ha meggyüvök, láthatom még eleget, míg minden foga kihull - s
                        kiment, hogy a lovak felől rendelkezzen...</p>
					<p>- Kell is, hogy Nagyságod béjöjjön Fejérvárra, mert a besztercei
                        országgyűlést elő kelletik készíteni, itt vannak a legátusok - mondta
                        egyszerűen Imreffy.</p>
					<p>- Posonbul - szólt a fejedelem kényelmesen.</p>
					<p>De Imreffy fejét lógatta:</p>
					<p>- Lengyelbül.</p>
					<p>Mintha villám ütött volna le, a fejedelem megdöbbent, aztán
                        kiegyenesedett.</p>
					<p>- Lengyelbül?!</p>
					<p>- Jaroszláv uram maga.</p>
					<p>- Jaroszláv! itt!... - a fejedelem pillanatokig szinte bénán állt. Török Kata
                        besurrant. - S mi hír?</p>
					<p>- Már nagyobbat nem szóltak, minthogy meghólt a móldvai tatár khán.</p>
					<p>- Megdöglött a Kazi-Gerej?</p>
					<p>- Puskaporos hordót tettek ágya alá, s meggyújtották.</p>
					<p>- Ezt nekem tették kedvemre - szólt a fejedelem, s minden izma lihegett,
                        lángolt. Az asszony ijedten s összehúzott szemmel nézte, tágas cimpákkal
                        figyelte, mintha az illatot ijedten inná fel, valami bősz illatot, a nagy
                        vágyak, nagy indulatok szagát.</p>
					<p>- Béhozom az írásokat Nagyságodnak, a nyeregkápábul - mondta Imreffy s
                        elment.</p>
					<p>A fejedelem ottmaradt állva, egyenesen, magasra emelt fejjel és izzó
                        lobogásban.</p>
					<p>- Valamit mondanék Nagyságodnak - szólt Török Kata s előrehajolt az
                        asztalon.</p>
					<p>A fejedelem nedves szemeit rávetette.</p>
					<p>- Mondja meg nekem - az imént -, mikor én pogácsával kínálám - mért vött? s
                        mért evett?...</p>
					<p>A fejedelem nem felelt, csak tétován nézte.</p>
					<p>- És ha vett, mért vette ki a legeslegfelsőt, ami magába volt legfelül.</p>
					<p>A fejedelem megrázkódott. Büszkén mondta:</p>
					<p>- Első vagyok, nekem az első dukál. Én vagyok a fej, az enyém mindennek a
                        színje...</p>
					<p>- És ha méreg van benne készítve?</p>
					<p>- Méreg?... - a fiatalember elképedt - s ki készítene énnekem mérget?</p>
					<p>Valami hallatlan ártatlanság és büszkeség sugárzott belőle.</p>
					<p>Az asszony kitérően felelt:</p>
					<p>- Kazi-Gerejt puskaporral vetették fel. S ha e Jaroszláv mérget hoz?</p>
					<p>- Nekem?!...</p>
					<p>Hirtelen legyintett.</p>
					<p>- Még Bocskai élt s én már kevertem a kártyát Lengyelbe!... már engem a
                        Stadnicki-párt királlyá meghívott... taknyos kölyök voltam, tizenhat éves...
                        és megráztam a rohadt bordájú respublikát... De most fejedelem vagyok, egyik
                        papucsom Moldva, a másik Oláhország, úgy emelem fejszémet Lengyelre. Lovam
                        Erdély, csatlósom Magyarország, lakájom a bécsi császár: birodalmam közepe a
                        hét vár s környös-körül a lapos föld tengerekig Dunáig... Azután a sárkány
                        fejére, rá Konstantinápolyra, ott töröm bárdommal, s a teteme magától
                        megdöglik...</p>
					<p>Nagyot sóhajtott, nevetett:</p>
					<p>- Ejh, asszonyom, elsőknek első jár.</p>
					<p>Az asszony bámulva, csodálva s szíve fenekén szomorúan nézte.</p>
				</div>
				<div type="chapter">
					<head> [II]</head>
					<p>A két boltíves teremben nem volt egyéb bútor, csak asztal s lócák, a belsőben
                        pohárszék is volt, s a falon fogas, amire a kardokat, mentéket rakhatták fel
                        a kihevült urak. Ez a ház a “pogányház” volt Gyulafejérváron, ahol a főurak
                        borgazdája lakott, Maradék Bálint uram, aki mindenkor szíveskedett borral a
                        szomjú uraknak, jó kommencióért.</p>
					<p>A külső teremben most csak néhány jó családokból való ifjú ember volt, a
                        fejedelem s Bethlen Gábor udvarából, de a belsőben kilencen vagy tízen ittak
                        a pápista főurak.</p>
					<p>Éjféltájban volt, s már nagyon részegek voltak.</p>
					<p>- Én töttem fejedelemmé - verte az asztalt Kornis Boldizsár - Kendy István
                        testvéremmel!</p>
					<p>- S Bethlen magának vindikálja, hogy ű... - kiáltotta az öreg Keresztury
                        György deák.</p>
					<p>- Bethlennek mi szava volt Erdélyben? Semmi jószága nem volt itt neki az egy
                        puszta Illyén kűl, Rákóczy fejedelemtől megszökék, s kimene szolgálni
                        Ecsedbe: mit tész egy szolga mást, mint szolgál? Itt én tettem, s Kendy, mi
                        ketten, veszetthordta eszünk elmentiben.</p>
					<p>Újra ittak s ittak, s megnyíltak a szívek, s mindenki tartalék nélkül
                        kimondta a gondolatját. Az asztalfőn Kendy István ült s a szótalan embert
                        még szótlanabbá tette a bor. Fakó arca most egész sárga volt, s bentről
                        tüzelte a nagy indulat. Vékony száját összeszorította, s kevés fekete bajsza
                        fényes volt.</p>
					<p>- Ha tudtad volna, kedves komám - nevetett Kornis Boldizsár -, hogy majd még
                        sógora leszel Homonnay Bálintnak, nem hoztad vón nyakunkra a Báthory
                        fattyat.</p>
					<p>- S ki volt a hivatal előlmenője? - szólt élesen Kendy, aki sokallotta a
                        komázást még Kornis Boldizsártól is.</p>
					<p>Mindenki nevetett; mikor meghíjták a fiatal Báthoryt a fejedelemségre, Kornis
                        Boldizsár volt Ecsedben a követség vezetője.</p>
					<p>Kornis felállt, a haja a homlokába hullt:</p>
					<p>- Ha én voltam, én voltam: de akkor nem mondta őkelme, hogy neki Erdélyország
                        egyébre nem való, csak megennyi, s meginnya... hogy más birodalmakat kell
                        keresni, hogy uralkodjunk rajta!... Majd más birodalmakat szerzünk
                        neki...</p>
					<p>Mindenki kacagott s borosan zúgott; akik itt együtt voltak, egy sem kívánt
                        hadat, sem magának, sem az országnak. Birtokos emberek voltak, akik sokat
                        hányódtak, vetődtek az utolsó tíz évben, s jobban szerettek volna már itthon
                        agarat nevelni, mint hadikutyák lenni. A két Kornis mellett itt volt Sennyey
                        Pongrác, különben a fejedelemnek közeli rokona, ugyanaz a Sennyey, aki
                        Mihály vajdát bevezette volt az országba; azután az idősebb Keresztury
                        György, deák, tudós ember, lelkes pápista, aki minden percben meghalt volna
                        a jezsuitákért. Sarmasághy főispán, tüzes ifjú legény, nagy család
                        nagyreményű fia, s két kurtanemes, Basa István meg Torma György, mindannyian
                        bortól elázottan, indulataik féktelenségében, hol sírva, hol üvöltve
                        kiáltván a hazát, s e percben mind oly háborúellenesek, hogy szinte
                        gyilkoltak...</p>
					<p>- Majd szerzünk neki egy jó birodalmat - harsogta Sarmasághy -, majd egy jó
                        birodalmat szerzünk űneki!...</p>
					<p>Kendy István az asztalfőn felemelte a fejét:</p>
					<p>- A mennyek birodalmát - mondta egy pillanatnyi csöndben.</p>
					<p>Még részegen is ijedten néztek oda rá. A Kendy névhez sok lenyakazás emléke
                        tapadt, a hátukba állt egy pillanatra a hideg; ennek az apja fejét is hóhér
                        bárdja csapta el, nagyapjáét szinte, de elmaradni nem akartak:</p>
					<p>- Korpázd az bestyét - kiáltotta Basa István sivító hangon.</p>
					<p>Kornis Boldizsár ebben a pillanatban nyitotta ki a másik terem ajtaját, mert
                        ki akart menni, s hogy meglátta az ott ülő fejedelmi embereket, a szíve
                        elkezdett szorulni, s hogy takarja a bent kitört indulatokat, nevetősen
                        nézett vissza rájuk:</p>
					<p>- Igazítsátok a ló száját, fiúk! - mondta.</p>
					<p>Szédülve, tántorgásán uralkodva ment el mellettük, ő az udvari testőrség
                        főkapitánya, “marsalk” lévén, mindnyájuknak főnöke volt.</p>
					<p>Kornisnak a hangja olyan fulladt s ideges volt, hogy megijedtek, s egészen
                        másra, közönséges bajokra fordult a szó.</p>
					<p>Kornis és Kendy sötéten nézték a sötét képet, a gyertyák füstölgő világán,
                        ahogy feketén folyt s bűzösen csillogott a bor az asztalon, a vérbe borult
                        szemű emberek, boráztatta bajsszal, komoran s révedezve néztek maguk elé:
                        Kornis soknak, Kendy kevésnek találta az állapotot.</p>
					<p>- Gyerünk aludni - mondta Kornis György.</p>
					<p>Megindultak, felállottak; minden szem folyton Kendy Istvánra fordult, s
                        minden szív feléje hajolt, mintha már meg is lett volna erdélyi fejedelemmé
                        s Keresztury György, nem közönséges jelentőséggel ismételte el a
                        magyarországi urak izenetjét, hogy: “Kár az erdélyi fejedelemség eretnek
                        embernek!”</p>
					<p>S ahogy a teremből kifelé omoltak, mindnyájan megérezték, hogy ez naptól
                        fogvást nem lesznek többet oly magukbíztában az országban, mint eddig.</p>
					<p>Kendy István különösen köszönt el tőlük, száraz kemény szóval mondván:</p>
					<p>- Rakjátok az tüzet.</p>
					<p>S mikor egymástól az utcán elköszöntek, ők is ezt dörmögték jónyugodalom
                        kívánás helyett az éjszakában, hogy:</p>
					<p>- Rakjátok az tüzet.</p>
					<p>Kornis Boldizsár a sok borital után alig érte, hogy álomba essen, kábultan
                        rögtön elaludt, mintha belezuhant volna. De alig aludt valami két órát,
                        ijedten felserkent, s a szíve megdermedt arra, hogy publikussá lett a
                        szó.</p>
					<p>Kendy napok óta folyton kapacitálja a fejedelemgyilkosságra.</p>
					<p>Iszonyú ember ez a Kendy, mégis gyilkosok faja. Hiszen jó, jó, böcstelen
                        Báthoryja, Sennyey Bálintnak a feleségét, Kereszturynak a lányát, s ha a
                        fáma igaz, sok családot megszeplősíte, igaz Sennyeyné maga ugrott a tűzbe s
                        a Keresztury-lány is amolyan legénypörzsi; de az Imreffy iszonyú hatalma,
                        amitől rettegni kell, hogy ez így felnyurguljon köztük, a székelyeknek,
                        szászoknak, nemeseknek privilégiomi széjjeltapodása, s külföldi praktikái,
                        lengyelre, moldvára, olára törekedése, a pogány megharagítása s a némettel
                        való tanácskozási: az embernek füstöt vet a feje, hogy egy haszontalan
                        éredetlen lurkó, mert mi egyéb még ez a huszonhárom esztendős legény:
                        apródnak kellene lennie még, s hogy ez mi mindent mert s tett már: de mégis,
                        mégis! Mégis fejedelem, s hogy lehet kardot emelni a fejedelemre... Még csak
                        a feddő ének is, akit gyermekkorában tanított a mester, még az is azt
                        mondja:</p>
					<p>
                       Isten szerzése az fejedelemség, Fejedelmet illet ezért
                            minden hívség.
                    </p>
					<p>Pedig az egy eretnek mester volt, és a fejedelemről minden rosszat
                        oktatott...</p>
					<p>Álmatlan vergődve, hányta-vetette magát a hosszú téli éjszakában, s szerette
                        volna, ha már megvirrad, vagy szeretett volna álmot szemére... De se nem
                        aludni, se fel nem kelni: nem volt gazdasága itt Fejérváron, csak üres
                        szállása, még ha kimehetett volna cselédeket, kocsisokat, lovászokat
                        felabajgatni, hogy vetettek-e a lovak elé, akkor kicsit megnyugszik, de így
                        csak magát kínozta a sötét gondolatokkal.</p>
					<p>Egy-egy kicsit elszunnyadt, meg újra felijedt:</p>
					<p>Sicarius kezére adni: akkor ő is sicariussá lesz: gyilkos ember, titkos
                        öldöklő... Kendy elmondta, hogyan lehet valakinek végire járni, Homonnay
                        Bálintot a múlt esztendőben úgy pusztították el, hogy nyergét megkenték maró
                        méreggel, s mind az alfele megrothadott tülle. Lám, pedig most ennek kellene
                        fejedelemnek lenni Erdélyben, Bocskai ennek hagyta a fejedelemséget... s nem
                        fejedelem, hanem férgek azóta meg is ették... S a Dóczy pohár, aminek híre
                        vagyon, ki azt megissza, belehal... s magát Bocskait is méreggel rontották
                        meg, a beleit, etettek vele tudtán kívül valamit: de Kátai kancellárt ugye
                        darabokra is vágták, úgyhogy felesége tarisznyába, lepedőbe szedette a
                        diribdarabjait, hogy eltemettetni valója legyen az urábul... Hogy ő is
                        annyit hagyjon magából a kedves jó feleségének, az istenfélő aranyos, jó
                        szerelmes asszonyának? vaj ezt érdemli őtülle sok jóságáért, szelídségéért,
                        okosságáért, türödelméért...</p>
					<p>Könny borította el a szemét, s nagyokat sóhajtva fordult egyet a recsegő
                        ágyon, amelyen aludt, feje alatt gyűrve a bársony párnát; ezt is a felesége
                        varrta, hímezte őneki, s soha nem feledte utána küldözni s inasára
                        ráparancsolni, hogy ágyat vessen, bár a táborban is vele... És a gyermekei,
                        három szép gyermeke, egyből papot, másból jézusfiát s harmadikból apácát
                        csinál, mint ezt már régen megbeszélték, mivel nincs ennél nagyobb jó a
                        hazára, s ne legyenek mint apjuk, ne legyenek olyan nyomorúságos szolgái a
                        világi bajoknak, mint ő...</p>
					<p>Mondta valamely nap Kendy, hogy a szolnoki béget katonái úgy tették el, hogy
                        egy tonna puskaport ágya alá rekkentettek, s azt harsogva, ropogva
                        elroppantották, még morzsája se maradt s... kinek lehetne belőle kára...
                        Azért mondta, hogy őket persvadeálja, hogy hívja házához a fejedelmet, s
                        tegye ezt vele!... de hogy?... hiszen soha el nem lehet titkolni... mit ér,
                        hogy a fejedelem a Báthory-nemzetség utolsó magva, s nem volna, aki bosszút
                        álljon érte, hacsak valaha a Lengyelországba szakadt Báthory-ágból nem jönne
                        bosszúálló - de hiszen, még ha nem ő mívelné is, akkor is mind ez világ
                        széles Európában mind azt hírelné, ő tette, s gyermekei nevén
                        tapadjon-e?</p>
					<p>Rettenetes, ha megindul a dombról a hordó, meg nem állítja semmi soha többet:
                        úgy kínlódott máris, mintha része volna, s meg is lött volna: a nyelve a
                        szájpadláshoz ragadt, s vetette-hányta magát s fulladt a belső hévtől.</p>
					<p>Csak ő ne szólott volna; de szólt, azt vetette oda: legjobb reámenni urakul s
                        karddal... Ha nem kell, nem kell: mutassa meg az ország... Ő kész az első
                        csapásra, de csak, ha mindenki mellette van, s nyitott szablyával
                        körülötte...</p>
					<p>El fogják beszélni, itt is, ott is, meg fogják mondani, s akkor neki vége...
                        Csak feleségének hírével ne legyen.</p>
					<p>Hajnalig vergődött, kínlódott, akkor aztán egy kicsit elszunnyadt. Világossal
                        ébredt, mikor a szolgája bejött a tiszta csizmával. Estve a magáét le se
                        hagyta húzni, most cserélte mindjárt.</p>
					<p>Feje kábult volt és nehéz, el is határozta, s el is ment a borbélyműhelybe
                        főt mosatni.</p>
					<p>A szép tiszta téli reggel jót tett neki: még ma hazamegy, aztán ki nem mozdul
                        otthonról, az az egy szent, van neki otthul is elég dolga, fogadkozott
                        magában, s Kendynek megmondja, vigyázzon az irhájára, Erdélyben vagyunk, s
                        itt hamar lába kél a szónak s a főnek...</p>
					<p>A borbélynál ott ült a fiskális direktor, Kolosváry János deák. Ez is isteni
                        intésnek látszott, hogy legelső ember, akivel találkozik, a közvádoló...
                        Úristen, gondolta magában, míg a borbély a fején dolgozott s egy-egy szót
                        vetettek egymásnak át: milyen jó, hogy ember a más ember gondolataiba
                        belenézni nem tud; ha ez olvashatná az ő szívét: rögtön perbe vinné s rögtön
                        megírná a megnótáztatást: a fő- s jószágvesztésrül való írást... Még el is
                        mosolyodott rá.</p>
					<p>Egyszerre végeztek velük a borbélyok, s mikor szép tiszta fővel megfésült,
                        szárasztott hajjal, a borbélynak a négy krajcár taksát letévén, elindultak
                        ki az utcára, valahogy úgy voltak, mintha összetartoznának, jóllehet
                        Kolosváry úr vastag kálomista ember.</p>
					<p>Ahogy a piacon keresztülmentek, s a fejedelmi palota szemükbe tűnt,
                        megállottak s nézték a házat:</p>
					<p>- Kiket tesz ország tanácsának! - mondta hirtelen, váratlan a direktor -,
                        szeretőjinek férjit, e Kurafi Jánosokat, s most megint Kamuthy uram
                        ugrál...</p>
					<p>Kornis megdöbbenve nézett a főfiskálisra.</p>
					<p>A vénember nyers módján, kálomista őszinteséggel pattogott:</p>
					<p>- A mezei hadak főgenerálisa is ez a bestye lett... Uramisten, mire jutunk,
                        ha efféle emberek végzik Erdély sorsát...</p>
					<p>- S várjon az ember békességet - mondta Kornis szokatlanul bánatosan.</p>
					<p>- Ez mind így van Erdélyben - dörmögött Kolosváry -, itt mindenkor nagyobb
                        keletje van a latorságnak, mint a jámborságnak...</p>
					<p>Kornis morogva mondta régi, többször elismételt szavát:</p>
					<p>- Mind országostul elveszt ez lator.</p>
					<p>A fejedelmi palota előtt állottak, s annak az ablakaira néztek fel. A ház
                        ütött-kopott volt, fala romladozott, vakolása mind lehullt, az ablakok
                        töröttek s pókhálósak, a tető a hó alatt besuvadott.</p>
					<p>- Annyi gazda sincs Erdélyben - mondta a fiskális direktor -, ki a házat
                        meggyógyítsa.</p>
					<p>- Nincs gazda, nincs gazda - legyintett fel Kornis egyre kevesebb
                        óvatossággal s megvetően az ablakokra, nem tudván, hogy a fejedelem az
                        éjszaka megjött, s most az ablakon át megütődve nézi őket.</p>
					<p>- Nincs gazda, csak ivókapitány; pedig elkelne egy hű fejedelem, aki poraiból
                        megélemlítse az Főnikszet.</p>
					<p>Kolosváry direktor kimondta:</p>
					<p>- Jó uram, annyi csákányt pusztítanak ez hazában a fickók, egymás
                        fejeszaggatásában; hogy hogy nem száll egyik jó helyre: nem érthetöm...</p>
					<p>Kornis halálosan megdöbbent: hát igaza van Kendynek, mind a világ halálára
                        esküdött már ennek a fejedelemnek.</p>
					<p>Csak ennyit mondott:</p>
					<p>- Talán még az is meglösz...</p>
					<p>De most elhallgattak, mindketten érezték, hogy tovább mentek a
                        kelleténél.</p>
					<p>Ebben a percben az út kanyarodóján egy ernyős szán fordult be, négy jó lóval,
                        s utána lovasok kis csapatja. Kíváncsian néztek oda, ki lehet az, s
                        felismerték a Bethlen Gábor színeit.</p>
					<p>A szánban ült orrahegyéig beburkolózva a Főkapitányné asszony. Nagy
                        süvegemeléssel köszöntek neki, s ő fejbólintással fogadta.</p>
					<p>- Bátor asszony - nézett utána a direktor, ahogy elment a szán, s fejét
                        csóválgatta -, éjszaka idején útnak indulni...</p>
					<p>Kornis szíve elszorult: az imént már épp Kendyről akart szólni, s kitapintani
                        az öreg vélekedését, de most egyszerre elhallgatott: kálvinista ez, s ki
                        tudja, mi gondolatja van, hogy Bethlen Gáborné után úgy néz... Homályosan
                        valami szorította, hogy nem kezdődik a másik oldalon is valami
                        praktika...</p>
					<p>Már egyik sem bízott a másikban: a zavarok tíz esztendejében, a rettenetes
                        években megszokta minden ember, hogy igaz szót senki emberfia előtt, még
                        saját maga előtt se merjen kimondani, mert nem lehet tudni, mire virrad
                        aztán. De ez a pár esztendő, amit Bocskai alatt s most Báthory alatt
                        töltöttek, mégis egy kicsit nyugodalmasabb s bátorságosabb volt.</p>
					<p>Fölmentek a palotába s az őrtálló katonáktól megdöbbenve hallották, hogy itt
                        a fejedelem.</p>
					<p>Kornis komoran ment fel az emeletre a poros, tisztítatlan falépcsőkön.</p>
					<p>Ma el fog dőlni, érezte, ma el fog dőlni! Szorongó szívében visszavonulásra
                        ferdült, hátha mégis meg lehetne tartani a békét, az életet, a nyugalmat,
                        még semmi sem történt... meg fogja vizsgálni, s máris másképp nézte a
                        dolgot, haraggal gondolt a Kendy István éjszakai vakmerésére, hogy
                        publikussá tette a titkos szavakat...</p>
					<p>A nagy palotában már sokan ott voltak, s ő szorongó érzéssel őgyeledett bele
                        a tanácsurak csoportjába.</p>
					<p>A fejedelem hirtelen megjelent köztük, s ő megütődve nézett rá: olyan friss
                        fiatal, vidám, egészséges volt. Az arca sugárzott, s nagy szemei lobogtak,
                        derű és szép jókedv ragyogott róla, s mindenkinek kisütött az arcán a
                        nyugalom, amint megjelent köztük.</p>
					<p>Sorra kezet fogott, s az érintésével mintha megváltoztatta volna az emberek
                        belső állapotját, elmúlt mindenkiben az aggodalom, a háborútól rettegés:
                        “Minden jól megy, főispán uramék”, “fenn jár a zászló, fennen repül már” s
                        más ilyeseket mondott, s úgy eltörpültek mellette az aggódók, s úgy
                        felsodorta őket a szilajságával.</p>
					<p>Kornishoz különösen s szokatlanul szíves és jó volt, megölelte, és azt mondta
                        mindenek előtt: “Boldizsár urammal ketten, elindulnék Indiákot
                        megvenni.”</p>
					<p>Nem tudott rá felelni, nem bírt szót lelni, hazudni, csak igyekezett hű arcot
                        ölteni, s érezte, hogy minden szem rajta függ, s szörnyű kétség háborgott
                        belsejében, ki nem tudta volna mondani, mi...</p>
					<p>Bethlen otthon volt, házában; nem tudta, hogy a fejedelem megérkezett, de
                        éppen kész volt, hogy felmegy a palotára, jelentik, hogy a felesége itt
                        van.</p>
					<p>Süveg nélkül rohant le elébe, úristen, mikor kellett indulnia Tordáról, egész
                        éjszaka utazni, hogy már ilyen korán bejött, ebben a szörnyű télben,
                        Gyulafehérvárára... Az asszonyt, aki összegubbaszkodva kuporgott a tömérdek
                        bunda, lábzsák, szőr és pokróc között, de mégis gémberedett volt, két
                        hatalmas karjába ölelte, úgy vette ki a szánból, s boldogan csókolgatta
                        hidegkicsípte arcát:</p>
					<p>- Eggyem, eggyem, édes eggyem, ilyen vakmerőséget! Éccaka utazni, farkasok,
                        medvék meg nem ettek...</p>
					<p>Az asszony csak most fázott meg, a bundákban szinte kiizzadt, de most
                        didergett, gazdasszonyi szeme körülfutott a házon, mert már esztendeje nem
                        látta, s míg az ura csókolta és ölelte s ölben vitte, hátraejtett fejjel
                        meglátta a lépcső felett lógó téglákat, miket a veréb, vagy a macska
                        kimozgatott, s azt mondta válaszul:</p>
					<p>- Azt a téglákat csináltassa meg kegyelmed, baj lesz, még fejére esik
                        valakinek...</p>
					<p>Bethlen felpillantott, s meglátta a tető alatt a bomlott falat, nevetett, no
                        nem olyan nagy a baj.</p>
					<p>- Meg, meg, minden meglesz, csakhogy te itt vagy, s nincs bajod
                        szivecském...</p>
					<p>Ölelkezve vitte fel a lépcsőn, az asszony alig tudott lábán állani, zsibbadt
                        volt és didergett. Bethlen folyton nézte az arcát, de nem tudott telni vele,
                        de az asszony szomorú volt, vagy inkább kedvetlen, s ez átragadt lassan az
                        urára is, mint valami gyötrő ismeretlen baj, amit még nem tud.</p>
					<p>- Hamar tüzet, tüzet - nem volt meleg a belső teremben, mert el készült
                        hazulról, a kandallóban kihamvadt a parázs, a szolga igyekezett felszítani,
                        füst is volt, a Vénasszony lépni se bírt fagyos lábán, Zsuzsanna csak
                        belebújt egy nagy zsöllyébe a kandalló előtt, lábait felrakta a kandalló
                        párkányára, s a fellobbanó tűzben sütkérezett.</p>
					<p>- Hamar borlevest, enni-innivalót - rendelkezett az ura -, minden meglesz,
                        szívem, csakhogy te itt vagy, s nincs semmi bajod, hogy van a
                        fejedelemasszony Görgényben?... Vessétek az ágyat, rakjatok a tűzre,
                        melegítsétek a vánkosokat...</p>
					<p>Az asszony lassan elmosolyodott.</p>
					<p>- Ez borzasztó volt, ez az éccakai utazás.</p>
					<p>- Na ládd, ilyet senki más asszonyember meg nem tett volna, csak te, kellett
                        ez?... s nem féltél a vadaktól?...</p>
					<p>- Féltem - mondta az asszony, s sírónevetve dugta a fejét az ura karjába,
                        most egyszerre sírt is, nevetett is, fáradt volt és nyűgös, mint a beteg
                        gyerek, s nevetett a saját bátorságán, jaj, csakhogy baj nem lett
                        belőle...</p>
					<p>Oly fáradt lett s oly kimerült, hogy nem bírt sem maradni, sem vetkezni, az
                        ura szedte le róla a ruhákat, mikor aztán ágyba került, párnák közé, dunyhák
                        közé, fogvacogva, hidegrázósan eresztette el magát, s fogta az ura
                        kezét.</p>
					<p>Mikó Ferenc, a Bethlen deákja bedugta rőt furcsa fejét:</p>
					<p>- Nagyságos uram, itt a fejedelem a palotán - mondta suttogva.</p>
					<p>- Ne menjen el kegyelmed ma hazúl - szorította meg az asszony az ura
                        kezét.</p>
					<p>Ha itt a fejedelem, már fent kellene lennie a palotán, de azt mondta:</p>
					<p>- Dehogy megyek, dehogy megyek, egyetlen aranyom... Mondd meg a fejedelem
                        őnagyságának, fuss és jelentsd, hogy megjött a feleségem, kérem gráciáját,
                        délelőtt nem mehetek föl a palotára.</p>
					<p>- Délután se - suttogta az asszony -, soha többet, soha, soha, soha
                        többet!...</p>
					<p>Bethlen intett, s a deák sietve elment.</p>
					<p>Az asszony szemét könny borította el, a férje csókolta ezeket a
                        könnyeket.</p>
					<p>- Rossz ember az, rossz ember az nagyon - mondta -, az a szegény fejedelemné,
                        az a szegény asszony...</p>
					<p>A könnyei lefolytak finom bőrén, arcán a fehér párnára...</p>
					<p>- Azért jöttem, mert az éccaka rajtaütöttek a kegyelmed harminc szekerén, s
                        beszállították a tordai magtárakba a kolozsváriak búzáját...</p>
					<p>Bethlen ijedten kapta föl a fejét:</p>
					<p>- Az én búzámat! - kiáltotta.</p>
					<p>- Igen.</p>
					<p>- Az én becsületemet!</p>
					<p>Az asszony indulatosan sírt.</p>
					<p>- Amit oly keservesen s csak az én egész erőmmel tudtam a székelységtől
                        venni, ki merte azt...</p>
					<p>- Ő... Ki más?... lefoglaltatta Kamuthyval.</p>
					<p>Bethlen nyöszörgött dühében s tehetetlenségében.</p>
					<p>- A kolozsvári koldusok miatt az ember nem szakíthat a fejedelemmel... -
                        morogta aztán.</p>
					<p>- Ilyen ember, lássa, ilyen ember! - szólt az asszony - most valahára
                        meglássa, s maga még mostan se látja...</p>
					<p>Bethlen már uralkodott magán, már egyensúlyba került, már beforrt a váratlan
                        seb: bármekkorát is ütött hiúságán s önérzetén a fejedelem tette, mégis
                        elismerte jogosságát: ha háború lesz, s ebből immár csalhatatlanul látni,
                        hogy az lesz, akkor a fejedelemnek a maga szempontjából igaza van, a
                        kolozsvári koldusok majd csak eltengenek tavaszig, fájdalommal gondolt
                        rájuk, s még nagyobb gonddal a háborúra...</p>
					<p>- Báthory nagy ember - mondta csöndesen a feleségének, aki keserűen, makacsul
                        fordította el a fejét, s erre a szóra megdermedtek arcvonásai.</p>
					<p>- Az. Rabló.</p>
					<p>Bethlen vastag szemöldökei megmozdultak:</p>
					<p>- Urak fejedelme.</p>
					<p>- Rablóké - lihegte az asszony.</p>
					<p>- Az urak tették fejedelemmé, nem az éhezők...</p>
					<p>S lassan folytatta:</p>
					<p>- Minden status egy unitas; minden egy úr magában bírja az összes
                        alattvalókat; a fejedelem azért az urakból való status egységét nézi... Ha
                        Erdély tizenkét emberé, akkor a fejedelemnek evvel a tizenkettővel kell
                        számolni... A fejedelemnek úgy kell nőnie, hogy e tizenkettők fölött mindig
                        elérhetetlen magasságban legyen... Báthory nagy politikájú ember, nemcsak e
                        kis ország véletlen lett feje, nagyobbakra s oly nagyokra tör, hogyha eléri,
                        akkor mindazok, akik itt nyüzsögnek s forognak körülte, messze elmaradnak és
                        semmikké lesznek: e harminc szekér búza egy igen komoly tett; megmutatta,
                        hogy szava nem tréfa s akaratja nem szélfúvás. Mert csakugyan, ha háborút
                        épít, akkor gondolni kell a hadakra...</p>
					<p>- És a Bethlen Gábor szava, amit a fejedelemnének adott?</p>
					<p>- Én a szavamat oly gyorsan beváltottam, hamarabb, mint magam reméltem... Még
                        nincs két hete, hogy ígértem, s már Tordán van a búza... - S mikor lesz
                        Kolozsváron? - Én a szavamat beváltottam: ezt tudni fogja a
                        fejedelemasszony, ezt tudják Kolozsváron, ezt tudni fogják az egész
                        Erdélyben; tovább a felelősség nem rajtam van, hanem azon, aki a
                        végrehajtást megakadályozta... És a fejedelem, mikor tette, bizonyára tudta,
                        mit cselekszik; tudta, hogy a szegény népet maga ellen ingerli... A
                        fejedelemasszony neve áldott marad Kolozsváron, de a fejedelem magára vonta
                        a haragot...</p>
					<p>Az asszony megértette az ura gondolatát, vagy talán inkább a belőle áradó
                        nyugalom csillapította le; érezte, hogy nem fenyegeti őket veszély a be nem
                        váltott ígéret miatt, s lecsillapodott.</p>
					<p>- Báthory ma csak arra gondol, hogy a háborút gyorsan és sikeresen
                        kiállíthassa, hogy holnap mi lesz, arra nem gondol: az mind az ő holnapi
                        lépésétől fog úgyis függni. Mert vagy sikerül a had, s akkor a győzelem
                        örömében mindenki meg fog elégedve lenni, vagy nem sikerül, s akkor egy
                        ilyen parányi ok elvész... Függővé kell azért tenni maga alatt mindenkit, s
                        az országban ma már nincs, csak kétfajta népség: akinek birtoka van és úr:
                        az mind az ő megadományozott, fizetett cselédje, nála nélkül akinek semmije
                        sincs, járom alatti szolgája.</p>
					<p>- Nincs neki annyija, hogy az egész világot megfizethesse - szólt fellobbanva
                        az asszony -, pedig könnyebb az étvágyat felkelteni, mint annyi éhest
                        jóllakatni.</p>
					<p>- Erre kell a háború... Erdély romlott, szegény koldus, de sok benne az éhes
                        ember, s az éles kard... Báthory keresi a háborút, hogy jóllakassa saját
                        dicsőségszomját s jóllakassa az embereket... Máris sok a katonája: annyi
                        dologtalan éhesnek ki teremt élelmet?... majd a más kamaráján
                        megelégülnek...</p>
					<p>- Úgy látom, kegyelmed is belenyugodott már a háborúba - kiáltott fel az
                        asszony -, ha valaki nem győzi elcsépelni az asztagját, gyújtsa fel?...</p>
					<p>Bethlen lehajtotta a fejét.</p>
					<p>- Igazad van, édes lelkem, de nekem ma ebben az országban más dolgom nem
                        lehet, csak megérteni, s amiben lehet, minden erőmmel segíteni az
                        országot... Én a fejedelemnek nem parancsolhatok, rebellió nélkül ellene nem
                        szegülhetek: utána gondolom azért az ő gondolatait, s megnézem, mi fordulhat
                        jóra... Én nem vagyok ellene annak, hogy az ország határain kívül hadat ne
                        viseljünk, mert annyi s oly nehéz ellenségeink vagynak, hogy azokkal muszáj
                        mindennap leszámolni, Oláhországnak Moldva elleni cselekedete csak egy első
                        lépés, utána jő ugyanez Brassó ellen, a Székelyföld ellen s miellenünk, mint
                        már láttuk az elmúlt esztendőkben Mihály vajda alatt... Ha háborunk sikerül
                        (és nem tudom, miért ne sikerülne), elég jó vitézeink, vezéreink s erőnk van
                        hozzá, s a fejedelemnek még csak ez a harminc szekér búzáról való
                        rendelkezése is azt mutatja, hogy minden erejét összeszedve a leggyorsabban
                        fogja végrehajtani a dolgot... Egy ilyen lépés a portán sem lesz kedvetlen,
                        mert ott már torkig vannak Serbán Radullal, s meg vagyok győződve, hogy igen
                        meg fogja erősíteni az erdélyi fejedelem nevét, hogy egy ily galád
                        cselekedetet a leggyorsabban megtorolt.</p>
					<p>Az asszony megnyugodott: az urának higgadt hangja, békés és harmonikus szava
                        lassan betöltötte őt, mint az Isten igéje a templomot, de azért hidegen
                        visszhangzott benne az idegen szó: az egész gondolatmenet oly távol volt az
                        ő életfelfogásától, asszonylelke iszonyodott a nyugtalanságoktól és
                        félelmektől és a váratlan fordulatoktól, egy rendületlen élet nyugalmát
                        áhította, ahol megszabott s biztos tevékenység folyik, s jólét, gyarapodás,
                        emberek tisztelete, az elvetett mag biztos megaratása s a gyermekek boldog
                        fölnevekedése... Már látta, látta már, hogy az ura újra készen van harcra,
                        háborúra, el fognak szakadni, s hosszú idők telnek, míg magára hagyva él, s
                        csak epedni fog s dühöngeni ura távolléte miatt, valami kínos jövő
                        előreérzése kongott ott a háttérben, és izzadott, mint a nyirkos falak,
                        melyek a víz áradását érzik már, hiába prédikál a pap oly bölcsen és oly
                        igazakat...</p>
					<p>- Kegyelmed mindig a legjobbat látja s mindig a legrosszabb jut
                        énnekem...</p>
					<p>Bethlen gondterhesen s szomorúan nézte az asszony eres kezecskéit, ezeket a
                        dolgos, fáradhatatlan kezeket, amelyek lehetővé teszik neki az életet, mert
                        teljesen ráhagyhatja a házat, a munkát, a gyerekeket, a gazdaságot; de őt
                        magasabb erők kötik le, s nagyobb rendeltetés, mint egy család sorsáról
                        gondoskodni, s már félt, félt a kitörő vihartól, mely minden percben
                        fenyegette életüket... Igaz, az asszony ezt az életet jobban elvégzi, mint
                        bármely asszony tenné Erdélyben, akit ismer, de bizony teljes joggal
                        elégedetlenül s hiába látja be jogát a panaszra és keserűségre, nem segíthet
                        rajta... Gondolatai részesévé, belső tagjává nem teheti, s ez az egyetlen,
                        ami kínozza, hogy az asszony nem látja be az ő koncepcióinak nagyságát, nem
                        érzi lázát, s nem veszi magába a szenvedélyt, amely őt minden rostján, lelke
                        minden rezdülésén át fűti...</p>
					<p>- És nem kell ez az élet - kiáltotta az asszony -, nem leszek özvegy! élő
                        ember özvegye! hogy olyan dolgokkal harcoljak, ami férfinak való, minden
                        asszonynak megvan a férje, aki részt vesz az életében, csak nekem nincs. Ha
                        özvegy vagyok, akkor tudjam, hogy az vagyok, biztosítom, hogy nem fogok
                        senkire szorulni, de hogy énbelőlem éljen egy férfi, s ő csak kint
                        parádézzon a világ előtt és okosabb legyen az országnál, hatalmasabb a
                        fejedelemnél és mégis egy senki, mindenki cselédje, és mégis learat mindent,
                        mindenkit szolgál, csak engem nem, és senkitől se kap semmit, csak
                        éntőlem...</p>
					<p>Bethlen szomorúan nézte az asszony éles arcvonásait, úgy feküdt ott az ágyban
                        keményen s mereven, mint egy szobor, bronz, kő s hideg ellenség.</p>
					<p>- Nézd, kedvesem - mondta csöndesen -, mikor elindultam az életre, semmim sem
                        volt, még szüleim, testvéreim, rokonaim sem, mikor megesküdtünk, mik
                        voltunk?... Egy nagy cifra üst vett körül, s ma mégis a mienk az dévai
                        uradalom s a szép dévai völgység, melynél szebb uradalom nincs egész
                        hazában... Nem mondhatod, hogy elfelejtem a magam dolgát, nem
                        panaszkodhatsz, hogy...</p>
					<p>- Hogy dolgom ne legyen, arra nem panaszkodhatom. Más asszonyok mulatnak,
                        parádéznak, vigadnak, táncolnak, udvarlókkal szórakoznak, s én itt szenvedek
                        s nyomorgok és dolgozom, ez az enyém és semmi egyéb... - a szemében könnyek
                        voltak, s nehéz levegő telepedett a szobára...</p>
					<p>A férfi ráfektette fejét az asszony mellére, fáradt volt és nehéz ez a fej:
                        mindent elbírt, mindenütt feltalálta magát, de itt, ha az asszonyán erőt
                        vett a csüggedés, akkor itt elvesztette minden erejét és
                        rugalmasságát...</p>
					<p>Az asszony csak nagy sokára emelte fel kezét, lágyan átölelte a nagy bozontos
                        fejet.</p>
					<p>- Rossz ember ez, Bethlen, mondom kegyelmednek, rossz ember... evvel az
                        életét össze ne kösse, boszorkány a testvérje is, az az Anna, rossz lelkek
                        ezek... Aki így fél a feleségétől, így el tudott vele bánni...</p>
					<p>Bethlen megenyhült, örült, hogy másokra fordul a felesége gondolata, s kész
                        volt belemenni idegen lelkek megrágalmazásába, hogy meneküljön saját
                        bajától.</p>
					<p>- Báthory-vér, azt csinálja, amit Zsigmond fejedelem csinált... - mondta
                        megvetően az asszony, férje fejét simogatva.</p>
					<p>- Zsigmond titkos beteg volt - mondta az ura -, Zsigmond szerette volna a
                        feleségét, de nem tudta...</p>
					<p>- Ez is titkos beteg, egy titkos nyomorult, hitvány, ennek a becsülete beteg:
                        ez nem mer az asszonya szemébe nézni... Ez, attól fél, annak a becsületes,
                        hűséges jó szemétől!...</p>
					<p>Bethlenben felvillant a fejedelemasszony rendkívüli tisztasága, kövér
                        fehérsége s gőgös hidegsége. Mikor Kolozsváron szolgálta, megvillant benne
                        némi buja kívánság e rendkívüli asszony felé, de annak jégszirtjén még ő is
                        ellenszegülő hullámokba csapott, hogyne a fejedelem, aki még ezerszerte
                        kevésbé bírja megérteni az idegen lényeket... Szép és ostoba nő az erény
                        tornya, de az Erény toronyőre a korlátoltság... Most azonban nem törődött
                        vele, felesége meleg és illatos teste már föltüzelte, s óvatos kis
                        mozdulatokkal, nézéssel és apró csókokkal tapasztalgatta az asszony
                        hajlandóságát, amit mindig csak a legnagyobb erőfeszítéssel tudott
                        kiérdemelni...</p>
					<p>Felállott, az ajtó závárát rátolta s visszajött:</p>
					<p>- Az estve Dévából lovaslegény jött, a gyerekecskék jól vannak...</p>
					<p>Az asszony energiátlanul feküdt, s egyszerre két, fészken ülő, szerelembúgó
                        lett belőlük: az asszony lassan cirógatta az ember fejét, s párázott belőle
                        a kívántató jóság...</p>
					<p> Ezalatt a fejedelmi palotában egyre jobban kialakult a Kornis szeme előtt a
                        fejedelmi tanácskozások sok csudálatossága.</p>
					<p>A fejedelem senkit sem szokott dolgaiba avatni, mindenkor külön tanácskozik
                        minden követekkel, úgyhogy még kancellárja is ezt az ügyet ismeri, s azt
                        nem. De ma Kornist folyvást maga mellett tartja, s legbelsőbb dolgai
                        tudójává teszi. Imreffyt is folyton elszalasztotta, Géczyt is minduntalan
                        postának használta, úgyhogy a legfontosabb dolgoknál nem lehettek ott.
                        Bethlen felhívatni nem engedte, Kornis megérezte, hogy tart Bethlentől, s
                        talán azért siet annyira, hogy addig mindeneket megcsináljon, mire a
                        főkapitány feleségétől feljöhet... Kornis nem értette a dolgot, mért vagyon
                        őreá ennyi szükség máma; igaz, lengyelül elég jól tudott s németül, oláhul
                        is: de a fejedelem is tudott; előtte ma mindennek mélyebb, izgatóbb s
                        titkosabb értelme van...</p>
					<p>Ijedten figyelte ennek a fiatal fejedelemnek tudományát: hogy ismeri ez
                        Thurzó nádort, s mi mindent akar tudni róla, még a köntöse színét is... A
                        királyi udvarnak minden pletykáját s a zászlósuraknak minden szavát... Mért
                        gyűjt sereget Forgách Zsigmond Kassán fejül, s Thurzó Szaniszló: mit akarnak
                        a portai követséggel, s mit vittek ajándékba a nagyvezírnek, kajmekámnak
                        mit, s a kapitihák kik s mit mívelnek... Csakúgy ömlött a kérdés, s olyan
                        tisztán kialakult még Kornis előtt is az odaátvaló vélemények sora, jobban,
                        mintha ő maga ott járt volna... Most megértette, milyen nagy dolog, benne
                        lenni abban a társaságban, amely az uralkodókat körülveszi, az uralkodás
                        minden dolgát, akaratját, tervét fontra s latra vetik, s a környülálló
                        családok asztalán, mint száz részgyűlésbe, vitatják s őrlik meg s visszafelé
                        is irányítják, ha közhelyesléssel nem találkozik az uralkodás dolga...</p>
					<p>Ha ez idegenek innen elmennek, bizonnyal ők is éppoly biztos módon tudják az
                        ittvaló dolgokat, csak legyen, aki őket így kifaggassa...</p>
					<p>És a tanácsurak, főispánok, összevissza, mint egy kavarodás: referátumot
                        tenni, mit, mennyi katonát, élelmet, szénabelit lehet nála szedni, ezt mind
                        tudni fejben tartani, Kornis már rég elfelejtette a Doboka megyeiek szavát,
                        mikor a háromszékiek jöttek, de a fejedelem, az nem: déllére az egész ország
                        állapotát tudta, s tíz, húsz embernek dolgot adott, annyi írásbélit, hogy
                        füstöt vetett a feje, csak aki hallgatta is. S a lengyel s a moldvai
                        követekkel közbe-közbe s siránkozó vénasszonyok, akik panasszal jönnek
                        szomszéd urak rablásiról, megvert jobbágyokról, elhajtott barmokról s
                        osztályos atyafiak istentelenségéről, s mind meghallgatja, mind
                        megnyugtatja, felbiztatja, s boldog arccal ereszti el s aztán a lengyelekkel
                        pihenés nélkül úgy diskurál Zolkiewsky terveiről s a mi zendülőink
                        praktikáiról, mintha nem is erdélyi s magyar, de nekik is fejedelmük s
                        lengyel volna... Moldva, Oláhország mind ki van terítve, s már belső háborúk
                        támadnak távoli országokban, már idehallik a védtelenek ordítása,
                        felgyújtott falvak füstölgése...</p>
					<p>Kornis nem volt képes tiszta aggyal figyelni, mert minduntalan közbe tolódott
                        valami, ami őt megrémítette: a pozsonyi követek elmondták, hogy Forgách
                        Zsigmond korrespondenciát tart fenn valamely erdélyi urakkal, a lengyelek
                        ugyanezt mondják s a moldvaiak is: de a fejedelem elhallgatja, elsiklik
                        felette, ezt most nem faggatja, csak az ő szíve dobogása erősbödik vagy
                        csendesedik, ha ráfordul a szó, vagy másfelé terelődik... Átkozott Kendy,
                        milyen jó, hogy őtet eddig még semmibe bele nem vitte, ezer szerencse, hogy
                        oly messze van Radnót Szamosújvártól, ezt mind a felsőországiak
                        csinálják...</p>
					<p>De mért? Mért nem vallat a fejedelem? Ez nem bánja, mit írt Zolkiewsky
                        Szaniszló, a lengyel királyi fővezér Erdélybe s kinek? S kinek másnak, hisz
                        azt minden gyermek tudhatja, hogy ha valakinek ír, az csak a sógora lehet,
                        Kendy, a Csapy Susa anyja lengyel lány, s Kendy így egész lengyelségnek
                        sógor...</p>
					<p>S Kendy milyen bátran jön-megy, a fejedelem minduntalan hívatja, tanácskozik
                        vele, rábízza a főkapitányra tartozó dolgok rendbeszedését, a katonai
                        mustrák registromainak vezetését, a prebenda, az országos kamarák,
                        élelemrekvirációk számadásait, s ez úgy jő-megy, az ember nem hinné, hogy
                        gyilok van az övében, Kornis nemegyszer érzi kezének ideges mozdulását: hogy
                        ő csak kirántsa most kardját s az első csapással behasítsa ennek a
                        fejedelemnek a fejét.</p>
					<p>Iszonyodott attól, hogy az ő füle hallatára faggassák a titkos praktikák
                        dolgát, s végre is szólt:</p>
					<p>- De ugyan micsoda dolog az, Nagyságos Uram, kik írnak és hová leveleket?</p>
					<p>A fejedelem egyszerűen, nyílt szemmel nézett rá:</p>
					<p>- Ugyan hová gondolsz, ki van itt, aki ellenem praktikába menne?...</p>
					<p>Olyan bátran, egyszerűen s nyíltan állt. Kornis hitt neki, hogy ez semmit sem
                        tud, bár nem mert hinni, de azért jólesett ez a nyugodalom, s esküdött
                        magában, hogy véget vet, vagy elhalasztja Kendy a dolgát.</p>
					<p>- No, Bold uram, eredj s csináltass ebédet, mert krudeliter megehültünk -
                        mondta a fejedelem nevetve.</p>
					<p>Kornis máskor halálosan megharagudott volna, hogy effélére használják,
                        inasnak, egy Báthory, őt; de most boldog volt, patvar nézze az ebédet,
                        csakhogy kimehet.</p>
					<p>- Az ebédnél két asszony is lesz - csapott vállára a fejedelem -, két szép
                        asszonyok s főasszonyok pedig!</p>
					<p>Ki lehet az, tűnődött magában Kornis, s ahogy kiszabadult a fejedelem
                        boszorkánygyűrűjéből, nagyot lélegzett, szitkozódott, nyújtózkodott; legjobb
                        volna jó messze lenni innen. S ahogy a csarnokon átment, érezte, tudta, hogy
                        minden szem rajta van, irigykednek, s feléje húzódnak az emberek; mi ördög
                        ez? de hízelgett neki, hogy őt vélik a fejedelem legtitkosabb kedves
                        emberének.</p>
					<p>Kendyvel a grádicson találkozott.</p>
					<p>- Rakjátok a tüzet - morogta halkan Kendy.</p>
					<p>A vér a fejébe, s az ijedtség a lábába szállt:</p>
					<p>- Eszeveszett bolond, hallgass - mondta neki nyersen -, jól vigyázz, mert
                        alattad a máglya!...</p>
					<p>Kendy különösen s gyanúsan nézett rá:</p>
					<p>- Ma estve még szólunk egymással, Bold!</p>
					<p>- Nekem haza kell siessek Radnótra, feleségemhez.</p>
					<p>- Magadban?! - mondta Kendy s szúrósan nézett a szemébe.</p>
					<p>Kornis elértette, hogy a fejedelmet kellene magával vinnie s ott leölni...
                        Megborzadt:</p>
					<p>- Vidd magadnak Újvárba - morogta, s elfordította szemét; a fényes nappal
                        józanságában iszonyú rágondolni is.</p>
					<p>Kendy kicsit gondolkozott:</p>
					<p>- Jól van, én vállalom; elhívom Újvárba... de jössz te is.</p>
					<p>- Mit faggatsz engem! - pattant fel Kornis, szokott hetyke hangján - nekem
                        haza kell mennem az asszonyomhoz: veletek nem megyek, de ott leszek...
                        Kornis Boldizsár még megéri a tulajdon szavát...</p>
					<p>Elváltak, s ő titkon reménykedett, hogy majd az asszony megszabadítja, majd
                        valami közbejön, s nem kell részt vennie... Mikor kijött a fejedelemtől,
                        eszébe se volt, hogy csakugyan az ebéd után nézzen, de most a konyha felé
                        ment, s úgy dolgozott, úgy törtetett, úgy igyekezett a fejedelem kedvét
                        megnyernie, mintha tanúkat szaporított volna maga mellett, hűsége mellett.
                        Ó, de jó volna lóra ülni, ebédre se menni, de haza Radnótra, a maga drága,
                        tisztaságszerető hív és becsületes feleségéhez...</p>
					<p>Kendy azonban folyton szemmel tartotta, s mikor az ebédre gyűltek, Kornis
                        egyre érezte a Kendy szúrós, gyilkos szemét magán égni.</p>
					<p>Beteg volt, s forró a teste, semmivel se törődött, az is csak most jutott
                        eszébe, kik lesznek a két asszonyok, mikor már itt is voltak, s látta
                        Bethlennét és Dengeleghynét.</p>
					<p>A fejedelem nagyon udvarolt a két főasszonynak, akik sógorasszonyok levén,
                        egész nyíltan utálták egymást.</p>
					<p>A fejedelem Bethlennét a jobb oldalára, s Török Katalint a bal oldalára
                        vette. Bethlenné mellett ült az ura, s Kata mellett Kendy István. Csak kis
                        asztal volt, az urak mind a más szobában voltak, itt velük még csak hárman
                        ettek, Imreffy, Géczy s Kornis.</p>
					<p>Géczy nagyon kedves volt, de hiába, itt nem törődött vele senki,
                        visszavonult, mindenki a fejedelemmel volt elfoglalva. Az asszonyok nem is
                        hallották a bókolásit, s ő éles szimattal megérezve az új fejedelmi hölgyet,
                        buja vággyal vetette utána magát s leste messziről.</p>
					<p>De a fejedelem nem tudott egy pillanatra sem alázatos vagy hódoló lenni,
                        szórta sugarait s csipkedését is, mindenkire, az asszonyokra is.</p>
					<p>- Hiába gőgösködsz - mondta Bethlennének -, nem vagy Károlyi Zsuzsanna, csak
                        Bethlen Gáborné! Akkor születtél, mikor Bethlenné lettél, s ezt nem szabad
                        elfelejtened.</p>
					<p>- Palotsay Anna is akkor született? - vágott vissza Bethlenné.</p>
					<p>Török Kata ingerkedve felnevetett, Bethlen Gáborné előtt elszántan jó kislány
                        akart maradni, s oly rendes volt, sima volt a haja is, mint egy kislányé,
                        még pingálva is csak épp egy parányit: de most elárulta magát e
                        nevetéssel.</p>
					<p>A fejedelem nem haragudott meg:</p>
					<p>- Palotsay Anna? - mondta, bort ivott, s elnézett messze, tűnődve s furcsán -
                        Palotsay Anna kivirított, mint a tündérvirág a tündérkertben, mikor Báthory
                        Gábor meglátta: addig setét volt, lucskos volt, kis piszokfentő volt, akkor
                        pedig kisütött a hajnal, ráhullott a harmat, kivirított a virág... Csakhogy
                        Palotsay Annának nem kellett a hajnalnóta, nem adta a szerelmet
                        szerelemért: Palotsay Annának ostoba rossz vére van: nekie diadémum
                        kellett...</p>
					<p>Lehunyta a szemét borbódultan, nagy szemére nagy sötét szemhéja szinte
                        betegen húzódott, vastag ajkát nyelvével nyalogatta, az arca elbágyadt,
                        fáradt lett, idegesen rángatózott, fanyar ízek gyűltek az ínyében, újra
                        ivott, Bethlenné komolyan, megilletődve nézte.</p>
					<p>Rángatott szájjal, eltorzulva mondta a fiatal férfi:</p>
					<p>- Nem jött velem lóháton vágtatni a nap elébe... neki csillogó korona
                        kellett, nem csattogó csók... megkapta: örüljön neki... még mit akar, ő a
                        fejedelemné!...</p>
					<p>Bethlenné hallgatott, aztán így szólt:</p>
					<p>- És ha nincsen hámja, kötőfékje, hanem együtt vágtat a vágtatóval, akkor
                        most mi volna? Hogy volna? Akkor valakicsak az övé
                        volna?...</p>
					<p>A fejedelem kajánul felnevetett, s egészen Károlyi Zsuzsa arcába hajolt:</p>
					<p>- Ha én egy virágot szerelemből megszeretek, száráról leszakasztom, illatját
                        felszívom...</p>
					<p>- S elvetem a porba.</p>
					<p>- Igen... - húzta a nyakát, mint egy rossz fiú -, de ha egy drága forgót
                        pénzemen veszek: akkor azt bezárom a görgényi kincstárba, registromba
                        íratom, s kincstartómat felakasztatom, ha elvész...</p>
					<p>- Értem: azt kérdezi Nagyságod, ki akar virág lenni, s ki diadémum.</p>
					<p>A fejedelem mélyen, erősen s huncutul nézett az asszony szemébe.</p>
					<p>- Igen...</p>
					<p>Bethlen gyönyörködve nézte a feleségét, aki kicsit kipirult, üde s friss
                        volt, s az összetűzés kivirágoztatta, de gyönyörű, íves metszésű szája
                        gúnytól, asszonyisága örök bújától remegett s azt mondta:</p>
					<p>- Az asszonyember is tud olyasokat gondolni, mint a férfiember: csak nem
                        teheti meg... Az asszony csak megkívánja, kivágyja, kigondolja: de el se
                        kezdheti, már elfárad, azért lesz ő jámbor asszony, szegény.</p>
					<p>A fejedelem galád kárörömmel nevetett:</p>
					<p>- Azt mondja a biblia, a kegyelmed ura jól megolvassa, bizonyíthassa, az
                        asszony nem ember, de asszonyi állat!... - s a Kornis szemébe kacsintott,
                        amitől ez mint bűntárs megszédült, maga sem tudta, mért.</p>
					<p>- De bezzeg a férfi, az aztán ember - szólt Bethlenné csöndesen -, s a férfi,
                        pláne egy fejedelem, végrehajtja, amit gondol! vagy sikerül, vagy nem: de
                        mit tegyen egy asszony?</p>
					<p>- Mért lett asszony? - kuncogott Török Kata, némbertársát a férfiak szájára
                        kiadva, s ezen a vad és nyers emberek fel is kacagtak.</p>
					<p>- Én sokszor szeretnék asszony lenni - mondta a fejedelem -, folyton égni,
                        rohanni, űzni, hajtani?!... Jó volna megülni, várni, ellágyulni... Kapni,
                        zsarolni, kínozni...</p>
					<p>Bethlenné ránézett; most olyan kócos és jó kis fiú volt, s egyszerre úgy
                        érezte, a kettő közül ez inkább a sajnálni való, a maga rákényszerített vad
                        élet hajszájában... E pillanatban közelebb érezte ezt a szerencsétlen bolond
                        fiút, mint azt a hideg, magán uralkodni bíró kemény embert: kisujja
                        megmozdult, ahogy nézte, úgy szerette volna baglyas nagy puha haját
                        megsimítani, bolond, részeg fejét ölbe venni: s talán ő, ő meg is tudná
                        fordítani sorsát...</p>
					<p>Még tán sose vesztette el életének biztos alapjait, de most megbillent,
                        imbolygott, mint ködvár lengett előtte az élet...</p>
					<p>Báthory ivott, s újra ivott, aztán dúdolt, borongott, végre fölpattant: -
                        Kornis uram, most pedig megyünk hozzád Radnótra!</p>
					<p>Kornis belesápadt; ez váratlan!</p>
					<p>- Szombaton Besztercén kell legyünk. Nem megyünk Torda, Vásárhely felé,
                        inkább árkon-bokron át, Radnót, Széken át... Kancellár uram velünk jő,
                        Bethlen uram, ti mentek a sereggel Kolozsvárnak, Ujvári kapitányékkal.</p>
					<p>Nem törődött az asszonyokkal, azok menjenek, amerre akarnak, Bethlenné
                        megérezte, milyen más az ő ura, s már sajnálta percnyi szerelmét, mit
                        rávesztegetett: ez nem ember, ez egy égen tündöklő csillag; tesz s mível,
                        mit akar: nincs ennek a lelkében senki más, csak ő saját maga...</p>
				</div>
				<div type="chapter">
					<head> [III]</head>
					<p>Éjfél után két órakor felharsant a kürtszó, felugrott s útra készült
                        mindenki.</p>
					<p>Nagyon jó volt az esti vacsora, s a fejedelem, álmából tisztulva, de még
                        egyre bódultan, fütyörészve rendezgette magát. Örült ennek a napnak és
                        éjszakának, amit itt töltött Radnóton.</p>
					<p>Kornis kijött a belső kisszobából, ahol feleségével hált, az arca derült
                        volt, oly melegen s hálásan nézett a fejedelemre, soha, soha hűnek és
                        igaznak nem érezte magát hozzá, de ma igen.</p>
					<p>- Hogy aludott Nagyságod? - kérdezte szeretettel.</p>
					<p>A fejedelem kezet adott neki, s jó erősen megszorították egymás kezét, mintha
                        messze útról jöttek, most végre találkoztak volna...</p>
					<p>A fejedelem erősnek, keménynek, győzőnek érezte magát, most úgy tele volt az
                        élettel: örömmel gondolt a hosszú útra, a hó hátán föl Besztercéig havas
                        erdők s hepehupás dombokon, nem is bírt már házban maradni, a tüdeje tágult,
                        s egyre csak nyújtózkodott.</p>
					<p>- Jókat álmodtam - mondta vidáman, s Kornis boldog volt, hogy az ő házánál a
                        fejedelem oly jókat álmodott.</p>
					<p>Bejött Imreffy; savanyúan s fonnyadtabban, mint valaha, írásai nagy bőrtokját
                        cipelte hóna alatt, utána jött Géczy, ez is álmosan s fáradtan, mint olyan
                        ember, aki jobb szeretne ágyban heverni virradatig, mert semmi célja az
                        úttal. Pláne, most érkezett Szebenből, zsebje tele iratással, s nem bír a
                        fejedelemhez jutni, tehát átengedi magát a fáradottságnak.</p>
					<p>Kornis mosolygott s azt mondta:</p>
					<p>- Megyek, körülnézek odakivel, szétverek a legények közt.</p>
					<p>Süvegét fejébe nyomta, bundáját vállára kanyarította, s kiment.</p>
					<p>A fejedelem még egyet nyújtózott, Géczy hangosan ásított:</p>
					<p>- Hej, teremtette! - kiáltotta -, Bethlen uramék azóta Besztercén
                        alusznak.</p>
					<p>- Pszt - mondta a fejedelem s a szomszéd szoba ajtajára mutatott vissza ujjal
                        -, még alszik a házi gerlice.</p>
					<p>Hirtelen valami ütötte, láng lobbant fel benne, a szeme vérbe borult s azt
                        mondta:</p>
					<p>- Búcsúvétlen?... - a torka elfúlt a hirtelen vérlobbanástól - ki oly
                        paraszt, hogy búcsúvétlen menjen el? - s a belső szoba felé nézett.</p>
					<p>Imreffy egyszerre szörnyen kijózanodott, Géczy olyan lett, mint a nyárs:
                        megdermedve értették meg a fejedelem gondolatát.</p>
					<p>Ez azonban már süvegét letette, egy szökéssel az ajtón volt s lassan
                        benyitott. Bentről meleg és sötétség és jóillat csapott ki, a két úr
                        egymásra nézett: ez a két ember, a régi és az új kegyelt, most együtt lőn
                        tudó és cinkos, iszonyodva nézték egymás arcán a félelem színváltozását.</p>
					<p>Imreffy kiterítette táskáját, reszkető ujjakkal írásokat szedett elő:</p>
					<p>- Menjen kegyelmed az kívülre - mordult Géczyre. - Senki emberfia is be nem
                        jöhet: az moldvaiaknak írja a fejedelem a felelíst.</p>
					<p>Géczy abban a pillanatban kisietett. Jó is volt, mert Kornis jött mindjárást
                        visszafelé nagy vidáman jókedvével:</p>
					<p>- Készen vannak a legények - mondta -, lehet indulni.</p>
					<p>Géczy kedvetlenül mondta:</p>
					<p>- Még a fejedelem belefogott valami munkába.</p>
					<p>Kornis nagy szemet meresztett.</p>
					<p>- Munkába?</p>
					<p>- Igen - morogta Géczy -, pedig jobb lett vón elhalasztani: ír... Elővette a
                        pennát s ír...</p>
					<p>- Mit ír?</p>
					<p>- Felelíst az lengyeleknek vagy moldovaiaknak. A kancelláriussal.</p>
					<p>Kornis megcsóválta a fejét. Távolrul, e pillanatban, mintha valami asszonyi
                        sikoltás lett volna, de nem lehetett kivenni, honnan s merrül. A házigazda
                        mindenfelé fülelt, s tűnődve és szimatolva kiment a szobából. Géczy ott
                        maradt, s az ablakba állt, meg visszafordult, nagy lépésekkel járkált.</p>
					<p>Kint semmit sem vett észre Kornis, aki újra visszament a lovasokhoz; ezek
                        lóháton várták az indulást, csillagos, de holdvilágtalan éjszaka volt, s nem
                        volt felettébb hideg.</p>
					<p>- Indulunk-e már, Nagyságos uram? - kérdezték.</p>
					<p>- Mindjárt, csak a fejedelem még dolgozik - mondta s továbbment.</p>
					<p>Csudálkozva hallották s nevetni kezdtek.</p>
					<p>- Dolgozik? - mondta egy hadnagy - nincs egy szép menyecske a közelbe,
                        früstökre?</p>
					<p>Kornis ezt félfüllel meghallotta.</p>
					<p>- Országos levelet ír űfelsége - szólt vissza ingerülten.</p>
					<p>De az a szó valahogy a szívében maradt, mint egy tövis. Az udvaros gazda
                        abrakot kért, s az ispán az itthoni munkákrul kezdett még szólani; míg
                        ezekkel tárgyalt, egyre szorította valami.</p>
					<p>- Te, Mihály, micsoda asszonysikítást hallottatok tik az elébb?</p>
					<p>Senki sem hallott semmit.</p>
					<p>Kornis egyre rémültebb s félelmesebb lett; idekint akárhol lett volna az a
                        sikoltás, azt hallani kellett, ha még ő bent a nagy palotán is
                        meghallotta...</p>
					<p>Egyszerre felugrott s rohanva föl a házba.</p>
					<p>Ajtókon át, mint a fenevad, tombolt végig; Géczy még most is ott volt, ahol
                        hagyta.</p>
					<p>- Még mindig! - riadt rá, rekedten, szörnyű felindulással - még most se lehet
                        bemenni?</p>
					<p>Géczy oly sápadt volt, s annyira zavarba jött, hogy Kornis félretaszította az
                        útból s nekivetette magát az ajtónak.</p>
					<p>- Udvari marsallk vagyok én - kiáltotta -, nekem éjjel-nappal szabad a
                        bejárás a fejedelemhez.</p>
					<p>Ahogy azonban képéből kikelve, feldúlva, s sarkaiból kivetett lélekkel
                        benyitott, odabent Imreffy az asztal mellett ült, írt, s a fejedelem fölötte
                        állott, ráhajolva s nézte az írását.</p>
					<p>Ettől egyszerre, mintha hideg vizet öntöttek volna rá, elmúlt a hősége.</p>
					<p>- Mi az? - kérdezte Imreffy szigorúan.</p>
					<p>Kornis nem tudott felelni, csak tátogott, s egyre nagyobbakat lélegzett.</p>
					<p>- Indulni... indulásra... - hebegte - hogy nem indulunk-e még, Nagyságos
                        uram, kérem felségedet.</p>
					<p>A fejedelem azt mondta:</p>
					<p>- Hagyjuk ezt no, kancellár uram, úgyse tudjuk egy ülésre megszerezni.</p>
					<p>Imreffy engedelmesen s nagy nyugalommal fogta az írást, megszórta a
                        portartóból homokkal, aztán kényelmesen összetekerve, a tokba dugta.</p>
					<p>Kornis ijesztően meg volt nyugodva, de nézte, nézte a fejedelmet, azért úgy
                        nézte, mintha egy sárkánykígyót nézne, nem tudta, miért, de iszonyúság volt
                        néznie...</p>
					<p>- Köszönjük a szállást, a vacsorát, hálást - mondta a fejedelem, s vállára
                        csapott Kornisnak.</p>
					<p>Úgy térítette, előre akarta tolni, hogy előtte lépjen ki.</p>
					<p>Kornis öntudatlan megfeszítette a lábait s nem mozdult:</p>
					<p>- Még én asszonyomnak köszönnék, Nagyságos uram - mondta, de mintha úgy
                        érezné, nem kellene bemennie, hogy lopás, ha bemegy, mintha a fejedelem
                        ellen való cselekedet volna, amit tesz...</p>
					<p>A fejedelem hangosan, de erőltetetten felkacagott, aztán előre indult, kiment
                        az ajtón, utána Imreffy.</p>
					<p>Kornis úgy vette észre, mind a ketten kardjuk markolatára tették a
                        kezüket...</p>
					<p>Géczy is az ajtóban állott, ez is kardra készen, s mind oly különös
                        volt...</p>
					<p>A fejedelem, ahogy lóra ült, rögtön indult. Az urak ott voltak körülötte,
                        Kamuthy, Kornis György, Sarmasághy, kivált a pápista urak, s kicsit
                        vivátoztak.</p>
					<p>- Van-e töltéstek? - kérdezte a legényeket Géczy.</p>
					<p>- Igenis.</p>
					<p>- No puffantsatok csak egyet a levegőbe - kiáltotta a fejedelem. - Hadd
                        emlegessék meg a búcsúzást a lányok!</p>
					<p>Tízen, húszan felkapták a puskájukat, szerelni kezdték, s kevés idő múlva a
                        hadnagy parancsszavára egyszerre elsütötték a fegyvereket.</p>
					<p>Iszonyú durranás volt a nagy éjszakában; az egész falu rémülten ijedt fel
                        almából, a legények hatalmasan kacagtak s ebben a percben megjelent a
                        tornácon Kornis Boldizsár.</p>
					<p>Arca nem látszott a sötétben, megölelte a tornác oszlopát, csatlósa ott állt
                        a lóval, ő kis habozás után felvetette magát a nyeregbe, s a csapat
                        kilovagolt a parasztok, az álmos fejércselédek vivátozása közben az
                        udvarból.</p>
					<p>A fegyverdurranás megdöbbentette. Érezte, hogy ez az ő megfélemlítésére való,
                        s most már biztos, egészen biztos volt, s szörnyű, szörnyű... Óh, ha a föld
                        megnyílna, hogy elmúljon a jövő iszonyúsága...</p>
					<p>Most már mindent tudott: a felesége bódultan feküdt, álomból ébredett: de ki
                        hinné el, hogy aludni tudott e reggelen: feláldozta magát uráért, magáért:
                        gyermekeit említette, akik a gondviselőasszonnyal háltak az éjjel az
                        épület más részében: mért mondta gyermekei nevét?... Kornis kábult volt,
                        sűrű vértódulások döngették az agyát, nem láthat, nem láthat tisztán, s mind
                        igaz...</p>
					<p> De azok már kiszáguldottak az udvarból, s ő egyedül itt maradt: megragadta
                        az öröm, hogy el fog maradni tőlük: de megrohanta a rémület, hogy így soha
                        többet, többet soha közelébe sem férhet: s ha igaz, Erdélyben megállása nem
                        lesz: ma még, talán ma még lehet: bősz dühe elragadta, lóra ugrott s utánuk
                        vágtatott...</p>
					<p>A Marosháton érte be őket, a sereg vígan ügetett az éjszakában a csillagok
                        alatt, s ő egyedül utánuk, mint az átok, a hegyek környös-körül
                        gubbasztottak, s csúfondárosan terültek el, mind reá nyúltak, neki
                        fordultak, s széles pofával lesték a vágtató dühöt.</p>
					<p>S újra meg újra beleszédült rémületébe.</p>
					<p>Hát ezért, ezért jött hozzá Radnótra a gaz, s ezért, ezért, már előre tudta,
                        így kicsinálni szörnyű: egy pillanat alatt megfosztani mindenétől, elvenni
                        vagyonát, birtokát, becsületét, életét, egy kincse volt, egy értéke, amit
                        legtöbbre becsült; vette volna el, koboztassa szét minden vagyonát, de így
                        kivágni, kimetszeni a legbelsőbb lelkét, a szíve szívét, magját, töviben
                        vágni ki a fát... Rá a rablóra, rá, rávágni, sújtani, aki ilyen deli módra,
                        üresen s vígan száll előtte, s mégis elrabolta s magával viszi minden
                        kincsét.</p>
					<p>Mikor utolérte őket s beugratott közéjük tajtékos lován, bátyja mellett,
                        Kornis György mellett mégis megnyugodott. Magába gubbadva hagyta, hogy
                        párologjon dühe és fájdalma, s oszlott s tisztult kissé a vad iramlás.</p>
					<p>Körülnézett s kieresztette hálóit, hogy társakra szálljon, elől ügetett a
                        fejedelem a cinkosai közt, Imreffy, Géczy, e két irgalmatlan lator,
                        krisztusi latrok, keresztre valók, micsoda népek az ország élin: elszánt
                        gazemberek, akiknek egy íze nincs jó, világcsavargó bestiák, akiknek itt
                        éppolyan jó, mint bárhol a világon, s mind ebből élnek, mint a gomba a fán,
                        ki kell vágni már csak azért is a reves fát, hogy ettől szabaduljunk: mik
                        lesznek ezek, ha nem ez a fejedelmük... Hát arra való Erdély, hogy ilyen
                        sehonnai haramják prédája legyen...</p>
					<p>Szíve szerint húzódott most bátyjához, Kornis Györgyhöz, aki kövéren,
                        pöffedten ült lován, gőgös, de nem csoda, oly sokat dudálta neki haragját s
                        gyűlöletét mindezek ellen... tőlük félt a galád, csak most is Fejérváron:
                        reggeltől estig maga mellett hordta: egyszerre ez is felgyúlt előtte:
                        szüksége volt rá: az ő becsületes nevével akarta takarni, amiket csinált: az
                        ország előtt kell neki, hogy Kornis Boldizsár jelen legyen mindenben, hogy
                        világ szerin szerte hírrel legyen, hogy Kornis Boldizsár főfőtanácsúr míve
                        ez...</p>
					<p>Úristenisten, már minden tiszta és kész: Kendy nem kell, Kendytől fél...
                        Bethlen nem megy vele, Bethlen nem akar... Majd jó lesz ez ostoba Kornis
                        Boldizsár, aki olyan, mint a tuskó, oda állítom, ahová akarom s kifelé, hadd
                        tudja Forgách Ferenc érsek, hogy a háborús tanácsokban részt vett Kornis
                        Boldizsár, s vigye hírül a császár udvarába, hogy a katolikus urak mind
                        egyek e bitanggal...</p>
					<p>Egyszerre minden visszájára fordult: most visszafelé értette meg, mi lesz
                        Erdéllyel: háború, háború, hadra had...</p>
					<p>S már nemcsak a saját férfiúi vesztesége fájt és sikoltott benne, de az egész
                        országért érezte magát úgy, mint a férj, ki látja, tehetetlenül, hogy lator
                        tör ágyasházára. Most már egész hazájáért rettegett s szédült a
                        felelősségtől; ő fog fizetni még ezért is: őt fogják számon kérni: te ott
                        voltál, tanácskodtál, mindent láttál, belenyugodtál: a pápisták követeit
                        elutasították a lengyel zsiványokkal a te füled hallatára szerződtek
                        törvényes királyuk ellen...</p>
					<p>Kamuthy hangja hasított most a levegőben: úgy volt, hogy Ludastól fel északra
                        mennek, Szegyel, Zab, Méhes felé, de Kamuthy kapacitált, hogy Egerbegyet
                        útba ejtsék. Megállt a keresztúton a lovas sereg, akkor ő is beletorladt a
                        többiek közé...</p>
					<p>- Jó lesz vigyázni - döntött magában -, jó lesz jó arcot mutatni, hogy észre
                        ne vegyék, ami bent forr...</p>
					<p>- Nem megyek felétek - mondta Báthory nevetve s különös jelentőséggel -, ha a
                        fejedelem egy házba belépik, mindjárt varjúkárogás száll az asszony
                        hírire.</p>
					<p>Kornis tudta, hogy ez neki szól, uralkodott magán.</p>
					<p>- Nagyságos uram - rikoltott a szélben s a nagy szabad levegőben Kamuthy -,
                        ne gondoljunk vele, hadd csevegjenek reánk! kivel mi gondunk!... Ki kellene
                        nyelvét vonatni egynek, afféle szóhordozó bestye rimáknak!</p>
					<p>A fejedelem felnevetett, s megindult a Maros völgyén Egerbegy felé.</p>
					<p>Ott früstököltek, egy friss nyársonsültet ettek s bort ittak rá bőven.</p>
					<p>- Mit búsulsz, testvér - mondta Kornis György az öccsének.</p>
					<p>Ez rá se nézett, azt mondta:</p>
					<p>- Ma meg kell mejjesztenünk ez latort.</p>
					<p>Kornis György megdöbbent, az öccse oly hangosan szólt, hogy meghallhatta
                        volna valaki.</p>
					<p>Félrehíjta, s úgy beszélt vele.</p>
					<p>- Csak nézd el - mondta Kornis Boldizsár -, nézd, a latrok hogy vigadnak a
                        meretrixekkel: mondsza csak, kik ezek az országfutó bitangok?... Az övék
                        Erdély, avagy a miénk?... Behoztuk magunknak külföldről ezt a garázdát, s
                        hozta magával a bandáit. Nézd csak, nézd, mienk tán Erdélyország! harmincan,
                        negyvenen ha összeállunk, kész a birodalom s mi, a nemzet, kényire-kedvire
                        hagyjuk ezt a futosó latrat... Hát hogy? Tíz főembert sem lehet együvé hozni
                        rá?... nekem is van itt húsz emberem, neked is húsz, itt van Mikola János,
                        komoly, jóravaló ember, annak is tizenhat embere, Gyerőffy uramnak is van
                        vagy húsz.</p>
					<p>- Ezekre ne számolj - mondta Kornis György -, ezek a Bethlen-bandába vannak,
                        nem jönnek velünk.</p>
					<p>- Ez a cudarság: akinek száját bedugta s feleségét még holnapra hagyta, az
                        már az ő testi-lelki embere: el kell veszni Erdélynek: itt olyan baromállat
                        a főnép, mint a tulok: addig egy se mozdul, míg tüzes vassal űt magát nem
                        böködik...</p>
					<p>Kornis György gyanakodva nézte öccsét, ez maga is tegnap még másképp beszélt,
                        történt valami azóta?</p>
					<p>- No de itt vagynak Sennyey Pongrác, Torma György, Basa István uramék és
                        Sarmasághy koma, ha összeszámolom, kétszáz főből százötven mi kezünk alatt
                        vagyon. S ha Széken hálhatunk, ráhozom Kendyt legalábbis háromszáz
                        emberrel...</p>
					<p>- Hallgass - nagyon néznek ide.</p>
					<p>Kornis Boldizsár egyet gondolt, fogta kupáját, s visszament az ebédlőházba,
                        bort töltetett magának, azzal odament a fejedelemhez s koccintásra emelte a
                        kupát:</p>
					<p>- Nagyságod életire! - mondta a köszöntést.</p>
					<p>A fejedelem nevetve nézett rá:</p>
					<p>- Úgy élj, ahogy nekem kívánod - mondta.</p>
					<p>Kornis értette, elsötétedett: most már bizonyos volt mindenben: a fejedelem
                        fél, mert tudja, mitől kell félnie: kiitta a serleget fenékig... akkor
                        leborította...</p>
					<p>- Hát Nagyságos uram, szép köszöntésnek szép a felelete. Isten tartsa
                        Nagyságodat!</p>
					<p>Nevettek mindnyájan.</p>
					<p>Sarmasághy csudálkozva nézte ezt, s később induláskor így szólt
                        Kornisnak:</p>
					<p>- De nagy kedv van ilyen hajnalba! Korán kél, aki virradatkor kél.</p>
					<p>Kornis komolyan nézett rá:</p>
					<p>- Aki a csorgóból inni akar: meghajol előtte: de aztán hátat fordít neki!...
                        Én inni akarok ma ennek csorduló vériből...</p>
					<p>Sarmasághy elrémült:</p>
					<p>- Eszed veszett?</p>
					<p>- Vagy ma, vagy soha: Beszterce után nem lehet.</p>
					<p>Jó volt, mikor már újra ló hátán ültek s lovagoltak a hó szironyos hátán,
                        hegynek fel, völgynek le. Délben Kötelenden etettek.</p>
					<p>A fejedelem szerencsére ragaszkodott ahhoz a tervéhez, hogy Széken
                        éjszakáz.</p>
					<p>- Rossz hely, Nagyságos uram, nincs ott se kastély, se élés, gyerünk be
                        inkább Szamosújvárra, az már onnan csak egy kis hajtás, estére bent leszünk
                        - mondta Sarmasághy.</p>
					<p>De a fejedelem nevetett:</p>
					<p>- Tudunk rosszabb helyet is Szék városánál - mondta -, Kornis Boldizsár
                        marsalkunk előre mén, s helyet szerez.</p>
					<p>Kornis örült.</p>
					<p>Kezembe adta Isten - mondta magában -, mint Jónathánnak, kezembe adta Isten a
                        filiszteust.</p>
					<p>Szék nyomorult kis fészek, dombok közt feküdt, s az egyetlen nagyobb ház a
                        régi, kihalt Székelyek háza is olyan volt, mint a granárium. Annál jobb,
                        hogy ezt a helyet is az Isten rendelte, mert ettől a háztól sehova se látni,
                        ha Újvárból a katonákat behozza, észrevétlenül lehet rávezetni.</p>
					<p>- Szedjétek fel a kerítéseket - rendelkezett, s mikor a saját emberei,
                        gondolatait nem ismerve, csodálkozva néztek rá -, tűzre, tűzre - kiáltotta
                        -, tehenet húzzatok nyársra, s megsütni, mire bejő a fejedelem.</p>
					<p>Mindjárt hozzá is fogtak az emberek s nemsokára az összes sövény s palánk,
                        ami csak körös-körül volt, máglyába volt hordva a ház udvarán. Az ajtókon
                        erős vaszárak voltak, ezeket Kornis udvarbírójával szedette le s csak a
                        fakilincseket hagyta meg.</p>
					<p>Mire megjött a fejedelem, még világos volt; a ház pusztaságát metszett
                        fenyőgallyakkal takarták; ki volt cifrázva a ház, s a fejedelem vidáman
                        köszöntötte érte Boldizsár urat.</p>
					<p>A tehén is nyárson sült, míg ezek lakomához láttak, ő azon az ürügyen, hogy
                        szétnéz a vadas mezők felé, s reggelre hajtást rendel: ellovagolt s meg nem
                        állott Szamosújvárig.</p>
					<p>Ez csak jó félóra járás ide lovon, s Kornis otthon lelte Kendyt, bár nagyon
                        félt, hogy elment Bethlennel már Besztercére.</p>
					<p>Kendy meglátva Kornist, fanyarul elmosolyodott:</p>
					<p>- Egészséggel, sógor.</p>
					<p>- Rakjátok a tüzet - mondta rá Kornis.</p>
					<p>Kendy hallgatott, élesen nézte sógorát.</p>
					<p>- Rakjátok! - szólt vontatottan.</p>
					<p>- Meg is van már rakva, sógor, csak alá kell gyújtani.</p>
					<p>Kendy karon fogta Kornist, s bevitte a házba, még meghallja valami cseléd,
                        pedig a szó is öl.</p>
					<p>Egy óra múlva Kendy behívatta Szász János gyaloghadnagyot.</p>
					<p>- János uram - mondta neki keményen -, válogasd meg a legényeket. Az öregeket
                        hagyd itthon a várat őrizni, a jobbakat, jó puskásokat szedd össze,
                        kivisszük a várból.</p>
					<p>- Főkapitány uram - mondta a hadnagy -, nincsenek ám itthon a legények,
                        disznót makkoltatnak a széki erdőn.</p>
					<p>- A széki erdőn, no, akkor azokat megtaláljuk, csak ti készüljetek.</p>
					<p>A hadnagy sarkon fordult s kiment.</p>
					<p>Mindjárt összedoboltatta a legénységet s megmustrálta őket egyenként, jól,
                        már akkor Medgyessy Péter szolgabíró is ott volt a várban, Zsigmond azt is a
                        főkapitány hívatta, s nemsokára itt látták Körpedy lovashadnagyot is.</p>
					<p>A három nemesember összeállt.</p>
					<p>- Székre megyünk mindjárást - mondta Medgyessy Péter újságolva.</p>
					<p>- Székre - morgott Körpedy uram -, mi a nagyisten haragjának indulunk estve,
                        ide elég közel van Szék, ha hajnalba indulunk is, elég idejébe
                        odaérkezünk.</p>
					<p>- Ennek így kell lenni - mondta Medgyessy Péter, mint aki tud valamit.</p>
					<p>Bomlott nyugtalanság vett erőt az embereken, mindenki nézett, suttogott,
                        valami vérszag szállt az orrokba, a Kornis bomlott lelke Kendyt, ennek
                        fellihegő izgalma a hadnagyokat s ezek a közembereket gyullasztották fel,
                        mindenki sietett, lökdösődött, kapkodott, az asszonyokra átragadt, ez is
                        lesett, az is, mi történt, mi készül, mért mondta Medgyessy uram tegnap:
                        “Egyetek, igyatok fiúk, majd meglátom, a napokban milyen vitézek
                        lesztek!”</p>
					<p>Setét estve lett, mikor az úr kijött Kornis Boldizsárral, az estve setét
                        volt, de az arcok még setétebbek. Hamar lóra ültek, a huszárokkal indultak,
                        s azok egész úton eleget látták, hogy sustorgott, zsibongott a két úr.</p>
					<p>- Hova mennyünk má no - rántotta meg Szász János gyaloghadnagy a szolgabíró
                        mentéjét:</p>
					<p>- Kevés a fejedelemnek a gyalogja, szaporítani kell a népet - mondta
                        Medgyessy Péter -, mert nagy hajtást akar reggel a széki erdőkön.</p>
					<p>Hallgattak, hogy ettől úgy megijedt mindenki?</p>
					<p>Elindultak a setétbe, alig láttak menni, mikor a széki Kapusra jutottak,
                        megálltak lovaggal, gyaloggal, valami kanócvilágot láttak, eredj előre,
                        súgja Szász egy legénynek, kik vannak ott? ez dobogó szívvel lopakodik
                        előre.</p>
					<p>- Kik vagytok? - robbant rá a kalyibára; hát a disznómakkoltatók voltak. -
                        Pakoljatok fel, gyertek, vár a hadnagyuram, itt vagyon-e puskátok?</p>
					<p>Puska nincs, csak ki karddal, ki dárdával, kelevézzel. Fojtott hangok: csönd
                        legyen; lódobogás, mindenki elhallgat, Medgyessy Péter jön lovon szembe:</p>
					<p>- Hadnagy uram - suttogja rekedten.</p>
					<p>- Ihon vagyok, uram.</p>
					<p>- Hun vagynak a legények?</p>
					<p>- Ihol vagynak, s ki lovon, ki gyalog.</p>
					<p>- Nohát, indulj mindjárást, s jöjj a város alá, én bemegyek előre, maj
                        megizenem, hun állj meg.</p>
					<p>Elvágtatott vissza, amerre jött, az emberek szíve egyre izgatottabb mit ez a
                        suttogás, vágtatni előre, hátra, jön Szakmáry Gáspár a városbul elébük:</p>
					<p>- Gyertek má jobban, mer alig vár mán az úr benneteket.</p>
					<p>Szász János megfogja a Szakmáry lova kötőfékjét - torokhangon dörmögi:</p>
					<p>- Mi dolog ez, Szakmáry uram, hova az anyánk kínjába visznek ebbe a
                        setítbe.</p>
					<p>- Én nem tudom, hadnagy uram, csak azt tudom, hogy az úr ma hétszer esketett
                        meg, hogy nem mondom meg senkinek soha.</p>
					<p>Jön Szék város alatt szembe újra Medgyessy Péter:</p>
					<p>- Álljatok be ebbe a csűrbe, le ne tanyázzatok, legyetek készen.</p>
					<p>Szász uram a katonákat tereli befele s halkan káromkodik rájuk: csend, csend.
                        - Itt a lovasok is.</p>
					<p>- Van-e töltésetek elegendő? - kérdi a szolgabíró.</p>
					<p>- Bizony minékünk nincs - szólt mérgesen a lovas hadnagy -, nem tudtuk mink,
                        mire híjnak minket.</p>
					<p>Medgyessy a gyalogokhoz megy, azoktúl elszed kitül egy, kitül két töltést s
                        kiosztja a huszároknak.</p>
					<p>- El ne puffantsátok, mert megöl az úr engem, tartsátok szükségre.</p>
					<p>Elüget, de Szász uramban nem fér a nyugtalanság: “Várjatok, megyek, majd én
                        az urat magát megkérdezem.” Elmegy, egy ház előtt nagy tűz, de már éjfél
                        felé van valahogy az idő, ott katonák gubbasztanak a hóban, meg deszkákon,
                        hogy megüti egynek a talpát, vén várkatona, Bertók uram volt, felugrik:
                        “legények, keljetek fel, hadnagy uram ez!”</p>
					<p>- Mit akarnak az urak, mit hordoznak bennünket - dörmögi Szász uram.</p>
					<p>- Én nem tudok semmit - fojtva károgja Bertók -, csak azt tudom, hogy a bort
                        méretlen adják, akinek kell, ihat dúlásig.</p>
					<p>Szász uram elindul befelé, hopp, valaki megfogja a karját hátulról, de maguk
                        embere volt, Dobokai nemes uram Újvárból:</p>
					<p>- Tudod, mi a dolog? - mondja ez.</p>
					<p>- Mi?</p>
					<p>Dobokai is úgy suttog, hogy még a szót is alig érteni.</p>
					<p>- Meg akarják öletni Imreffyt az urak, mert sokat vétett a fejedelemnek.</p>
					<p>Szász János fellélegzett, végre megtudta, intett s boldog volt,
                        megnyugodott.</p>
					<p>Dobokai többet nem tudott, Szász uram futott vissza csapatához, s most már
                        hogy tudta, a világért meg nem mondta volna senkinek.</p>
					<p>De Dobokai sejtette, hogy nem jól találta ki, maga akart valamit tudni s
                        Medgyessy Pétert fogta el:</p>
					<p>- Imreffyt ölitek? - kérdezte tőle suttogva.</p>
					<p>- Besztercére visznek bennünket - dörmögte Medgyessy, ahogy ő már tegnap
                        hallotta -, hogy ott a fejedelem a pápistákat mind leölesse, azért csalnak a
                        kerített városba, de mink is meg akarjuk magunkat ótalmazni, mert lovagunk,
                        gyalogunk elég vagyon.</p>
					<p>Ebbe most már Dobokai is megnyugodott, de most meg Medgyessy Péter lett
                        nyugtalan, s ő akart végre biztosat tudni s bement a házba, ahol az urak
                        tanácskoztak. Egy perc múlva magából kikelve jött vissza. Basa János, a
                        rémséges nagy marcona lovászmester, akit csak töröknek is hívnak - az ólból
                        jött égő gyertyával, rászólt: “Ózsd el a gyertyát hamar, haragszik az
                        úr.”</p>
					<p>A lovászmester elfújta a gyertyát, Medgyessy a torka fenekéből dörmögte
                        Dobokainak:</p>
					<p>- Meg akarják ölni a fejedelmet.</p>
					<p>Basa János fülét hegyezte az úriember szavára, s megnémult: a fejedelmet?
                        Ebben a percben kilépett a ház ajtaján Kendy, s meglátta a két suttogó
                        embert:</p>
					<p>- János - mondta -, gyertek bé.</p>
					<p>Odabent a ház tele volt urakkal, az ablak mentékkel betakarva, hogy ki ne
                        világítson, s szörnyű meleg és füst volt; Kendy az ajtóban megállt velük,
                        odabelől az urak mind beszéltek s kiabáltak, de bor nem volt az asztalon
                        semmi.</p>
					<p>Kornis Boldizsár éppen abban a percben, ahogy ők beléptek, kipattant az
                        asztaltól a ház közepire, s tele tüdőből kiáltotta:</p>
					<p>- Ilyen gonosz életű fejedelem sehol ez világon nem volt, csak ez Erdélyben
                        van, ezt el nem szenvedhettyük s el akarjuk távoztatni rólunk ez
                        veszedelmet.</p>
					<p>Dobokai tágra nyitott szemmel hallgatott, szörnyen meg volt ijedve, mert ő
                        mint nemesember, csak azért volt ma Újvárban, mert szénát hozott be két
                        szekérrel eladni, hű, de jó lett vóna otthon maradni s bele nem keveredni,
                        lázas szemmel nézdelt körül az urakon, de csak Kornis György urat és Sennyey
                        Pongrácot ismerte köztük.</p>
					<p>De rémület volt minden arcon, izgatott, heves, önmaguktól megrémült emberek
                        kétségbeesett vitatkozása volt itt, Kendy a lovászmestert, a törököt karon
                        fogta és magával vitte a belső szobába, mert itt egy szót sem lehetett
                        hallani s mondani:</p>
					<p>- János, téged választottalak ki erre, János fiam: te fogod a fejedelmet...
                        te fogsz vele elbánni...</p>
					<p>- Nagyságos uram - szólt ijedt húzódozással a lovászmester -, én hitös vagyok
                        a fejedelemnek.</p>
					<p>- Én is hites vagyok, János, mi mind hitesek vagyunk, nagyobb esküt tettünk,
                        mint ti együttvéve; de ennek meg kell lenni. Te is hazafia vagy, s ha ma meg
                        nem tesszük, most már mellettünk tik is karóba kerültök!</p>
					<p>Basa János meredten hallgatott, mintha a villám ütötte volna meg.</p>
					<p>- Ide figyelj! - kiabált Kendy, ellentmondást nem tűrő hangon, s ekkor Kornis
                        Boldizsár bejött. - Elmégy előre - rámutatott Kornisra - a nagyságos úrral;
                        ű marsalk, neki éjjeli nappali szabad bejárása van a fejedelemnél, még a
                        hálóházba is, ű véghezviheti igyekezetit, az ágyba fogja átalverni... De ha
                        azok valamit megsajdítanának, akkor te az úrral maradsz, s karddal vered az
                        ajtónvalókat, míg az úr bemen, s vigyél egy embert, aki távul nézi, mi lesz,
                        s visszaszalad, ha baj van, megmondani, akkor megustromoljuk a házat...</p>
					<p>Basa János megdermedten hallgatta, még egy igent se tudott rá mondani.</p>
					<p>- Ha végben viheted, nemes ember lész János fiam, s öt ház jobbágyot kapsz
                        éntülem magamébul Vincen. No felelj, felelj!... No!</p>
					<p>Basa János agyabódultan állt, s csak sokára mondta, kemény, durva szóval:</p>
					<p>- Szolga vagyok, nagyságos uram!</p>
					<p>Kendynek megenyhült a szeme, amely már villámokat szórt, s ha a szolga
                        ellentmond, most azonnal keresztülvereti. De most úgy volt, mintha egy
                        pillanatban eldőlt volna a győzelem.</p>
					<p>Kimentek az udvarra az ordító, káromkodó nemeseken keresztül.</p>
					<p>- Megállj - mondta Kornis a lovásznak -, még a magam emberiből vagy kettőt
                        magamhoz veszek. Eredj előre, menj be az udvarra, téged azok ismernek, a tűz
                        mellett a katonákkal beszélj, mondd meg, hogy virradatkor a darabontok
                        indulnak, ahogy hajnallik, rögtön mennek Besztercére, érted, avval gyere
                        vissza, az égett templomnál várj reám.</p>
					<p>Basa János a szemébe húzta a bőrsüveget, s morogva adott engedelmes hangot,
                        neki ez úr nem ura, s nem parancsolója.</p>
					<p>Kendy nem bírt a házban maradni, kijött; a fészer alatt volt a lova
                        felnyergelve, ahogy most kilépett, s ezeket még itt látta, szólt Basának,
                        hogy vigye a lovat utána, a ház előtt a fiatal Bornemisza Tamáskó jött hozzá
                        ijedt, hosszú képpel, s Dobokai, aki már előbb kihúzódott a fedél alól,
                        mintha már ezzel is menekült volna.</p>
					<p>Elindultak felfelé a kerten a hegyoldalra; hideg volt, s szél elindult,
                        tisztult is a levegő, már nem volt oly sötét, a hó jól világított, fellegek
                        vágtattak az égen.</p>
					<p>- János fiam - mondta fent az oldalba Kendy, mintha most jutott vón eszébe -,
                        eredj csak, hadd a lovat Dobokai uramnál, ereggy közelebb a házhoz, nézd ki
                        a fejedelem állapotját, de okosan viseld magad.</p>
					<p>Basa odaadta a lovat Dobokainak, s lesunyt fejjel elment. Kendy várt, várt,
                        aztán elkezdett káromkodni:</p>
					<p>- Krisztusteremtette ezt a bestye Kornist, eddig csak nem s nem, most meg
                        csak rajta s rajta, még semmi nincs kész, odaadnék tízezer forintot s fél
                        Lónát, ha ezt nálam nélkül elvégezték vóna...</p>
					<p>Dobokai suttogva hajlott hozzá:</p>
					<p>- Nagyságos uram, itt a lovad, gyere Újvárba, erős hely az az Újvár.</p>
					<p>Kendy nem szólt egy krükköt se, csak jó idő múlva dörmögte:</p>
					<p>- Ez a Kornis, ez a Kornis egy bolond eb, veszett-teremtette bolond eb.</p>
					<p>Dobokai még halkabban morogta:</p>
					<p>- Úgy gondolom, a fejedelemnek is van gyalogja.</p>
					<p>Takargatta, lappongatta a gyávaságát, minden pillanatban izgatottabbak
                        voltak, s végre lóra ült. Amikor a domb gerincén, a más kertek felől jött
                        lóháton Kornis Boldizsár, megijedve ismerte fel Kendyt a lovon.</p>
					<p>- Hova mégy koma?</p>
					<p>- Ezek a jó szolgáim instállnak, hogy menjünk Újvárba.</p>
					<p>Kornis majd leesett a nyeregből.</p>
					<p>- Ne menjünk még egy kevés ideig - avval fordította a lovat, rá Dobokaira,
                        Isten őrizte, hogy le nem tiporta, az ember egy fa mögé húzódott előle:</p>
					<p>- Ez a te dolgod, Dobokai János!...</p>
					<p>Dühöngve verte a lovát, most már sajnálta, hogy ki nem vallotta Kendynek a
                        reggeli dolgot a feleségével: látná, hogy muszáj, neki így is, úgy is vége,
                        akármi lesz, ha itt virrad elevenen reggelt.</p>
					<p>- Maradj veszteg egy kevéssé koma, majd próbálok én, nem bánom, ha nem is
                        jössz oda, csak várj itt meg, ne menj sehova.</p>
					<p>Elugratott a ház felé, valami út ment itt a kertek felett, ezt ő már délután
                        kiszámította.</p>
					<p>Kendy ott maradt a ló hátán, s nézte, ahogy eltűnt a szem elől Kornis, a
                        fekete tájat, amerre Basa is elment.</p>
					<p>Basa egész bátran jutott a fejedelem háza kapujáig, ahogy a puszta
                        kerítéshelyen átment, senki szót se kiáltott rá, csak ahogy közel ért,
                        felpattant a kialudt tűz mellett egypár ember, s abba a pillanatba
                        megkötözték kezét-lábát.</p>
					<p>- Hallgass - mondták neki -, mert ha nyikkansz, benned a kés.</p>
					<p>Basa hallgatott, bevitték a házba s be a fejedelem elébe.</p>
					<p>A fejedelem ott feküdt az ágyon, a szeme se rezzent, mikor az embert
                        behozták, mintha várta volna.</p>
					<p>Imreffy ott ült az asztalnál, s Géczy az ablaktól jött vissza, az ablakok itt
                        is be voltak dugva felsőruhákkal.</p>
					<p>A katonák szót se szóltak, csak megállították az embert. A fejedelem
                        előrehajolt, s nagyra tágult szemmel nézett rá:</p>
					<p>- Mit keresel?</p>
					<p>- Felségedet, nagyságos uram - nyögte Basa János.</p>
					<p>- Minek?</p>
					<p>- Hogy az urak megparancsolták, hogy megöljem Nagyságodat.</p>
					<p>Ez a szó, ily egyenesen, mégis megborzongatta a fejedelmet.</p>
					<p>Felállt, kihúzta magát, Basa Jánost a hajdúk térdre nyomták, de ő maga is azt
                        kívánta, úgy nézett fel az óriás, a fejedelemre.</p>
					<p>- Hát itt vagyok, ölj meg.</p>
					<p>Basa János elfelejtkezett arról, hogy meg van kötözve, elszorult a szíve a
                        fejedelmi személy láttára, levágta magát a földre, fejjel, meg újra
                        felemelve a fejét s úgy kiáltotta torkaszakadással:</p>
					<p>- Én, nagyságos uram? Felségedet! Báthory Gábor ides jó fejedelmemet, aki a
                        szegényt megszánja? Hogy én arra kezemet emejjem, inkább fődbül is
                        kikaparnám a csontját.</p>
					<p>Ömlött a szeméből a könny.</p>
					<p>- De nemcsak hogy én, nagyságos uram - kiáltotta Basa János olyan ordítással,
                        ahogy fért -, nincsen itt egy legény sehul, egy utóssó kódusfi, bárha
                        fővétele vón is, aki kezet emejjen Báthory Gábrisra!...</p>
					<p>- Akkor mér jöttél ide?</p>
					<p>- Parancs vót, nagyságos uram!... Szegénynek az úr parancsol! De úgy meg van
                        ijjeddel a legénység, hogy sírván fohászkodik, bár elkerüjje a jóúr a
                        tőrvetíst.</p>
					<p>Báthory elkomolyodott:</p>
					<p>- Oldjátok el.</p>
					<p>Eloldozták a köteleit.</p>
					<p>- Adjátok kezeibe azt a szablyát.</p>
					<p>A saját kardját az asztalrúl.</p>
					<p>- Eskettessétek fel rá.</p>
					<p>Imreffy mondja az esketést. Basa János utána esküdött.</p>
					<p>- Most ereggy ki közéjük - kiáltotta a fejedelem. - Minden urat levágni!...
                        Koncra hányni!... Csak az egy Kornis Boldizsár ebet elevenen!... Huszonöt
                        háztelket kap, aki nekem behozza... Minden legény, aki az urak ellen áll,
                        szabadságot kap s házhelyet az urakébul: mind nemessé teszlek
                        benneteket!</p>
					<p>Basa János hátralépett, felemelte a kardot s mint egy tigris ordította
                        rettentő fogvicsorgással;</p>
					<p>- Jaj most nektek, gyilkos uraimék!</p>
					<p>Elrohant.</p>
					<p>- Mind együtt van, rendben van? - kérdezte a fejedelem.</p>
					<p>- A darabontokat elvitték, messze szállásolták, csak a huszonöt testőrség van
                        itt.</p>
					<p>- Elég nekem az is!</p>
					<p>E percben egy új embert hoztak megkötözve, Bornemisza Tamáskót, az úrfit,
                        sápadtan s reszkető lábakkal.</p>
					<p>- Tamáskó - kiáltott a fejedelem elámulva -, te is fegyverrel jössz rám?</p>
					<p>A fiúnak könny futott a szemébe, lehajtotta a fejét, szégyellte magát,
                        reszketett.</p>
					<p>- Én, nagyságos uram, csak azt parancsolták a bátyámék, hogy ennek meg kell
                        lenni, hogy én megtudjam, Nagyságod él vagy alszik.</p>
					<p>- Hm, hát ők még nem alusznak?... Kereki Feri, szaladj, híjd Kendyéket, az
                        urakat kéretem, gyöjjenek, hívatom.</p>
					<p>A fejedelem kacagott, izgatott, forró volt, minden porcikája táncolt, mint
                        ketrecben az oroszlán, ugrásra készen s egyben magán úr, fogát csattogtatva
                        s harapásra állt, mint egy dúvad: boldog volt, mert érezte a győzelmét.</p>
					<p>A hegyen Kendy még mindig lován ült, vére zuborgott ereiben, s nem tudta mire
                        vélni, mi lesz s minek kelljen lennie.</p>
					<p>Három-négy úr volt vele már, akik lassan észrevették eltűnését, s utána
                        szivárogtak. Akkor jön lentről Kereki Feri, a fejedelem udvari fia.</p>
					<p>- Nagyságos uram, a fejedelem őnagysága hívatja Nagyságotokat.</p>
					<p>Mély csend lett, a hó kísértetiesen világított a fehér fák alatt. Hogy jutott
                        épp ide hozzájuk a követ?...</p>
					<p>Kendy összesúgott Sarmasághyval:</p>
					<p>- Mondjad szolgálatunkat a fejedelem őnagyságának, mindjárt megyünk.</p>
					<p>Kereki Feri visszafordult, elment, s oly gyorsan, amint bírt; rettegett, hogy
                        egy nyilat vagy dárdát kap hátulról; amint elkanyarodott, levetette magát s
                        csúszva más útra tért.</p>
					<p>E percben lent a városon nagy fegyverlövöldözés kezdődött, az urak, kik
                        gyalogszerrel voltak, hamar futottak lovaik után, Kendy lovast vett észre,
                        kardot rántott, de csak szolgája volt, Vajda György.</p>
					<p>- Fussunk, nagyságos uram - kiáltotta ez -, mert Basa János rajtunk
                        vagyon.</p>
					<p>- Basa-é? - ámuldozott Kendy.</p>
					<p>- Utánunk van Basa János! Azt hirdeti fejedelem szavával, mindenki nemessé
                        lesz, aki az urakat öli!</p>
					<p>Kendy sarkantyúba vette a lovát, s vágtatni kezdett fölfelé Szék városa
                        mentén, ész nélkül, nagy kerülővel haladt az újvári rétekre. Hátul nagy
                        ordítás, csatazaj, puskalövöldözés, szörnyű volt, a fejedelemnek alig pár
                        katonája, mégis mintha minden bokor az ő fegyverese volna.</p>
					<p>A fejedelem a ház előtt lovon, vont karddal, megette Imreffy s Géczy
                        fegyverrel; tág tüdővel s boldogan szíjta a csataordítást: ez őérte, s neki
                        s az ő ellenségin vagyon.</p>
					<p>Kereki Feri futva, lélegzetfogyottan jött vissza, jelentve, az urak majd
                        jönnek.</p>
					<p>- Jól van Ferke fiam, most lóra ülj s vegyél magad mellé néhány legényt,
                        vágtass Besztercére, mondd meg Bethlen uramnak, jöjjön ide, tartson törvényt
                        az urakon, mind láncra veressétek, akit lehet.</p>
					<p>Sohasem érezte még életében így az erőt s hatalmat, emberek ölik egymást
                        érte, fegyverek ropognak őérte, s csak érte, most vágott neki a kevély
                        jövőnek, embereknek, országoknak, istennek, világnak, babonás bizalommal,
                        varázsló büszkeséggel várta a viadalom végit, s az meg is jött, nemsokára
                        hordani kezdték a setét katonák leölt urak testét az udvarra:</p>
					<p>Megvetően nézett a hullákra:</p>
					<p>- Annyi urat s bárót csinálok, amennyit akarok.</p>
					<p>Aztán kísérettel bejárta a várost. Az aprinkó házakban rémült lakosok húzták
                        meg magukat, mint ijesztett pondrók, míg kint a harc viharzott, csak a
                        csecsemők sírása sikított itt, meg ott. Már csend volt mindenütt, aztán nóta
                        csattogott, valami vad s egyhangú dal, amit győztes csaták után szoktak
                        fújni...</p>
					<p>Fáklyavilágnál, lóhátról nézte végig a tegnapi víg cimborákat, sorra rakva a
                        hóban, egy húr nem rezdült meg szívébe, nem sajnálta őket, s ki az, aki ott
                        gubbaszt, csupa vér, lehajtott fővel, sebben, komoran, kötözve, lova lába
                        előtt: Kornis Boldizsár.</p>
					<p>Nem szólt hozzá, csak nézte, nézte:</p>
					<p>- Világítsatok a pofájába, lássam, miféle nagy vad ez.</p>
					<p>- Hozzatok egy kupa bort - kurjantott vígan: - Életedre, Kornis uram! - s
                        magasra emelte.</p>
					<p>Kornis Boldizsár megvonaglott.</p>
					<p>- Ki csípte el ez haramiát! - kiáltott, és a kupát messzire vetve: -
                        Harminckét háztelket kap Radnóton!</p>
					<p>Ahogy lova táncolt, valami ténfergő kis fekete kölyökkutyát megtaposott:</p>
					<p>- Vegyétek fel ezt a dögöt - kiáltott -, ezt az ebecskét is jobban szánom,
                        mint e nagy kutyákat.</p>
					<p>Mindjárt indult Beszterce felé, egész éjjel mentek átkozott utakon. Kamuthy
                        Farkast küldte a sereggel Újvárt ostromolni, ő maga kevés testőrivel fölfelé
                        ügetett.</p>
					<p>Reggel Lekencén állt meg s ott kapta meg délre a Bethlen Gábor izenetit, hogy
                        nincs semmi veszély. Mikó Ferenc jött meg, a Bethlen komornyikja s elmondta,
                        hogy az úr lefogatta Kálnoki uram főkirálybírót és Mikó György
                        alkirálybírót; de nem tudnak semmiről, sem ők, sem más; a fejedelem bátran
                        bejöhet, mert mindenki fel van bőszülve az attentátumon.</p>
					<p>Ahogy a foglyok megjöttek a sereggel, mindjárt Kornist maga elé hívatta.</p>
					<p>Szörnyű állapotban volt szegény, lovasok közt a szügyellőhöz kötve gyalog
                        kellett jönnie Széktől Besztercéig, csak mikor összeesett s nem bírt menni,
                        életét féltették, akkor dobták fel egy saroglyába.</p>
					<p>Meg volt törve s összekínozva. A fejedelem maga is megborzadt: - ki műve ez?
                        - kérdezte, kisült, hogy Géczyé.</p>
					<p>Egy pillanatig tűnődött, mire ez? Akkor eszébe jutott, hogy Géczy a szász
                        városokat hasonlóan meg fogja neki jól puhítani, s könnyelműen vállat vont
                        és Kornis felé kiáltott: - Mért praktikált! Nem volna jobb most úri módon
                        széket ülni, bárha felesége csorba is!...</p>
					<p>Még ez egy volt, ami a roncsból s tönkretett tetemből dühöt, ellenszegülést
                        és erőt csiholhatott ki, ez a sértés, Kornis váratlan felüvöltött:</p>
					<p>- Kutya vagy Báthory, ebfajzat minden magod; de tudd meg, hogy a kövek is
                        élőkké lesznek, hogy tégedet agyonverjenek: ellened van egész világ, nem
                        soká kerülöd el sorsodat!...</p>
					<p>A fejedelem elsápadt, kezet emelt, de mit ér, csak meg is fenyegetni,
                        kötözött láncolt s sárrá nyomorított embert.</p>
					<p>- Hazudsz kínodban, nyelvedet rágod, Boldizsár!</p>
					<p>Ez gőgösen nézte:</p>
					<p>- Szegény!... Én voltam egy, aki melletted voltam, egész tegnap reggelig
                        Báthory; jól tudod, én hoztalak be Erdélybe, én is tartottalak ezidáig:
                        errül megemlékezz!... Majd Kendy azonban nótádat elhúzza.</p>
					<p>Már tudták, s látszik, ő is hallotta, Kendy megszökött, s azóta kint van
                        Magyarországon.</p>
					<p>- Majd a nádor, a felső kapitány, a császár, hitevetett.</p>
					<p>- Pápista tajték - lihegett a fejedelem.</p>
					<p>- Isten színe előtt te éppen úgy vagy pápista, mint én, Báthory, csak
                        elcsavartak... de nem vagy te se kálomista, se pápista, csak tarisznyahitű,
                        s tudd meg, egyformán utálnak s megvetnek úgy pápisták, mint
                        kálomisták...</p>
					<p>- Pápista tajték, csak egy nevet se tudsz mondani!</p>
					<p>- Bátor vagy!... vitézebb a hóhér annál, akit akaszt! De ha szemedbe köp az
                        akasztott, mit csinálsz!... Kérdezd csak meg publikusz direktorodat,
                        Kolosváry urat, nem azt mondta-é, hogy aki csákányát a te lator fejedben
                        szakasztaná, azt ő el nem ítélné, de Isten nevére méltatná!...</p>
					<p>A fejedelemnek eszébe jutott, hogy Fejérváron egy reggel, amint kinéz, ez a
                        két úr fenyeget a palota felé, s ordítva parancsolta, hozzák elő Kolosváry
                        nagyságos urat.</p>
					<p>A jóúr a tanácsurak közt ült, mikor a hadnagy térdefeje hajtásával köszöntve,
                        a fejedelem elé hívta. Ingyen se vélte volna, mi lesz.</p>
					<p>Elhalt a színe, mikor Kornis elé állatták, s szavát ismételték.</p>
					<p>- Vigyétek - rikácsolt a fejedelem -, akasszátok a besztercei kapura, amerre
                        bejöttünk, hogyha majd kimegyünk, utánunk köszönhessen.</p>
					<p>- Törvényt, nagyságos uram! - kiáltott esdekelve a főbíró.</p>
					<p>- Törvényt a népekre tartok! Ha a törvény urai esnek bűnben: kívül vagynak
                        minden törvényen! Menjen Nagyságod odafel az istenéhez törvényt kérni.</p>
					<p>Az országgyűlés meg volt halva a rémülettől s mindent szó nélkül
                        megvoksolták, amit Imreffy kancellár elébük tett.</p>
					<p>- Ne mondják a népek, hogy hitetlenek vagyunk és istent s törvényt nem
                        esmérünk - mondta a fejedelem lángolva. - Parancsoljuk, hogy mind e gazokat
                        nagy szólemnitással, friss ceremóniasággal, mintegy menyegzői lakodalmat,
                        végezzék ki... A besztercei piacon nagy kvadrátumot csinájanak s a négyszegű
                        mező közepén állítsák fel a falakról lehozva a legöregebbik ágyút. Amellett
                        kétfelől máglyát rakjanak s amint az estve beáll, azt meggyújtván, a
                        főbűnöst, Kornis Boldisárt, annak az ágyúnak torkára kötözvén, úgy süssék
                        el, hogy teteme izzé-porrá szálljon s az egész világra vigye hírét, hogy így
                        jár, aki szentségtelen kezeit urára s fejedelmére emeli.</p>
					<p>Mindenkiben hűlt s fagyott a vér.</p>
					<p>- Annakfelette a kapura, melyen béjöttünk volt, akasszák fel Kolosváry
                        uramot, aki felség tanácsa lévén, s ítélőmester, mégis a rebellisekkel egy
                        követ fúni merészellett. Ennek is egy külön máglya legyen, mely reggelig
                        megvilágítsa, ahogy csákányával a fejedelmet fenyegette.</p>
					<p>Végre ezt mondá:</p>
					<p>- A többieket pediglen, kikre a főbenjáró vétek megbizonyosodott, a Kornis
                        uram ágyúja előtt üssék el fejét s őnekie az ágyún, azt mind végig kelletik
                        nézni, csak azután következzék az ő ítéleti. - Még fölemelé kezét:</p>
					<p>- Ama szolgákat, fegyvereseket és más földönlakó szegénységet, akik ebben a
                        nehéz dolgunkban segítségünkre jöttenek, mind firól fira nemessé és szabaddá
                        tesszük, hogy bízzon a szegénység a mi fejünkhöz és hatalmunkhoz.</p>
					<p>Imreffy kancellár előrelépett s szólt:</p>
					<p>- Őfelsége, Isten kegyelméből való uralkodó fejedelmünk szava parancs és
                        törvény... Az egész országgyűlés minden tagja s a városnak összes lakosi
                        kötelesek a törvénytételnek ünnepségén jelen lenni és azt hasonló büntetés
                        terhe alatt mind az utolsó fáklya kioltásáig végignézni, hogy lelkükben
                        megerősödjenek az Istennek nagy hatalmassága és fejedelem urunk őnagyságának
                        szent igazsága felől.</p>
					<p>Iszonyú érzésekkel borzongott végig az emberek teste: rettentő volt, hogy a
                        fejedelem ellen gyilkosságot építettek, de szörnyű volt a megtorlás és
                        mindenek közt legjobban az utolsó pont, a nemtelenek fölemelése ijesztette
                        meg a rendeket; mintha a nemesi privilégiumok sziklavára egy pillanat alatt
                        tiszta híg vízzé válik vala.</p>
				</div>
				<div type="chapter">
					<head> [IV]</head>
					<p>Imreffynének megvolt az az elégtétele, hogy a fejedelem mégis minden este
                        nála vacsorázott.</p>
					<p>E célból eszébe jutott testvérnénje Iffjú Benigna, besztercei gombkötő
                        Sebestyén uram felesége. Számos szekérrel jelent azért meg az országgyűlés
                        idejére Besztercén, s már itt volt, mikor a fejedelem megérkezett; Imreffy
                        már első este vitte a fejedelmet házához enni. A fejedelem örült, hogy
                        eldughatja magát az emberek elől, s minden tartózkodás nélkül fogadta az
                        invitálást elrúgott szeretője házához, s minden estve itt vacsorált s ivott
                        a részegségig.</p>
					<p>Sohasem voltak az asztalnál, csak öten-hatan; asszony csak Imreffyné, a
                        testvére első estve megjelent, de azonnal eltűnt háziasszonyi dolgai miatt,
                        s üresen állt a helye, gombkötő Sebestyén egyáltalán meg sem volt híva az
                        asztalhoz, ő mintha nem is lenne, szász és mester létére örvendett, hogy nem
                        kell az urak körül szerencsétlenkednie.</p>
					<p>Rendesen ott ült Bethlen Gábor, akit a fejedelem most nagyon pártolt, s
                        Géczy, az elragadó cimbora, aki annyit már megsúga, hogy száznegyvenhét
                        főgazdag szebeni polgár neve itt van a zsebében. A fejedelem ráesett
                        örömében, mint éhes a rakott asztalnál: mindjárt jól fal, csak ezen a kis
                        baleseten túl legyen... Szerette Géczyt, ezt senki fia neki meg nem tette
                        volna. A kancellár szokott helyén ült az asztal alsó végén, s fanyar képpel
                        leste a fejedelem kegyét.</p>
					<p>Ma az utolsó este volt, holnap indulóban voltak mindnyájan, s Imreffyné már
                        napok óta ígérte, hogy e vacsora egy olyan terítékkel fog szolgálni, amit
                        ingyen sem vél a fejedelem őnagysága.</p>
					<p>Az urak persze politizáltak; a hajdúkkal nagy baj volt, mert már felkészülve
                        várták a parancsot az indulásra; hogy azonban közbe jött a nádorral való
                        találkozás, szó sem lehetett addig harcról s a hajdúknak türelemmel kellett
                        bevárniok a hónap végét. Közben folyton jöttek, mentek a követek s hozták a
                        vérforraló híreket, hogy Forgách Zsigmond, a kassai főkapitány is ugyancsak
                        gyűjti a hadakat, s ő is tárgyal a hajdúkkal.</p>
					<p>Szörnyű izgatottságok: minden egy kockán; hatot vagy vakot: néha úgy látszik,
                        csak meg kell indítani s megy minden a maga útján, majd, hogy visszafordul
                        minden.</p>
					<p>Ez az öt ember úgy össze volt tanulva, hogy fél szóból értették egymást, s
                        mégis mind külön részében élt a dolgoknak, s mind tudta, mit nem szabad a
                        többiek előtt meg sem pendíteni.</p>
					<p>Bethlen örült ez egyszer Iffjú Katának a vacsorákért, mert így a fejedelem
                        sehol másutt nem volt látható, csak a gyűlésben, pedig ha asszony nem lett
                        volna, akkor könnyen nagy és nyilvános skandalumok eshettek volna.</p>
					<p>Legtöbbet az összeesküvésről s Kornis Boldizsárról beszéltek.</p>
					<p>Imreffyné tajtékozott a dühtől s kárörömtől, föltétlen fővételét óhajtotta.
                        Az ura s Géczy tódították, Bethlen hallgatott s a fejedelem Pogány
                        kutyájával játszott. Örömet szerzett neki ez a kutya, “ezért magáért nem
                        sajnálom a széki éjszakát - mondta -, mert végre egy hűséges szolgát
                        találtam”.</p>
					<p>Bethlen csodálkozva el-elnézte, szerette s csak valamikor, Ecsedben, volt
                        ilyen közel Báthory Gáborhoz, akkor tudott így elgyönyörködni benne,
                        gyermekes vidámságában s duzzadó erejében. Már az utóbbi években a fejedelem
                        nagyon elvadult s igen kevély lett, de ez a szörnyű éjszaka visszatérítette
                        a józanságra, enyhébb lett s emberibb.</p>
					<p>Az egész társaságban valami gyermekes jókedv kapott lábra, a fejedelem
                        ártatlansága mindenkire ragadt, s Géczy ellenállhatatlan volt a dalokkal,
                        amik csakúgy dűltek belőle s anekdotákkal, amiket a világ minden részéből
                        gyűjtött össze; nagy kobzos is volt, s ha hozzáfogott pengetni a hangszert,
                        mindnyájan elandalodtak, Bethlen néha ámulva ébredt szörnyű gondolatokra:
                        iszonyú idők előtt állanak, kiüt a háború, ki tudja, mire végzi...</p>
					<p>- Kegyelmed csakugyan annyira a háború ellen van? - kérdezte Imreffyné
                        váratlanul Bethlentől.</p>
					<p>Bethlen gondolkozva szólt:</p>
					<p>- Én a háborútól nem félek, én már tizenhat esztendős koromban sereget
                        vezettem Zsigmond fejedelemnek kapitányságában... Lovon ülni szeretek,
                        éhségtől, fáradságtól meg nem ijedek, s vágyok a vitézi életre, mert legfőbb
                        öröm, karddal kézben, kis csapattal a nagyobbat megtáncoltatni...</p>
					<p>Egyszerre összehajoltak, mindnyájan csataedzett emberek voltak; minden
                        vadászásnak ez a legkülönb neme, emberekre vadászni, ez jobban forralta
                        őket, mint minden más hecc s harc. Jól ismerték a más-más fajta népek harci
                        módját, török, tatár s anatóliai, a janicsárok és a szpáhik, a török lovasok
                        s a haramiák, valamint a magyarokról, hajdúkról, felvidéki s alföldi
                        népekről, dunántúliakról, végekről, a német hadakról, vallonokról,
                        svájciakról sok beszélnivalója volt az embereknek, akik annyit forogtak a
                        világ dolgaiban.</p>
					<p>- Mégis, kegyelmedet had ellen valónak ismerik - mondta Imreffyné, aki
                        szívesen kipiszkálta volna Bethlent a fejedelem közelségiből, kivált ma
                        estve.</p>
					<p>A fejedelem nemigen ügyelt rájuk, a kutyáját ugratta, s nagyokat kacagott
                        vele. Bethlen elkomolyodott, így szólt:</p>
					<p>- Nem a hadért vagyon az ember, hanem a had vagyon az ember szükségire...
                        Szép a tűz a kandallóban, de senki se gyújtja fel a házát, hogy a szép
                        lobogó lángba sütkérezzék... Ha már itt van s elkerülni nem lehet, akkor én
                        szeretem minél jobban végezni a had dolgát, de azért nem csinálnék háborút,
                        hogy a tagjaimból kirázzam a poshadtságot... Én úgy tapasztaltam, hogy a
                        háborúban jó lovon, jó szablyával s jó katonákkal igen jól lehet vigadni, s
                        örül az ember szíve a győzedelemnek; de a halottakat s tönkrementeket nézni
                        a csata után s a had alatt... Ezt nem szereti magyar s székely s szász.</p>
					<p>- A jó ló szereti az igavonást - szólt bele a fejedelem -, de nem kell tőle
                        megkérdezni, hogy édes lovam, hordjunk-e követ?</p>
					<p>Szörnyen nevettek, de Bethlen elkomolyodott:</p>
					<p>- Ha nagyságod várépítéshez fogja be, meglátandja, örvend-e vagy se... De
                        követ cipelni s beteríteni vele a szántóföldeket s ledibolni a szőlőket és
                        vetéseket...</p>
					<p>A fejedelem az ellenmondástól hirtelen ingerült lett:</p>
					<p>- Nem a ló dolga meglátni, mi lesz; az övé: húzni.</p>
					<p>- Az ember nem ló.</p>
					<p>- Ló! - kiáltotta a fejedelem s az asztalra vágott - s ha ki szembefordul,
                        azt fustéllyal vágom agyba, hogy szeme szikrát hány, s majd von tovább.</p>
					<p>Bethlen elhallgatott, hogy a fejedelem ne forrjon tovább.</p>
					<p>- Vivát - kiáltotta Géczy -, úgy vagyon, a fejedelem az ország feje, s egy
                        fej elég egy testnek.</p>
					<p>Bethlen hallgatott, ivott is, nevetett is a nevetőkkel, nem találta jónak
                        ezeket a napokat, hogy ellenmondjon.</p>
					<p>Örült, hogy a székelyek hajnalban indulnak Besztercéből, s őtet elhívatták s
                        mehetett.</p>
					<p>A fejedelem hátravetette magát a széken, s nagyot emelt a poharán:</p>
					<p>- Ez nagy lovat még hámba fogjuk - kiáltotta, mintha felszabadult volna -,
                        maga se vélné, mit fog húzni s vonni mind székelyivel egyetemben: Erdély egy
                        nagy szekér, tele kanpajtásokkal s lotyókkal, rimákkal, s őkeme húzni s
                        vonni fogja, vagy belégebed.</p>
					<p>- Jaj de nagyon jó - kacagott Imreffyné -, ezért hozok valamit nagyságodnak,
                        ami jóízű, mint a muskotálykörtvély, s puha, mint a selyemdunna s édes, mint
                        a törökméz, s tudom, kedves lesz nagyságodnak!</p>
					<p>A fejedelem összehúzott szemmel nézett az asszonyra, akit a szenvedély egész
                        megaszalt e hónap alatt, le volt fogyva, fekete lett, az orra megnyúlt, s
                        egy pillanatra sem tudta benne felébreszteni a régi vágyat, most már úgy
                        nézte, mint egy boszorkányt, s nem tudta, mit kell várjon tőle.</p>
					<p>Imreffyné felállt, s elsietett, szederszín szoknyája volt, egész ruhája
                        öreges, egyszerű, ujjai is csuklókig értek, most nem volt kacér s
                        testemutató, mint máskor, olyan volt, mint egy templomos asszony, aki minden
                        hívságról letett.</p>
					<p>Egy pillanat múlva egy fiatal lánnyal jött vissza.</p>
					<p>A lány gyönyörű török selyemruhába volt öltöztetve, arca piros volt, csíkok
                        libegtek a fehér ruha színén, s fekete hajába is piros szalag kötve: Évuska
                        volt, az Imreffyné húga, ijedten, nagy szemekkel s kétségbeesve.</p>
					<p>- Itt a nagyságod kis tündérje - mondta Imreffyné, a lányt prezentálva a
                        fejedelem elé.</p>
					<p>Az urak nagy, mohó szemekkel nézték a lányt, akinek karja, válla mélyen ki
                        volt vágva s fehér bőre jól megmosva, de az arcán a fehér s piros szín az
                        ijedtségtől egyre változott.</p>
					<p>A fejedelem összehúzott szemmel nézte a lányt, nézte, nézte, s eszébe jutott,
                        hogy ez, hogy aludt nála egy éjszakán, megverve, letörve, véres csíkokkal a
                        hátán, és ő szíve szerint szánta, szerette, az egyetlen lány, akit úgy
                        eresztett ki kezéből szűzen s édes ártatlanul, s most lassan, bentről valami
                        düh és indulat undorodott fel. Míg az asszony szemtelen arccal kínálta, ő
                        hosszan nézte a lányt, aki közel volt az ájuláshoz, se holt, se eleven nem
                        volt.</p>
					<p>- Tündér? - mondta aztán gúnnyal - patvar látott tündéreket ilyen
                        maskarádéban: le rulla!</p>
					<p>Az asszony meghökkent.</p>
					<p>- Húzzátok le rulla a ruhát! - ordított a fejedelem.</p>
					<p>Imreffy kushadt, Géczy félig felállt, ijedten, most mi lesz!</p>
					<p>A fejedelem saját hangjától felgyújtva, magát belelovallva, dühöngött:</p>
					<p>- Le rulla, le rulla! - s korbácsát felragadta.</p>
					<p>Imreffyné szörnyedezve szállt szembe:</p>
					<p>- Nagyságos uram! - s azzal a mozdulattal állt elébe, mint régen, mikor még
                        az övé volt, s minden dühét egy mosollyal tudta leszerelni.</p>
					<p>A fejedelem ellökte. Nem hagyta magát.</p>
					<p>- Nagyságos uram, térjen észre nagyságod!</p>
					<p>- Észre?... Becstelen dög!... eszemen vagyok! Jól tudod, e gyermeket kedvelem
                        bitang, s korbáccsal verted, mikor a náladi piszokban megsajnáltam, nekem
                        akarod most feltálalni, hogy elégtételem legyen? Legyen hát no, elégtétel! -
                        s ezzel korbácsával végigvágott az asszonyon, ahol érte.</p>
					<p>Imreffyné mint egy fúria egyenesedett ki:</p>
					<p>- Engem?... megütni!... Óóóó... - ordított - veresse, aki vétett ellene,
                        akasztassa fel Kornis Boldizsárt, de engem hagyjon...</p>
					<p>- Kornis Boldizsár?... - kiáltott a fejedelem - neked Boldizsáron jár az
                        eszed?... És ha én azt kieresztem és ha téged agyonveretlek, kinek mi szava
                        benne: Ringyó!... Báthory Annára mersz szájat tátni? - ordította, s
                        korbáccsal verte az asszonyt.</p>
					<p>Imreffy elfordult, hogy ne lássa, Géczy odaugrott s hátulról átölelte a
                        fejedelmet, aki erősen ittas volt:</p>
					<p>- Kímélje magát nagyságod!</p>
					<p>A fejedelem toporzékolt s őrjöngött, csapkodott a nagy, erős ember karjai
                        közt, mint egy hal:</p>
					<p>- Tanizsd jóra a feleségedet - kiáltozott Imreffyre, s Géczy eleresztette,
                        hogy így az asszonyt már elhagyta -, vagy lovakkal szakgattatom szét!...
                        Húgomra pletykál ország-világ előtt? Veszett hírét költi? Mit rekkentett el
                        az én húgom Ecsedben?...</p>
					<p>Imreffy felkelt, s iszonyatos rútul szitkolni kezdte az asszonyt.</p>
					<p>- Te merted a nagyságos asszonyt undok szádba venni? ahelyett hogy csókolnád
                        a lábuk nyomát is, akik a piszokbul kivettek?!... - s ordított s dühöngött,
                        mint egy őrült s nekiment, hogy a falnak dőlt, elnémult, megtört asszonyt
                        meggázolja.</p>
					<p>Évuska, aki eddig megdermedve nézett, sikoltva kifutott.</p>
					<p>A fejedelemnek elsavanyodott, elízetlenedett a szája, fogta süvegét, fejébe
                        nyomta, s kutyájának füttyentve elment, otthagyta a családi
                        veszekedést.</p>
					<p>Kint a szabadban megállt, s lassan józanodott.</p>
					<p>- Ocsmány, alacsony dögök - mondta morogva, háta megett ott állott Géczy egy
                        kutya alázatosságával... - Géczy uram!...</p>
					<p>- Parancsoljon Nagyságod!</p>
					<p>- Én téged küldelek bé Konstantinápolyba...</p>
					<p>Géczy felragyogó szemmel hallgatott.</p>
					<p>Győzött Bethlenen!</p>
					<p>- Aranyat, ezüstöt adok, s te nékem megszerzed a lengyel háborúra való
                        athnamét, jobban, mint akárki.</p>
					<p>Géczy hallgatott.</p>
					<p>- Igen?</p>
					<p>- Igen, Nagyságos uram.</p>
					<p>Lassan, járkálva mentek az utcán, amelyen fagyott a nappali olvadás, de a
                        hidegen át is érzett, hogy itt a tavasz.</p>
					<p>A fejedelem csizmája sarkával vágta a vékony jégpillét.</p>
					<p>- A találkozásra elmegyünk - mondta -, a nádorral való beszélgetésre... De
                        neked arra semmi gondod, te ki fogod mívelni, hogy nekünk hadra s háborúra
                        fermánunk legyen. Majd meglátjuk aztán, mit kell a magyarokkal
                        kezdeni...</p>
					<p>Felvitte hálóházába Géczyt, s órák hosszáig beszéltek s tárgyaltak a török
                        tervekről, az oláh háborúról, melynek mindenki előtt, még Imreffy előtt is
                        titkosnak kellett maradnia...</p>
					<p>Mikor Géczyt elküldte, s egymaga maradt, nehezet, nagyot sóhajtott; sűrű s
                        nehéz volt itt a levegő, a nagyon élő emberek halálérzése támadt fel benne,
                        s elbújni szeretett volna, kicsi lenni és gyermek, réten futkosó, s Török
                        Kata után vágyott a szíve, felvillant előtte annak szőke haja s fitoskája,
                        melyen valami forradás volt, olyan fiús sérülés, bizonyára gyerekkorában
                        megütötte magát; nem volt kedve, ereje vetkőződni, csak dolmányát tette le,
                        s úgy dobta magát az ágyba, Kereki Feri apró, álmos szemekkel jött be, s
                        lehúzta csizmáját...</p>
					<p> Boldog volt, mikor másnap reggel kivonult ebből a nehéz városból, a kapun
                        még ott lógott a Kolosváry direktor teste, Imreffy még fűzfacsákányt is
                        adatott a kezébe, de nem szerette ezt a tréfát, mintha jelentene valamit:
                        utána fenyeget?... ostoba dolog... ez a Géczy csupa ostobaságokat tett, az
                        az érzése volt, hogy Géczyt kellett volna odaköttetni, mert mit tehetett ama
                        nehéz testű s vastag nyelvű paraszt: de ez, ha módját teszi, ez friss s
                        alávaló...</p>
					<p>Elűzte a gondolatot; szüksége van reá, mert nincs senkije, akit a portára
                        küldhetne ily titokkal...</p>
					<p>Csak akkor üdült fel, mikor Almásra beért; hogy Sólyomkő határát meghaladták,
                        azontúl mintha az ég is kitisztult volna, s a tavasz csupa zölden virítva s
                        napsugarasan nyílt ki előtte a völgyeken.</p>
					<p>Török Katánál egy boldog hetet töltött, messze voltak mind az alávalók s
                        szörnyű emlékek, s az asszonyka oly kicsi volt, s hegyes nyelvű s üdítő, fiú
                        lett nála, kacagó s játszó kisfiú. Nem volt itt sem fejedelem, sem vadkan,
                        sem politikumok nem kínozták, hevert s hagyta, hogy játsszon a szívébe
                        fészkelődve egy kismacska asszony.</p>
					<p>Gyönyörű tavasz volt, arany és rubint, smaragd és az ég kék, kék, mint a
                        szafirus...</p>
					<p>Megjöttek a fecskék, fészket raktak az ereszbe, ez jó jel: élni akarnak, s
                        élni fognak, itt nem lészen veszedelem.</p>
					<p>Egy hét múlva megjöttek Kolozsvárról, Fejérvárról az országkövetek, jött az
                        átkozott Imreffy, hozta az ország gondjait: a nádor elindult Trencsénbül
                        Kassára, onnan ezer főnyi kísérettel jő Szatmárra; úgy van elrendezve, hogy
                        a fejedelem Tasnádon száll meg, s közbül majd valahol találkoznak. Török
                        csauszok is jöttek, s Imreffy aggódott, hogy a nádorral szólni nem lehet
                        majd... A török nagy szigorúsággal faggat, s les, mire végzik a római
                        császárral: szagolja a török, hogy nem egy olyan szövetkezés-e ez megint,
                        mint a Báthory Zsigmondé volt, aki Rudolfussal Erdélyre szerződést
                        kötött...</p>
					<p>Mikor a fejedelem elhagyta a Török Kata puha, színes, meleg kis fészkét,
                        gyűlölettel s dühvel gondolt Thurzóra, aki úgy útjába állt minden
                        tervének... Csak az vigasztalta, hogy meg fogja neki mutatni, ki a
                        fejedelem: ha ezer főnyi kísérettel jő, ő ezrekkel fog menni; Tasnádra
                        voltak rendelve a székelyek, a bihariak, a hajdúk, legalább ötezer lovas s
                        annyi gyalognak kellett összejönni: lássák a magyar urak, hogy nem lehet a
                        fejedelem ellen csak úgy ringy-rongy praktikákkal felállni... Soha nem merte
                        volna szavát felemelni se Kendy, se Kornis, ha ezek onnan fel nem
                        bátorítják...</p>
					<p>A goroszlói csatatéren szállottak meg délre, a rongy kis faluban.</p>
					<p>Nem volt egyetlen ház, amely a föld felett állott volna, csupa félig földbe
                        ásott veremputrik, a füst ott gomolygott ki az ajtaján, úgyhogy benézni nem
                        lehetett; baglyas, soha ollót nem látott gyerek- s asszonyfejek kandikáltak
                        ki belőle ijedten, mint a vadállatok. A malac, a tehén ott lakott velük,
                        csak a visítása hallatszott a malacnak, amit őelőlük dugtak el a nyomorult
                        népek.</p>
					<p>A fejedelem soká nézte őket, csodálkozva s idegenül:</p>
					<p>- Emberek ezek, vagy réti farkasok?</p>
					<p>- Farkas ebben a piszokban, büdösségben mind elhullana, nagyságos uram -
                        mondta Kamuthy Farkas röhögve -, embereknek kell nekik lenni.</p>
					<p>A fejedelem soká hallgatott:</p>
					<p>- Hány napig tartott a Thurzó uram lányának a lakodalma - fordult a
                        magyarországi követekhez.</p>
					<p>- Hány hónapig, nagyságos uram! - szólt Ostrosith uram, a főkövet.</p>
					<p>A másik követ, Pozsgay Orbán, fiatal legény, cifra lovon s atlasz mentében
                        hencegni kezdett:</p>
					<p>- Külön lakodalmas palotát építettenek. Én is tisztviselő voltam a nagy
                        lakodalmon, étek előtt járó főgazda.</p>
					<p>- Nálunk nagy lakodalmak vagynak - magyarázta Ostrosith úr -, ezer
                        asztalkendők, aranymívek s mindennemű ruhák ládákkal. Hadseregekre ment a
                        vendégek számok, az esztergomi prímás, a kalocsai érsek, az Erdődy, Zrínyi,
                        nyitrai püspök, Ostrosithok, Czobor, Jakusit, Thurzó, Pálffy, Révay,
                        Nádasdy, Balassa, Dóczy, Zay, Perényi, Szunyog, Forgách, Ujfalussy,
                        Illésházy, Nyáry, Lórántfi urak mind feleségestül, nagy kísérettel,
                        bandériumokkal, nagy szépségű főnépek voltak mind, nagyságos uram, felséged
                        örvendett volna, ha látja.</p>
					<p>A fejedelem fagyban hallgatta a dicsekedést:</p>
					<p>- És mit ettenek, ittanak ott ez sok rendbéli népek?</p>
					<p>- Eleget öttek, ittanak, nagyságos uram - szólt Pozsgay uram. - Csak
                        pástétomnak való fejér liszt elfogyott százötven köböl. Hús, hal, ökör,
                        borjú, bárány csordaszám, csak az idegen szakácsok számja harminchárom
                        vala.</p>
					<p>- S hol vötték az sok ételbelit?</p>
					<p>- Ó, nagyságos uram, nagy tartományok azok a trencsényi, árvai rózsahegyi
                        uradalmok.</p>
					<p>- S oly bőséges a nép állapotja?</p>
					<p>Pozsgay uram nem képzelte, hová visz a fejedelem kérdezése s kacagott:</p>
					<p>- Bizony az nemigen bőséges, mert ott meg nem terem egyéb az haricskán s
                        zabon kívül.</p>
					<p>- S mégis be tudták szolgáltatni a sok bő élelmet?</p>
					<p>- Égették a bestyéket; beszéltették, hogy a tiszttartók nagy tüzeket
                        rakattak, s ahol a paraszt elvonta a beszolgáltatni parancsolt holmit, mind
                        azon fenyegették, hogy gyerekiket nyársra vonják, úgy sütik meg, ha essez
                        órára meg nem lesz a kvantum.</p>
					<p>A fiatalabb emberek nevettek a jó tréfán, s volt, aki megjegyezte ezt magának
                        a jövőre, ha majd szolgabíró lészen.</p>
					<p>A fejedelem így szólt:</p>
					<p>- Mikor az én istenben boldogult, bátyámuram, Báthory István országbíró uram,
                        az én nevelő jó apám, testamentumot tött, pénzül meghatta a temetésnek
                        minden költségit, még a deákok számára is, s azt írta a testamentumába: “az
                        szegénységen még egy tyúkfiát, vagy tyúktojást is ne vonjanak, mert nem
                        akarom, hogy a koporsómnál a szegénység sírjon.”</p>
					<p>Ezzel sarkantyúba kapta a lovát, s elugratott.</p>
					<p> Gyönyörű úton mentek, a hegyek elmaradtak, s a Kraszna völgyére jutottak, a
                        fejedelem megállt, s a tündöklő tavaszban elnézte a zöldellő oldalakat, az
                        aranyosan csillogó vizeket, a kék eget s buborodó fehér fellegeket, s azt
                        mondta:</p>
					<p>- Istenemre, szép ez a világ, szépek a füvek, a hegyek, tavak, folyások,
                        mezők, a föllegek: csak egy csúf van benne, az emberi állat...</p>
					<p> Mikor Tasnádra beértek, már ott volt a sereg nagyobb része, Imreffy már itt
                        fogadta a fejedelmet, s beszámolt a dolgokról. A nádort is várták Szatmárra,
                        s még az estve folytán megjött a nádor követe, hogy ő is megérkezett, s azt
                        üzeni, hogy a fejedelem menne elébe Zsadányig.</p>
					<p>A fejedelem éppen asztal mellett ült, s a jó érmelléki meszes bort
                        szopogatta:</p>
					<p>- Hol az a Zsadány - kérdezte mámorosan.</p>
					<p>Megmagyarázták, hogy az Szatmár alatt van.</p>
					<p>- Én ebbül a megyébül ki nem megyek - mondta a fejedelem -; ha valaki akarja,
                        jöjjön ide hozzám, avagy visszamégyek.</p>
					<p>A fejedelem napokig kötötte magát, hogy legfeljebb Érmindszentig, vagy
                        Szentkirályig megy, végre rábírták, hogy menjen át a határon a legelső
                        helyig, s a nádor is belement, hogy a megye legutolsó városáig eljő,
                        Királydarócig.</p>
					<p>A mezőn voltak felvonva a sátorok, csudálatos nagy tavasz lett egyszerre, eső
                        egyszer sem volt a hóesések elmaradása óta, s por volt, mint a
                        kánikulában.</p>
					<p>Báthory Gábor gyönyörűen volt öltözve, sose volt szebb legény, mint e
                        napokban, egyik oldalán Bethlen Gábor lovagolt, másikon a hajdúkapitány Nagy
                        András. Mögötte Imreffy, körülte az erdélyi rendek s a szászok részéről a
                        brassai s szebeni bírák.</p>
					<p>Szentkirályon ették a früstököt, jó szenensült malacpecsenyét, s ittak rá bő
                        szilágyi bort, s nevettek a két török főcsauszon, akik egyforma borzadással
                        nézték mind a kettőt, s maguk tarsolyából eddegéltek valami piláfot.</p>
					<p>A Bocskay budai útjáról volt szó, mikor a szegény fejedelem nem tudta, mire
                        végzi, koronát kap-e vagy fővétele lesz...</p>
					<p>- Sokat is szenvedött ez a szegény ország - mondta a fejedelem -; s akár
                        töröktül, akár némettül, szenvedett: mindig csak messziről nézték a
                        magyarországi urak.</p>
					<p>Bethlen valami fontos szót mondott ki:</p>
					<p>- Igaz, nagyságos uram, úgy vagyon, de megtanuld édes atyámfia, hogy nekünk
                        mindenkor veszedelmünk Magyarországból volt, mikor egymást nem értettük...
                        De viszont igen szép csendességünk, nekünk is, nekik is, akkor volt, mikor
                        egymás szeretetében voltunk. Csak addig lesz a magyar nemzetnek becsülete,
                        békessége, míg együtt tart: de mihelyt veszi észre a két nagy szomszéd, hogy
                        ennek vége: akkor várhatjuk a veszedelmet!</p>
					<p> A sátorok a daróci mezőn feltűntek, fehérek voltak és sárga dísszel
                        ragyogtak a napfényben. Már a nádor serege fel volt állítva szép rendben,
                        lovasok hosszan a mezőn gyalogok tömötten.</p>
					<p>A fejedelem is megérkezvén, a maga sátoriba szállt, s tömérdek lovasa
                        kétfelől felállott készen lovon. Egy jó parittyavetésre volt a két sereg
                        szemben egymással, s szeretettel köszöntek egymásnak a magyarok
                        süveglengetéssel.</p>
					<p>A fejedelem is, a nádor is a sátorban megtisztogatták magukat a portól, s egy
                        kürtjelre mindketten kiléptek a sátorból, egyfelől ő, szemben a nádor.</p>
					<p>Csak ők ketten ültek lóra, a főemberek mindkét felől gyalog kísérték őket s a
                        had mozdulatlanul állott hátul.</p>
					<p>Báthory vigyázott, hogy a nádor hogy léptet, s az is nagyon ideügyelt. Lassú
                        lépésben közelítettek egymáshoz, a fejedelem nagyon gőgös volt, várta, hogy
                        a nádor feléje mosolyítson, utóvégre, ő egy ország ura, s az pedig csak
                        szolga...</p>
					<p>De a nádor komor volt s olyan merev, mint Imreffy uram, de nem hóka, mint ez,
                        hanem szakállas és barna, de Báthory folyton csak úgy gondolta, hogy ő most
                        a római császár Imreffyjével jön össze...</p>
					<p>Már a lovak egész összeértek, akkor mind a ketten mosolyodás nélkül főt
                        hajtottak, egyszerre s leszálltak a lóról, de nagyon vigyáztak, hogy egyik a
                        másiknál hamarabb ne lépjen.</p>
					<p>Lassan szembe mentek s kezet fogtak.</p>
					<p>A kézfogás soká tartott, s most végre mind a két arc elnyájasodott,
                        mosolyogtak egymás szemébe, s a fejedelem így szólt:</p>
					<p>- Isten hozta, istenáldotta kegyelmedet, Nagyságos uram.</p>
					<p>A nádor így felelt:</p>
					<p>- Isten tartsa, Isten áldja Nagyságodat, Felséges uram.</p>
					<p>A fejedelem fellélegzett s kissé kegyesebb lett, hogy a nádor megadta a
                        felséges címet; még egyszer megrázta annak a kezét, azzal vissza, újra
                        felültek a lóra s most már egymás mellett léptettek a fejedelem sátora
                        felé.</p>
					<p>A sátor előtt leszálltak, s a fejedelem előrebocsátotta Thurzót, aki komolyan
                        s mereven ment be.</p>
					<p>Odabent nagyon szép volt, a vászonház falán átaltűzött a nap, csak meleg volt
                        nagyon, nagy török szőnyegek voltak a földön s az asztalon s ülés volt
                        csinálva kettő az asztal mellett s deszkából rótt lóca, selyem pokrócokkal
                        leterítve a tanácsuraknak.</p>
					<p>Thurzó bemutatta a maga kíséretét s a fejedelem is tanácsosit, kölcsönösen
                        sorra kezet fogtak.</p>
					<p>Leültek, s Thurzó kezdett beszélni:</p>
					<p>Latinul s nagy körmondatokban adta elő, hogy a magyar nemzetre legjobb s
                        Istentől legszebben rendelt a békességes szeretet: Erdély s Magyarország
                        testvér, s kell, hogy egy test s egy vér legyen. Szövetséget ajánlott fel
                        azért, úgy, hogy mind a kettőminden ellenség ellen
                        együtt álljon fel, s jóban-rosszban összetartson mindaddig, míg az Isten
                        megadja, hogy egybeszerkesztessenek a határok...</p>
					<p>A beszéd hosszú nem volt, értelmes is volt, világos, meg lehetett érteni. De
                        Thurzó nagyon szűk orátor vala s nyögve beszélt.</p>
					<p>A fejedelem magyarul szólt bele:</p>
					<p>- Minden ellenség ellen?</p>
					<p>- Igen - mondta Thurzó nádor, s hangsúlyozta: - minden ellenség ellen: akár
                        keresztény az ellenség, akar pogány - s újra latinra fordította: - mert
                        milyen szövetség volna az, amelyikben kivételek vannak? Hogy az egyik fél a
                        másikra nem ügyel, s a maga szövetségeseivel külön traktál, s talán
                        szembeszáll...</p>
					<p>A fejedelem újra magyarul szólt:</p>
					<p>- Ha minden ellenség ellen s ez jól van: akkor az belső ellenségek ellen
                        is?</p>
					<p>Thurzó kicsit hallgatott:</p>
					<p>- Minden háznak megvan a maga háztartási állapotja - mondta -, ha én
                        szerződést kötök akár harcra, akár munkára felebarátommal: nem kötök
                        szerződést arra, hogy ő feleségivel s gyerekeivel ha hajvonásba jut, akkor
                        is vele tartok.</p>
					<p>A fejedelem fellobbant:</p>
					<p>- S arra sem köt kegyelmed szerződést, hogy szerződött barátjának cselédit,
                        béresit fel nem izgatja a gazda fejére?</p>
					<p>Thurzó jól értette, hogy ez a Kornis-Kendy összeesküvésre vonatkozik, s mivel
                        el volt szánva rá, hogy ebben semmit sem enged, idegesen szólt:</p>
					<p>- Nagyságos uram! Mind ez idáig ha a magyar királyok s bécsi fejedelmek
                        Erdély felé pillantottak, csak azzal a gondolattal tették, hogy Erdély a
                        magyar korona része, Erdély az övék s Erdélyt meg kell vegyék, barátsággal
                        vagy fegyverrel... Én jövök először Nagyságodhoz azzal a kéznyújtással,
                        hogy: Magyarország is egy test, Erdély is egy test, a két test nyújtsa ki a
                        kezét, s fogjon össze, mint egyrendű respublika... Nem akarom azt mondani,
                        hogy Nagyságod nem vette szívére ezt a nagy konceptumot...</p>
					<p>Báthory belevágott:</p>
					<p>- Értettem s megértettem, s szívem szerint vettem; a jövendőnek nincs is más
                        útja, csak ez az egy: Magyarország eddig nagyon fennyen bánt velünk, s csak
                        vesszőcskét tartott a számunkra, mint egy megszökött kölyöknek... Immár
                        azonban mink vagyunk annyi emberek, mint kegyelmetek: helyesen: Erdély egy
                        ember, s Magyarország is egy ember, s fogjunk kezet, s ha együtt maradunk,
                        ketten egymásnak vetve hátunkat, keletre s nyugatra megverekedhetünk...</p>
					<p>- Úgy van Nagyságod - mondta Thurzó örömmel.</p>
					<p>- De addig nem adhatok hátot kegyelmednek, míg azt kell éreznem, hogy abba a
                        percentbe, ahogy nem vigyázok, a szerződött társam oldalán való gyilok nem
                        ellenségimre van, hanem hogy belém döfje.</p>
					<p>- Hogy érti ezt Nagyságod? - pattant fel ingerülten Thurzó.</p>
					<p>- Kegyelmed ellen nincs panaszom, Nagyságos uram - mondta a fejedelem
                        felsőbbséggel -, Thurzó György úr jó evangéliumos protestáns, és jó magyar,
                        de vagynak ott uraimék, az pápistások, akik beledöftek Erdély belső életibe,
                        nálunk lázadást csináltak, megszökött veszett ebeinket magukhoz vették, s
                        isten tudja, miféle reménységeket plántálnak velük: beláthatja kegyelmed,
                        hogy ilyen állapotok mellett a két testvér nem szerződhet
                        életre-halálra.</p>
					<p>- A bosszú rossz tanácsadó, felséges uram, én is lutterista ember vagyok, s a
                        nehéz időkben oszlopa voltam, s akarok lenni hitemnek s pajzsa az Úristen
                        igaz igéinek. De ami Erdélyben történt, az semmi volt, néhány embernek
                        magányos praktikája; mert ha nem az lett volna, akkor most nem volnának itt
                        ennyien s ily dicsőséges színnel Felséged mellett.</p>
					<p>Kicsit leckéztető módon tette hozzá:</p>
					<p>- Ha a tüzet piszkáljuk, akkor felszítjuk s kis szikrából nagy égések
                        keletkezhetnek. Ez a dolog, Felségednek, mint ifjú embernek...</p>
					<p>Báthory felförmedt:</p>
					<p>- Nem vagyunk ifjú emberek! s nem vagyunk kiszikkadt elmék! - kiáltotta
                        sértőn - Erdély fejedelme tanácskozik Magyarország nádorával.</p>
					<p>Thurzó beharapta a szájaszélét, s fejet hajtott.</p>
					<p>- Távol vagyon tőlem, hogy Felségedet szavaimmal megbántsam, de meg kell
                        mondjam, hogy ez a dolog Felségednek magányos sebje, de ha nem vigyázunk,
                        egész országnak égedelme s veszedelme lehet belőle.</p>
					<p>- Ha olyan nagy dolog lehet, akkor annál inkább s rögtön el kell kezdeni.</p>
					<p>Thurzó gondolkozott:</p>
					<p>- S mit vélne Nagyságod?</p>
					<p>- Mi azt óhajtjuk erdélyi fejedelmül, hogy: a lázadásnak még csírája is
                        eltapostassék: nekünk kezünkben vagynak a levelezések s hites vallomások,
                        kik s mely módon vettek részt odaátról a lázadás csinálásában. Kívánjuk,
                        hogy a mi megszökött jobbágyainkat nekünk beküldjék, s saját híveik közül
                        mindazokat, akikre rábizonyosodott: a szövetségnek s barátságnak megfelelő
                        büntetéssel büntessék, hogy egyszer s mindenkorra kedvüket elvegyék az
                        embereknek hasonló praktikáktul.</p>
					<p>A nádor hallgatott: tudta, hogy benne van maga Forgách Ferenc, a prímás, a
                        főkapitány s a legfőbb urak; itt semmit tenni nem lehet: neki volt parancsa,
                        hogy a szerződés alapja a Kornis György szabadonbocsátása legyen.</p>
					<p>- Nagyságos uram - mondta higgadtan -, kérem Felségedet, én tudomásomra
                        veszem ebbéli kívánságát, s uram elé fogom terjeszteni. Kérem azonban, hogy
                        addig is a magammal hozott pontok meritumára térjünk...</p>
					<p>Báthory legyintett:</p>
					<p>- Minden tanácskozásnak alapja a fődolgokban való egyetértés: míg kegyelmed
                        szavát nem adja, hogy panaszomat s kívánságomat magáévá teszi, addig nincs
                        értelme a bő tanácskozásoknak. Kegyelmed az én haragomat semmibe veszi s
                        gyerekes duzzogásnak nézi: de én mondom kegyelmednek, hogyha olyan
                        vasláncokkal volna megkötve a szövetség, mint a Kraszna folyó, s olyan
                        pecsét volna rátéve, mint a tokaji hegy: akkor is kettészakasztanám, ha
                        ebben nekem eleget nem tesznek.</p>
					<p>Thurzó felállott:</p>
					<p>- Immár akkor más hátra nincs Nagyságos uram, mint hogy békességgel
                        elváljunk, s megvárjuk az időt, mikor megérik a szeretet s a testvériség s a
                        hitbéli vonzódás...</p>
					<p>A fejedelem megbánta hevességét, de most már vissza nem vonult volna, ha
                        mindjárt kopjatörésre kerül is sor ebbe a minutumba.</p>
					<p>- Annál is inkább - folytatta Thurzó -, mert az én Felséges uramnak szoros
                        kívánsága, hogy Felséged kegyelmébe fogadja az megtévelyült Kendy István
                        urat, őnagyságát.</p>
					<p>- Semmi különb? - kiáltott a fejedelem s kardjára csapott -, semmi nagyobbat
                        nem kíván a Felség? - s búcsúzóra nyújtotta kezét a nádornak, aki azt alig
                        fogadta el.</p>
					<p>A tanácsurak hallgatva s komoran álltak, senki sem szólt bele sem jobbról,
                        sem balról.</p>
					<p>A fejedelem kikísérte vendégét s mikor a seregek látták, hogy a nádor egyedül
                        ül a lóra s ő is, a fejedelem is hideg, komor s kimért, attól a perctől
                        kezdve semmit nem mozdultak, csak egymás szemére vigyáztak nagy
                        szorgalmatossággal.</p>
					<p>Előbb a nádori seregek távoztak el, azután a fejedelem fordított Tasnád felé,
                        s mindenki suttogott, hogy ebből nem haszon, hanem gyűlölség s kár lészen,
                        hogy az urak étel-ital nélkül s ebéd előtt úgy eloszlanak. S hogy a Nádor
                        hiába hozott magával négy papot... sem öttek, sem nem imáztak...</p>
					<p>A fejedelem Tasnádon ebédelt, s Nagy Andrást magához rendelé, egymagát s
                        minden tanácsa nélkül megadta neki a parancsot, hogy sietten sietve s
                        lóhalálában ültesse fel seregét s induljon meg Lugos felé s onnan bé
                        Erdélybe a Vaskapun Brassó iránt Szeben alá. Meghagyta azonban, hogy a
                        szászokra nagyon ügyeljen, egy hajszáluk meg ne görbüljön, mert velük
                        másképpen akar végezni.</p>
					<p>Egy hét múlva Kolozsváron volt, s a fejedelmi palota ablakai alatt ácsoltatta
                        meg a vesztőhelyet, s a kiugró tornácról nézte végig Kornis György
                        lefejeztetését.</p>
				</div>
			</div>
			<div type="group">
				<head> Harmadik könyv</head>
				<div type="chapter">
					<head>[I]</head>
					<p>A fejedelem megállott a kapu előtt, s az olasz sípos sikoltó szerszámán fújni
                        kezdte, hogy “Lóra hajdú, lóra”. A fejedelem kívánta, hogy harsona szóljon,
                        s a falakról mind idebámultak a várőrizők.</p>
					<p>- Pompásan van építve - szólt a fejedelem, s a bástyát aggodalommal mérte:
                        katonái odakint lesnek, de bejöhetnek-é? A sípos ehhez kevés: le kell csalni
                        a fegyvertől az őröket.</p>
					<p>Mindnyájan felnéztek a kapuboltra, mit a fejedelem megcsodált.</p>
					<p>A bíró s a tanácstagok lassan, óvatosan néztek fel, gőgösen a magukéra, a két
                        lutheri pap mindeneket helyeselve, amiket a fejedelem szólt, a menet, mely
                        a fejedelmet kikísérte a városból, megtorlódott.</p>
					<p>- Mikor rakták ez falakat? - kérdezte a fejedelem.</p>
					<p>A főbíró, mint kinek derogál, hogy ő maga feleljen nem szakjába vágó
                        kérdésre, így szólt:</p>
					<p>- Felséged parancsolatjára Scharffeneck uram, városi Schreiber úr
                        megfelel.</p>
					<p>Intésére előlépett a város főjegyzője, hosszú, sovány, meggörbült nyakú,
                        pergament s téntaszagú ember, s latinul szólott:</p>
					<p>- Ezt a kupolaboltot felséges fejedelem, éppen százhúsz esztendőknek előtte
                        rakták az mi atyáink, a régi nagyszebeni polgárok.</p>
					<p>- Mennyütő kő se fogna rajta - szólt a fejedelem.</p>
					<p>A kapu maga is impozáns volt, nehéz nagy tölgyfakapu, melyet csigákkal s
                        láncon lehetett felvonni, de még félelmesebb, ahogy védve volt.
                        Börtönszabású fekete alagúton kellett a városba bejönni a kapuról s annak
                        minden oldala lőrésekkel volt tele, s azon belől fegyveresek állottak most
                        is s végül egy kerek csarnokba ért a bejövő, amelyben ismét lőrések
                        többszörös ablaksorából halomra lőhették a támadókat.</p>
					<p>- Bevehetetlen egy kapu - ismételte a fejedelem bólintva.</p>
					<p>A gőgös szebeni polgárok, akik oly merevek voltak, s fagyosak, mintha egy
                        parányit elmosolyodtak volna.</p>
					<p>- Ha isten ne adja - magyarázott a Schreiber -, az ellenség a kapuig érne,
                        annak kell útjokat állni, mert száz mázsás súlyával várfalnál erősebb,
                        kívül-belül öreg vaspáncéllal van borítva, sem tűz, sem ágyúgolyó nem fog
                        rajta. Kívülről az előre kiugró bástyák védik, bent, ha isten ne adja, az
                        ellenség beszakítaná, a tornác s a csarnok. A hetvennégy ablak rakva a
                        szabócéh fegyvereivel.</p>
					<p>A magyar urak szinte megiszonyodtak, ezek egy perc alatt halomra lőhetnék
                        őket. A jegyző szavaiban szinte mintha valami fenyegetés s megfélemlítés
                        lett volna, válasz arra, hogy a fejedelem seregeit beeresztették ugyan a
                        külső városba, de hiába vagyon neki ott húszezer főnyi serege: nem fog tudni
                        a várba bejutni, s ne is próbálja.</p>
					<p>- S ha még mind ezeken által jutnának is - magyarázta a városi jegyző -, maga
                        a vár piaca úgy van készítve, hogy a kapufeljárást emeletes házak veszik
                        körül s annak az ablakaiból a legnagyobb seregeket is meg lehet
                        semmisíteni.</p>
					<p>A fejedelem gondolkozva nézett vissza:</p>
					<p>- Látni kívánom.</p>
					<p>A főbíró sietség nélkül, de engedelmesen meghajolt, s a fejedelmet, aki
                        visszafordult s a hat lépcsőfokon a vár udvarára ment, visszakísérte.</p>
					<p>- Megmérhetetlen! - kiáltott a fejedelem körülnézve - ennyi bölcsesség oly
                        nagy régi üdőkbe.</p>
					<p>- Felséges fejedelem - szólt a főbíró sóhajtással -, atyáink idejében volt az
                        aurea aetas!</p>
					<p>A fejedelem bólintott:</p>
					<p>- Főbíró uram, az aurea aetas, az aranykor elmúlt minden népeknek: nyomorú
                        világot értünk... De tik még mindig bölcsebb s jobb módon vagytok, mint
                        mink: hiszen úgy vagyok én itt, mint egy madárfogó kalitkában, hiába akarnék
                        el, kirepülni, s hiába vagyok ország fejedelme, ha a ti vendégszeretetetek
                        itt szánna tartani, mit tehetnék?</p>
					<p>A főbíró megijedt: ennek foga van; ez valami fenyegetés.</p>
					<p>- A fejedelmeket Isten vezérli, nagyságos uram - mondta alázattal.</p>
					<p>- És a polgárok szeretete oltalmazza - mondta a fejedelem szinte
                        rendreutasítóan.</p>
					<p>- Igenis felséges uram.</p>
					<p>A fejedelem tűnődve nézett körül a falakon, melyek csupa drágán megfaragott
                        kövekből voltak rakva.</p>
					<p>- Valóságos csudamívek - kiáltott. - De nem azt csudálom főképpen, hogy a
                        házak ily nagy szépséggel vagynak építve, hanem azt, hogy tik, szász uraimék
                        oly maréknyi kevesedmagatokkal ebben az idegen világban ily nagy és
                        hatalmas városokat s várakat tudtatok szerkeszteni magatoknak, amit mink
                        magyarokul meg nem tudtunk szerezni a tulajdon hazánkban lévén...</p>
					<p>- Nagyságod nagy jóságú hozzánk - mondta a főbíró, s nem hiányzott belőle az
                        önérzet és a gőg, sem a harag, hogy a fejedelem még mindig itt bent vagyon,
                        volna inkább kívül a kapukon; sokkal jobb szeretné, ha minden dicséret
                        nélkül immár eltávozott volna.</p>
					<p>- De mondd csak bíró uram, hogy is tettetek tik szert ennyi s ily erős
                        privilégiomokra? Mégis érthetetlen, hogy a fejedelmek az ország kárára s a
                        többi hazafiak rovására hogyan adhattak ennyit nektek?</p>
					<p>A főbíró megkomorult s hallgatott, aztán lassan szólt:</p>
					<p>- Azok a privilégiomok a nagy és dicső királyok idejiből valók, felséges
                        uram, mikor még az ország minden határostul egy vala, s nagy és bölcs
                        királyok ültek Szent István király trónusán, s Erdély is a szent korona
                        alatt feküdött.</p>
					<p>- Cur, quomodo, quando? - mondta a fejedelem - miért, mimódon, s mikor?</p>
					<p>A bíró hosszú, ezüstmíves botját megemelve, intett a jegyzőnek:</p>
					<p>- A fejedelem úr őfelsége hallani parancsolja.</p>
					<p>A jegyző latinul s szónokolva beszélt, ahogy a hivatalos szónoklatok számára
                        már gyakorta elkészült e feleletre.</p>
					<p>- Illustrissime Princeps, mindnyájunk nagyhatalmú fejedelme s ura! Mikor
                        Szent István, első magyar királyunk ükunokája II. Geica király azmi régi
                        atyáinkat, a Rajna tartományokból s Flandriából ez hazába béhivatá, az 1149.
                        esztendőben, négyszáz és ötven esztendőkkel ezelőtt itt: a mi atyáink sűrű
                        mocsarakat találtak s irtatlan rengetegeket, amikbe iszonyúság volt csak
                        bele is hatolni: akkor a király azt felelte nekik: maradjatok itt nálam s
                        irtsátok ki az erdőségeket s tegyetek a helyére réteket és szántóföldeket,
                        szárasszátok ki a vizeket s mocsarakat, s ültessetek a helyére kerteket: én
                        pedig adok nektek hazát e hazában és nyugodalmat e hánytorgó világban, hogy
                        munkáitok gyümölcsét élvezhessétek.</p>
					<p>A fejedelem kíváncsian figyelt:</p>
					<p>- Folytasd.</p>
					<p>- És a mi atyáink négyszázötven esztendők alatt megmívelték ezeken a helyeken
                        a csodát: vad népek körös-körül s fosztogatók, akik Oláhországból, Moldvából
                        s a hegyeken túlról csaknem minden éven betörtek, rákényszerítették őket a
                        várépítésre, s a vad természet, amellyel nyomról nyomra s lépésről lépésre
                        kellett harcolni, rá a munkára. De ők legyőzték az akadályok toronymagasságú
                        gátjait s virágzó világot teremtettek Isten segedelmével, amilyet nálunknál
                        ezerszerte hatalmasabb népek sem tudtak különbül megcselekedni a messze
                        nyugaton. Első bíránk és építőnk lévén ama Hermann bíró, kiről nevezzük a
                        várost a Kis Szeben vize mellett, melyről a ti nyelveteken, Felséges Uram,
                        neveztetünk Nagy Szebennek.</p>
					<p>Valami hivatalos önérzet és gőg volt a jegyző szavaiban, amely föllázította a
                        magyarokat.</p>
					<p>- Mégis nektek valami titkotoknak kell lenni - mondta a fejedelem -, nektek
                        van valami boszorkány tudományotok, hogy meg tudtátok tenni, s mi magyarok,
                        székelyek s több mások koldusul tengődünk környös-körül.</p>
					<p>- Nagyságos uram - szólt a bíró -, környös-körül, mindenfelől vész üldözi a
                        szegény szászokat, akik oly kevesen vagynak, és sokan gyűlölik, nem azért,
                        mert gonoszak, hanem mert szorgalommal gyűjtenek, óh felséges fejedelem, a
                        szegény szászok annyi század alatt megtanulták, hogy ez országban csak a
                        munka teszi őket hasznossá a boldog urak között, ezért dolgoznak oly
                        telhetetlen buzgósággal, de Isten óvjon bennünket attól a gyanútól, hogy
                        nekünk jobb dolgunk vagyon, mint a Nagyságod többi dicső népeinek.</p>
					<p>- Fejemre veted? - kiáltott indulatosan a fejedelem -, ilyen vár belsejében
                        pörzsölöd az orrom alá!... s ha én hazamegyek Fejérvárra, az én fővárosom
                        egy romlott patkányfészek és sasrúgta viskó mellettetek!</p>
					<p>- Nagyságos uram, kézcsókoló alázattal könyörgök, mink polgárok vagyunk, nem
                        fegyverforgatók; jámbor népek; mink a suton ülünk s a kalapács és a
                        szerszám mellett maradva, vagyon időnk babrálni ily semmiségeken, de
                        Nagyságod vitézi, a mi irigységünk s félelmünk és országunkra nézvést
                        dicsőségünk, lovon és gyalog, fegyverrel nőtt hősök, akikre mi még árnyékát
                        sem merjük nézni magunknak...</p>
					<p>- Azt akarod mondani, hogy nem vagytok jó fegyverforgató emberek? - kiáltott
                        a fejedelem. - Hát hova menjek még vitézebb katonákat látni, mint a
                        polgárságnak az a vitéz ezrede, amely köztetek vagyon?</p>
					<p>- Felséged nem ismeri a mi elnyűtt testvéreinket, akik elnehezedett testtel,
                        munkában kifáradva, vékony lábszárakon vonszolják magukat, s törődött
                        karral, vállal cipelik a pajzsot és a dárdát...</p>
					<p>- Szó sincs róla - kiáltott a fejedelem -, tik vagytok az én országomnak
                        legkülönb vitézi, s én, aki egész életemet lóháton töltöttem s katonák
                        között, én mondom nektek, hogy büszke volnék, ha e polgársereg velem jönne
                        az én oláhországi utamra.</p>
					<p>- Nagyságos uram - szólt rémülten a főbíró -, isten áldja meg nagyságodat e
                        szépséges szavaiért, de hogy lehetne az, hogy ezek a szegény polgárok és
                        törött testek oly hosszú útra elinduljanak?</p>
					<p>A fejedelem nevetett:</p>
					<p>- Oláhország nektek oly messze vagyon s portékákkal elmenni bé
                        Konstantinápolyig s Arabföldig s Muszkováig vagy Brünnig s Amsterdamig, az
                        semmiség?... No de nem is kívánom tőletek, titőletek csak azt kívánom, hogy
                        azalatt, míg mink kint az ország javáért s erőjéért vérünket ontjuk, tik
                        itthon míhelyeitekben munkálkodván, fegyvert s más szükségest cselekedjetek
                        nekünk.</p>
					<p>- Nagyságod a legbölcsebb fejedelem - mondta mélyen meghajolva a főbíró -, s
                        mi gyermekeink szívébe iktatjuk nagyságod nevét.</p>
					<p>A fejedelem nevetett s a főbírónak sunyin bekacsintott a szemébe, s megbökte
                        tréfásan az oldalát:</p>
					<p>- Megvan hozzá minden módotok!... erős váratok, gazdag szántóföldjeitek, erős
                        törvényeitek, azt csináltok, amit akartok: ez az egész város különös egy
                        község, bíró uram! - s az oldala mellett álló brassai bíróhoz, Weiss
                        Mihályhoz fordult - nemdenem a ti városotok minden civise csak a városban
                        egyes, tehát: a város a nemes személy, vagyis úgy gondolom, a hét szász
                        város hét nemest jelent a hazának.</p>
					<p>- A hazának felséges uram - mondta óvatosan a brassai bíró -, minden város
                        ezer és ezer hű polgárt jelent.</p>
					<p>- De egy kommunitás: egyben egy nemes személy, nem úgy van-e?</p>
					<p>A főbíró szó nélkül meghajolt.</p>
					<p>A fejedelem türelmetlen volt a hosszú beszélgetés miatt már, mintha valami
                        fenyegetné. Vajon Keresztessy Pál odakint mit csinál, hogy nem ad jelet,
                        hogy itt van a közelben...</p>
					<p>- No isten velünk főbíró uram.</p>
					<p>Hirtelen valami jutott eszébe:</p>
					<p>- De valamit óhajtanék tőletek, míg elmennék: sohasem láttam még
                        polgársereget, s én az embert, katona lévén, csak mint katonát esmérem:
                        akarnám látni a szebenieket, hogyan tudják a katonarendet, mustrát hogy
                        állanak, főbíró uram!</p>
					<p>A bíró gondterhes arccal nézett maga elé:</p>
					<p>- Felséges uram - mondta -, városunk statutumai szerént a fegyvereket a
                        fegyverhelyekről elvinni vagy elmozdítani is nem szabados.</p>
					<p>- Távol legyen! - kiáltott a fejedelem - kívánom is, maradjon minden úgy,
                        amint tik szoktátok. Én nem megváltoztatni akarván az tik szokásit, csak
                        megismernem. Doboltasd fel a népeket, s csak így puszta kézzel támadjanak
                        fel a szemem előtt.</p>
					<p>A főbíró gondolkozott, s engedelmet kért, hogy tanácsnoktársaival s papokkal
                        szólhasson.</p>
					<p>Már mikor a fejedelem váratlanul országgyűlést hirdetett Szebenbe, s a
                        tanácsban arról volt tárgyalás, hogy illik a fejedelmet formálisan meghívni,
                        természetesen nem a várba, csak az alsó városba, ő ennek is ellene volt, ő
                        már akkor azt mondta, inkább fegyverbe szálljanak, mint beeresszék a
                        fejedelem seregeit a városba. De akkor leszavazták, mert a többség félt a
                        következményektől, a fejedelem bosszújától, most aztán itt van: húszezer
                        fegyveres van a külső városon, s már csak a vár az övék... Az alatt a pár
                        pillanat alatt, míg társaival külön lépett, felviharzott benne minden
                        rémület: mikor a fejedelmet ötöd- vagy tizedmagával híjták meg éjjeli
                        szállásra a várba, a fejedelem ravasz módon harminc fegyveresét küldte előre
                        a társzekerekkel, melyben állítólag kincsei vannak, s melyeket félt kint
                        hagyni a saját táborában. Igaz, harminc kísérő jár a fejedelemnek, de
                        azonkívül a társzekerek kocsisai és kísérői újabb huszonhét emberszám volt.
                        Nem lehetett azonban semmit sem tenni, mégis nem hívhatták ki a seregek
                        dühét. A kapuknál állók ugyan megijedtek, le akarták ereszteni a kaput, de
                        azok nevetve kiáltották, hogy: “Megálljatok komé, még hátra a
                        fejedelem!”</p>
					<p>Nem tetszett neki most ez a hosszú diskurálás elmenetel előtt, s szapora
                        szóval emlegette Isten nevét, mentse meg őket minden veszedelemtől.</p>
					<p>A tanácsnokok gyávák voltak, s azonnal beleegyeztek a fejedelem kívánságába,
                        s a papok megszentelték, hogy mindent a fejedelem kedvére köll tenni; a
                        papok a békesség kulcsárai; a főbíró néhány pillanat múlva alázatos és
                        szomorú arccal tért vissza:</p>
					<p>- Nagyságos uram, Felséged parancsolatjára megveretem a dobokat.</p>
					<p>A fejedelem nagy szeme nagy fekete lobbot vetett, de hamar lehunyta, s nem
                        szólt, mert a torka el volt fulladva az izgatottságtól.</p>
					<p>Dobosok verni kezdték a szépmívű rézdobokat, s arra, mint egy méhkas,
                        megmozdult az egész vár, s mindenfelől polgárok rohantak elő a piacra.</p>
					<p>A céhmesterek előléptek, s az intésükre minden céh külön állott fel.</p>
					<p>Egyenes sorokban egymás mellett, hogy bámulat volt nézni, mily gyorsan,
                        szabályosan s szó nélkül, úgy ment, mint az álom, mint a boszorkányság.</p>
					<p>A főbíró valami borzasztótól félt, nem mert a fejedelemre nézni, ahogy nem
                        mer az ember a fenyegető veszedelemre, a fejedelem nyugtalan volt és ideges,
                        izzadt, s az arca borzasztóan rángatódzott.</p>
					<p>A főbíró száraz, rekedt hangon, mereven mutatta be neki a csoportokat:</p>
					<p>- A céhek, rend szerint, felséges uram; itt vannak a mészárosok, elöl,
                        mellette a pékek s csizmadiák, tímárok. Másfelől a kovácsok, szűcsök,
                        kesztyűsök, szűrszabók, kézmívesek. Hátul állnak, szemben a kalaposok,
                        kötélverők, gyapjúszövők, takácsok, kádárok. Kétfelől az utca merevén a
                        fazekasok, nyílcsinálók, szabók s zacskókészítők.</p>
					<p>- Hány céh van összesen?</p>
					<p>- Tizenkilenc, felséges uram.</p>
					<p>- Mondd meg a céheknek, hogy meg vagyok elégedve a renddel s fegyelemmel s
                        katonai szerrel. Ha kézmíves polgárok ily katonaságot tudnak mutatni,
                        csodálom is, miért kell az egész életet katonaságban tölteni, holott a
                        rendes katonanépekkel ily kemény regulákat elviseltetni nem lehet... Mondd
                        meg a polgároknak, hogy örülnék, ha céhetekben egy helyet ülhetnék.</p>
					<p>A főbíró meghajlott.</p>
					<p>- Parancsolatjára felségednek.</p>
					<p>Németül szólani kezdett a néphez. Szavaira a céhek hatalmas vivátot csaptak,
                        a polgárok felemelték a két karjukat, s levegőbe nyújtották s boldogan
                        kiáltottak. Éltették a fejedelmet tiszta szívükből.</p>
					<p>Ebben a percben azonban a kapu felől valami szörnyű és félelmes robaj
                        hallatszott, s a főbíró elnézvén a bástyákra, az őrök, kiknek semmi
                        körülmények közt sem szabad helyüket otthagyni, mind lebámultak a piacra,
                        németül ordít rájuk:</p>
					<p>- Nézzetek a kapura!</p>
					<p>A kaput dörögve eresztik le. A kapuk csikorgása megáll. Félesésében feltartja
                        fatönk, amit Keresztessy Pál darabontjai tolnak alá.</p>
					<p>S már ordítva, egymás hegyin hátán kavarog elé Nagy András hajdúsága karddal,
                        s Keresztessy maga, mint egy vén sas, villogva tör elő, és egy
                        fűzfavesszővel diktál. Igazi ördögkapitány.</p>
					<p>A kapucsarnokban lövések dübörögnek, de mire a puskák megszólalnak, már
                        torkukon a kés, s a lövések csak ünnepi lárma lesz.</p>
					<p>Keresztessy, mint fő hadi ember, a bástyákra ugratja népét, a hajdúk
                        elözönlenek az utcákon, és mindenkit levágnak, aki el nem menekül,
                        polgárokat.</p>
					<p>A szász bíró elveszti fejét, csak áll, s nem mer a fejedelemre támadni,
                        ellenben a magyar urak a szász tanácsot s papokat a fejedelem köré
                        szorítják, hogy túszok legyenek a céhek ellen.</p>
					<p>Egy pillanat alatt mind, a lőréseket, a fejedelem népe lepi el.</p>
					<p>Az urak ugyanakkor kirántott karddal, életre-halálra készen a fejedelem
                        körül.</p>
					<p>- Árulás! - üvöltenek a polgárok.</p>
					<p>- Árulás! - zúg az ordítás a városon.</p>
					<p>A főbíró a rémülettől elveszti a fejét, neki kellene parancsot adni; a
                        polgárság rendei felbomlanak, de már el vannak vágva, fegyvertelenül, a
                        hajdúk a várfalakon, a kapufalakon a fegyvereknél.</p>
					<p>A főbíró felemeli két karját, senki se figyel rá, a céhek az utcákra
                        húzódnak.</p>
					<p>Nagy András szörnyű alakja megjelenik, s irtózatos hangon ordítja:</p>
					<p>- Aki megmoccanik, halál fia.</p>
					<p>A főbíró csak tartja, tartja, felemelve karját, szó nem jön a száján.</p>
					<p>A fejedelem kacagva, boldogan, ujjongva nézi beözönlő hajdúit, akik a kapuról
                        mint az áradat tódulnak, tarkán, szennyesen s dalolva.</p>
					<p>- Ezt soha nem hittük volna - kiált a főbíró felé harsonás kacagással, s a
                        főbíró csak áll, áll megdermedve s fölemelt merev kezekkel.</p>
					<p>Akkor egy lövés az emeletes házból bal felől, s szíven lőve elbukik a
                        fejedelem oldala mellett, közvetlen közelében, kartávolságra, Kereki
                        Feri.</p>
					<p>Oroszláni ordítás tör ki a fejedelem torkán.</p>
					<p>Abban a pillanatban egy fiatal suhanc hajdú, egy rózsás képű gyermek ráveti
                        magát a főbíróra, s markolatig döfi kardját bele.</p>
					<p>- Egyet: egyért - sivítja.</p>
					<p>- Irtsátok ki! - üvölti a fejedelem, s a hajdúk megrohanják a ház kapuját. -
                        Kereki Feri, fiam, ölbe vegyétek, orvost, orvost!</p>
					<p>- Aki férfi az utcán találtatik, megölessék! Hirdesd a népednek, kutya!</p>
					<p>S a városi schreiber, Scharffeneck uram, nyitott szájjal, felemelt karokkal,
                        nehéz, kínos, lidérces álomban megfordul s hirdet, parancsot hirdet, ő úgyis
                        csak parancshirdető. Hogyan? a dobnak is fáj az, hogy ki dobol rajta: ha
                        halált dobolnak, halált. Élet helyett halált. S hiába néz Weiss Mihályra is,
                        a brassai bíró is sápadtan áll, tanácstalanul.</p>
					<p>A magisztrátus körülveszi, mind feltartott kezekkel. A magisztrátusnak mindig
                        erősnek kell lennie. A magisztrátus nem sírhat és nem jajgathat és nem
                        omolhat le a földre: a magisztrátusnak most kell fennállani, hogy az életet
                        megmentse, a lakosságot, itt mindenki kétségbeeshet, de a magisztrátusnak
                        úgy kell végezni funkcióját, mint a gép. Arra választotta meg őket a község,
                        hogy magisztrátus maradjon, még akkor is, mikor egy pillanat alatt megszűnt
                        a község maga... S nincs itt senki, aki ezt a hősiességet lássa, a
                        kommunitásnak ezt a páncélkeménységű kiterjesztett erősségét, a
                        megkeményített lelkeket Szeben piacán, a század nagy hatalmasságát, az
                        egyetlen nagyszerűt ebben a feldúlt lelkű és szétbomlott korban: a
                        protestáns magisztrátus öntudatos szenvedő és keresztrefeszítetthez illő
                        kemény állásfoglalását.</p>
					<p>Több incidencia sehol. A szászok házaikba rohannak és magukra zárják a
                        kapukat s a bezárt műhelyajtók megett reszketve hullanak le s a kis
                        lépcsőkön, a setét boltok alatt, a műhelyek padjain kétségbeesve vetik
                        családjuk közt a földre meghasadott szegény életüket, várva, hogy ha kapuról
                        kapura jő a magisztrátus, megnyissák féltett kis váracskáikat a rabló
                        kardnak.</p>
					<p>Csak a gyermekek sikoltoznak, s egy-egy idegbomlott nő visong, a férfiak
                        sötéten dűlnek a kétségbeesésbe: a szászság statutumai e percben megszűntek,
                        az élet halott.</p>
					<p> A felvonuló magyarok daliásan, mint akik ma nagyot cselekedtek, ragyogóan és
                        büszkén sorakoznak fel tömegekben a városház előtt. Főurak jönnek. Most nem
                        lovon, most mindenki gyalogszerrel, s messze virít róluk az érthetetlen
                        dicsőség. Soha nem hitték, soha nem remélték, még álmukban sem, hogy ez
                        valaha sikerül, hogy Nagyszeben piacán ők az urak...</p>
					<p>Mint valami csodatevőre, néznek a fiatal fejedelemre, aki selyem és bársony
                        ruhájában mint valami tündérkirályfi villog.</p>
					<p>Szószólók és hírnökök megkiáltják, hogy mindenki, akit illet, tudtul végye:
                        kezdetik az országgyűlés.</p>
					<p>S kiválnak a fő-fő urak, s felvonulnak az ország rendei a tanácsházba.</p>
					<p>Még mindig vonulnak befelé a megmozdíthatatlan várkapu alacsony nyílásán,
                        átbújva a hajdúk tízezrei, s az országgyűlését már megnyitja maga a
                        fejedelem.</p>
					<p>- Nagyszeben városa e perctől az ország fővárosa lőn, elvétetvén a szász
                        nemzettől, a magyarságnak adatik. Kívánjuk kancellárunktól, hogy ennek okát
                        megmagyarázza s a törvénycikkelyt előtárni s terjeszteni ne halassza.</p>
					<p>A kancellár feláll s véghetetlen hosszú latin orációban fejtegeti a
                        nagyjelentőségű eseményt.</p>
					<p>És a magyar urak s rendek némán és megilletődve hallgatnak: nekik a
                        legnagyobb újság s csoda, ami történt, mert arról Géczyn, Imreffyn és Nagy
                        Andráson kívül senki semmit sem tudott.</p>
					<p>A kancellár szörnyű vádakat hord fel az egész szász nemzet ellen. Rájuk
                        hárítja a Kendy-Kornis összeesküvést, megvannak az iratok, hogy Szeben
                        tanácsa harmincezer forintot ígért, ha a vállalat beüt... Rájuk fordítja az
                        oláh vajdával való régi és új szövetkezést, s még az orosz nemzettel való
                        kötésüket is felfedi, mert a szászok a távoli Moszkvába is elküldték
                        küldöttjeiket, s részük van a lengyel-orosz háborúk kitörésében... Nem
                        rajtuk múlt, hogy az Úristen őszentfelsége, a maga kiszámíthatatlan
                        bölcsességében mindezeket éppen ellenük fordította. Mindent rájuk hárít, még
                        a szárazságot s döghalált is.</p>
					<p>Ez mind oly megdöbbentő, hogy az emberek elvalkulva és megnémulva hallgatnak.
                        A rendek ott látják maguk körül, maguk felett a hatalmas munkával megépített
                        tanácskozó palotát... Nem fér a fejükbe, hogy ez már az övék. Egész
                        Erdélyben sehol ilyen pompás tanácsház nincs. Még egy órával ezelőtt ki
                        merte volna megjövendölni, s most itt ülnek a kényelmes és óriási, magas
                        támlájú székekben. Itt ülnek, de oly idegenül s megrémülve, hogy nem érzik
                        dicsőségnek a jelenlétüket, nem érzik hadi hódításnak a cselt, nem érzik
                        otthon magukat. Még a legcinikusabbak is elfojtják a nevetést, és lesütött
                        fejjel leskelődnek körül, mintha nem hinnének a dologban, s úgy viselik a
                        nagy pompájú termet, mint a cigány a lopott süveget.</p>
					<p>A fejedelem maga nem bírja kitartani. Feláll és átmegy hátul a másik kisebb
                        tanácsházba.</p>
					<p>Imreffy azonban rendíthetetlenül fejti a szavakat. Sunyi, álmos szeme laposan
                        néz, s nyeszlett hangja nehézkesen darálja a súlyos mondanivalókat.</p>
					<p>- A fejedelemtől ered minden polgári jog s privilégium, s minden polgári
                        munka annak a legfőbb jussnak alapján épül, amit a fejedelem akarata teremt:
                        ha tehát a fejedelem hűtelennek s a közhazára károsnak tartja egy népség
                        munkásságát s a hazában való tartózkodását, joga van a privilégiumokat éppen
                        úgy megvonni, amint megadta, s e népet ugyanúgy száműzni, mint ahogy
                        behívta.</p>
					<p>- Szászokra, csakhogy szászok legyenek, szükségünk nincs! - Szászokra csak
                        addig van szükségünk, míg azok megismervén jogaik s rendeltetésük határit,
                        alázattal s hűséggel minékünk dolgoznak, s iparbeli s kereskedésbeli
                        tudományukat a közhaza javára fordítják: de abban a percben, mikor ezt
                        ellene fordítják a hazának, mikor éket vernek a megromlott haza s külső
                        szövetségesei közé, mikor belső ellenségekké váltak a haza közepén s pedig
                        birtokában levén minden vagyonnak, amit ez a haza adott, minden erőnek, amit
                        ez a haza teremtett s minden eszköznek, amely a haza oltalmára kellene s
                        ellenben a haza legfőbb romlására leend szánva: akkor a fejedelemnek egy
                        kötelessége van, hogy bátran kitörje a nyakukat.</p>
					<p>- Vitézlő uraim, Erdély rendei s tagjai - kiáltotta -, az nagy s dicső
                        Báthory nemzetség pajzsában három sárkányfogak vagynak írva, annak az
                        emlékezetére, hogy legelső őse, Bátor, az rettenetes országszárasztó s
                        szűzlányemésztő sárkánykígyónak hét fejét lemetszette, s ezzel a régi
                        honfoglaló magyarságnak Átilla vagy Árpád, első királyaink idejükben,
                        megváltotta ezt az országot: most íme, ennek a nemzetségnek ez idő szerént
                        való utolsó férfitagja, Báthory Gábor, esmét a sárkánykígyóval kelt harcra s
                        mégpedig ugyancsak hétfejű sárkánnyal, amely minden aranyat és értéket és
                        erőt felfalt s magába szívott, hogy kövérségében felpöffedve s megdagadva az
                        egész hazának életét s jövendőjét megakassza: Báthory Gábor, a mi Istentől
                        adott fejedelmünk a hétvárosú szász sárkánynak egy fejét s pedig a
                        legnagyobb, leghatalmasabbat lemetszve a porba vetette s tik lábaitokkal
                        tapodjátok!</p>
					<p>Megdermedve hallgatták a rendek, magyarok s egyetlen torokból éljenzés nem
                        hallatszott, kimeredt szemmel nézték a fonnyadt Imreffyt, rémülettel látták,
                        hogy itt egy olyan kormányzati programról hullott le a lepel előttük,
                        amelyet soha nem mert volna senki is elhinni... Az erdélyi urak, még Báthory
                        leghívebbjei is megrendülve gondoltak arra, hogy most fegyvert fogtak a
                        saját hazájuknak kiirtására, mert mire fog ez vinni? hogy a három nemzet
                        közül kettő, a magyar és a székely, a harmadikat kiölje? s ki fog a szászok
                        helyett nekik ehhez fegyvert szolgáltatni, s pénzt s szekereket s minden
                        egyebet, amit a szászokon kívül senki nem tud e hazában sem csinálni, se
                        szerezni...</p>
					<p>Imreffy hiába várta az éljent, s hiába várta a fejedelem is a másik szobában,
                        a kancellár erre maga parancsolta el a vivátot:</p>
					<p>- Nos enim universi Status et Ordines Inclyti Transsylvaniae: mink az híres
                        neves, dicséretes Erdélyországának összves státusai s rendjei, juramus per
                        Deum vivum et verum ac ipsam Sacram Sanctam Trinitatem: esküszünk a felséges
                        igaz élő Istenre és a Szentháromságra: hogy a mi fejedelmünknek ebben a
                        harcában s háborújában s a nemzet javára való törekedésében, soha el nem
                        hagyjuk, segéljük s ha kell, vele élünk, ha kell, véle halunk s mindenkinek,
                        aki más gondolaton van, halálára esküszünk! Vivát Gábriel Báthory, Princeps
                        Transsylvaniae!!!</p>
					<p>Mint kígyóbűvölettől megdermedve állott fel az egész gyülekezet, s vele
                        kiáltották, s nem volt senki, aki ne kiáltotta volna a jurót, az esküszömöt
                        s a vivátot, mert mindenki érezte az Imreffy gyilkos szemét magán, ha késve
                        vagy lassan, vagy nem elég erősen mondta...</p>
					<p>A szász tanácsbeliek, akik ezt meghallgatni a terem sarkában állván, jelen
                        lehettek, halálos kétségbeeséssel, delíriumban hallgatták a szavakat,
                        halálos ítéletüket arról a helyről, ahol még ma reggel ők ültek, azokról a
                        padokról, melyeket ők faragtak s építettek a maguk számára s atyáik, őseik
                        négyszázötven éven át...</p>
					<p>Imreffy átadta a szót a fiskális direktornak, aki kezdte felsorolni a
                        szászoknak vétkeit pontonként s még a gyűlésből kívánta elfogatni s börtönbe
                        vitetni azt a száznegyvenhét személyt, akik fejenként részesek az ország
                        elleni praktikákban; ami meg is történt, maguknak a szász tanács tagjainak
                        kellvén vezetni az őröket, akik a száznegyvenhét személy ellen elindultak s
                        estvére csakugyan néhányuk híjával, akik véletlenül nem voltak a városban,
                        vagy már elestek, együtt is volt az a száznegyvenhét személy, kiknek neveit
                        Géczy listáján találták. Minden elfogott polgár háza előtt fegyveres katona
                        maradván, aki senkit a világon sem ki-, se bemenni nem engedett a kapun
                        többé.</p>
					<p>Míg az országgyűlés folyt, azalatt a fejedelem a nagy tanácsház melletti
                        kisteremben a sürgős dolgokkal foglalkozott, a vár megszállásának minden
                        dolgáról neki hoztak jelentést.</p>
					<p>Kamuthy Farkas, akit már Kolozsváron kinevezett Szeben főispánjának, két
                        városi emberrel jött, s jelentette, hogy a bevonulás megtörtént s minden
                        rendzavarás nélkül perfektuáltatott. Az összes várfalak a magyar hadak által
                        vannak megszállva, s a város minden tere s utcája őrséggel rakva.</p>
					<p>- A város kulcsait akarom - mondta a fejedelem. - Fegyvereket beszolgáltatni,
                        élethalál büntetés terhe alatt mindennemű fegyvereket a város piacára
                        egybehordass, s a fegyvertárak kulcsait...</p>
					<p>A két szász, a Markrichter s a Decimator remegve vette tudomásul a parancsot,
                        s alázatos engedelmességgel jelezték készségüket.</p>
					<p>A városban nem volt egy pisszenés sem. A lakosok a házakba húzódtak, bent
                        családok egymás karjába borulva, reszketve várták a halálos jövendőt. Ajtók,
                        ablakok bezárolva, a félelem s rettegés minden kínjait szenvedték.</p>
					<p>Nagy András jelentkezett a fejedelemnél.</p>
					<p>- Ez megvan, nagyságos uram, de hun van az mi jussunk? Iletünk vírünk, de hun
                        az kenyerünk?</p>
					<p>A fejedelem éppen várta, hogy megmondja a hajdúnak, hogy nincs megelégedve
                        velük, mert harmincezer helyett nyolc-tízezren jöttek le. Nagy fejedelmi
                        felséggel nézett a vén emberre:</p>
					<p>- Nem értjük kegyelmedet, főespán uram.</p>
					<p>- Nono, a hatalmas Isten se bír ezekkel, harmadhete főtt ítelt híribül se
                        láttak... Aztot is ígiretet, nagyságos uram... a szabad préda felül...</p>
					<p>A fejedelem felbőszült. Ezt igen, ezt tudják. Soha nem ígérte, hogy az
                        országon belül egy tyúkfiat is prédálhassanak, de megteszik... ám Szebent
                        nem adja nekik...</p>
					<p>- Semmi préda, uram... Egy galambnak is el nem szabad itt veszni.</p>
					<p>- Hogy a jóisten szakadjon rá... - üvöltötte el magát Nagy András. - Ez az
                        igazság?</p>
					<p>A fejedelem a kardjára ütött:</p>
					<p>- Erdély fejedelme előtt áll kend.</p>
					<p>- Tudom én hun állok - hörgött Nagy András.</p>
					<p>- Akkor arról szóljon kend, harmincezer szálkardot ígért, s harmada
                        sincs.</p>
					<p>- Vagyon Nagyságodnak nagyobb országa is, mint a hajdúkerület. Mégse látom a
                        nípek százezerit.</p>
					<p>- Ahhoz semmi köze...</p>
					<p>- Eb ura kurta, tízezeret felküldöttem Kassára, tízezret elhozok ide,
                        tízezret otthon kell hagyni, majd lehívom, ha nem kell félteni a családokat
                        ellenségtül, ha megvéd felséged felülről.</p>
					<p>Evvel a tarsolyába kutatott s egy valami levelet vett elő.</p>
					<p>- Mi az?</p>
					<p>- Olvassa meg Nagyságod, megtudja.</p>
					<p>A fejedelem egy deákot szólított elő, s felolvastatta a levelet. Dóczy András
                        írta Lónyay Zsigmondnak, s hogy tízezer hajdú megy Kassa felé, s az a híre,
                        hogy fel akarnak menni Lengyelig s a lengyelekkel moldovánokkal mennek
                        Oláhországra. Erre megjuházott, hogy a vén betyár mégis igazat mondott s
                        megveregette a vállát.</p>
					<p>- Jól van Nagy András uram, nem lesz semmi hiba. Este hat órakor meglesz a
                        szabad préda. Legyen kegyelmed megnyugodva, a hajdúknak semmi rövidsége nem
                        lészen.</p>
					<p>- Ihes ám a níp - mormogott a hajdú, s továbbállott. A kancellár jött ki a
                        tanácsházbúl nagy felindulással.</p>
					<p>Kákoni István is rohanva jött és súgva mondta a fejedelemnek:</p>
					<p>- Nagy dolog van, nagyságos uram, a szász házaknál nemesi portékákat leltünk,
                        kit Bánffy s kit Bocskai címerrel, kit más nemesekével.</p>
					<p>A fejedelem felhördült:</p>
					<p>- Ó a bestye rablók... S odabé mi van? Mit szólnak uraimék?</p>
					<p>- Áment, felséges uram - mondta Imreffy, de szeme vörösen izzott.</p>
					<p>Fulladtan tette hozzá:</p>
					<p>- Minden ember jól tudja életit... Megmondtam s megizentem előre mindeneknek,
                        hogy ellene ne merjen valaki is szólani Szeben dolgának. Ha az életit
                        szereti, ne merjen őfelsége propozíciója ellen reluctálni.</p>
					<p>- Sic volo, sic jubeo - morogta a fejedelem a juvenalisi sort -, sit pro
                        ratione voluntas... Így akarom s teszem, akaratom a törvényetek...</p>
					<p>Kákoninak mentéje gombját megfogta:</p>
					<p>- A száznegyvenhét proskribáltnak háza “salva gvardia” lesz... Erős őrséget
                        minden ház elé; hat órakor prédahirdetés, de e helyekről és a publicus
                        palotákról egy szegnek is elveszni nem szabad, minden őrség életivel felel.
                        - Kákoni igenlette s elrohant.</p>
					<p>- Nagyságod szívén viseli a haza sorsát - törülgette izzadt fejét Imreffy -,
                        de hol vannak a magyar urak... Még semmi bandérium sehonnan be nem jött.</p>
					<p>- Ha hajdúim nem volnának, ülhetnék Kolozsváron, s várhatnám, míg Forgách
                        Zsigmond uram felszedelőzködik.</p>
					<p>- Hol van Bethlen Gábor?... a székelyek meg se mozdultak.</p>
					<p>- Szeben megvan, ez mára elég - nevetett a fejedelem. Hirtelen oly
                        könnyelműen nevetett, mintha csakugyan valami gyermekcsínyről lenne szó... A
                        szebeniek lakásán címeres szerszámokat leltek: azonnal nótába kell fogni
                        őket s elkobozni minden kincsüket... Követim ezzel holnap indulhat a
                        portára... s a városra kivetni százezer forintot. Ha Básta a szegény
                        Kolozsváran ötvenezret vett, Szeben a dufláját adhatja.</p>
					<p>- Ez mind lehetséges, nagyságos uram - mondta Imreffy gúnyosan -, mert a
                        madár kezünkben vagyon, lehet koppasztani... De az ország még nincs jelen,
                        és Bethlen Gábor a székelyekkel nem tudjuk, mit fog felelni...</p>
					<p>- A székely urak? azok csak némuljanak meg... oly fegyver van ellenük
                        kezemben, hogy csontjukat töröm...</p>
					<p>- Nagyságos uram, azok nincsenek egy városba begyűjtve.</p>
					<p>- Aki egy csomóban van, azt a méhet egy köpübe fogom be, aki szanaszéjjel
                        vagyon, a medvéket, farkasokat, rókákat, azokra ebemet eresztem. Fel kell
                        gyújtani mögöttük az erdőt, s mind benneég.</p>
					<p>Közelebb lépett Imreffyhez, s megfogta nyakán a kendőt.</p>
					<p>- Bemégy uram, s rögtön az országgyűlésben meghozatod a törvényt, hogy minden
                        székely jobbágyok, akik velünk jönnek az olá háborúra, nemességet
                        kapnak.</p>
					<p>Imreffynek még a háta is lúdbőrözött. Ez borzasztó, még mi van ennek a
                        fejedelemnek a bögyiben. Parasztforradalom?... Már látta, hogy ha ez el nem
                        sül, ő lesz a székelyek új Dózsa Györgye, s tüzes trónon fogják megégetni a
                        fejedelmével együtt. Azért nem szólt, csak vakarta fejét.</p>
					<p>- Ezt meg kell rágni, nagyságos uram. Haggyuk ezt a holnapi gyűlésre. Igen
                        fáradottak uraim.</p>
					<p>A fejedelem toporzékolt:</p>
					<p>- Bé akarod várni rám Bethlen Gábort - lihegte, fújta.</p>
					<p>- Artikulust kelletik ahhoz szerkeszteni.</p>
					<p>- Ott a tinta s kalamáris. Azonnal írd meg, és nekem ebbe a percbe bévidd,
                        vagy fejedet vétetem.</p>
					<p>Imreffy sápadt lett.</p>
					<p>- Nagyságos uram, mindent kockára tesz felséged. A fejedelem kardját
                        markolta, s félig kirántotta:</p>
					<p>- Sic volo sic jubeo... Ezt ma lehet cselekedni, vagy soha.</p>
					<p>- Szolga vagyok uram - morogta Imreffy, és szédelegve ment az
                        írópulpitushoz.</p>
					<p> A fejedelem az ablakból nézett ki a városra.</p>
					<p>Lent az ablak alatt a hajdúk állottak, s az idegen városban, ahol már most
                        negyedszer volt jelen, s győzelmet érzett a sok és hosszú elnyomatás, tűrés,
                        hallgatás után, soká nézte a házakat, amelyek idegenszerűek voltak, keskeny
                        kis emeleteikkel, utcára néző háromablakos homlokukkal, sehol egyetlen
                        idegen, csak amott az a megkötözött, hosszúkaftános három szebeni kereskedő,
                        akiket nemes katonák kard alatt kísérnek fel; a kezesek és túszok... Most
                        ezek itt rabok saját városukban, s ő úr az idegenek felett... Nagy, nagy
                        diadalérzés fogta el: nem látta tisztán, mi lesz s hogy lesz, de érezte,
                        hogy kezében van minden... Egyetlen csapásra megtörte a szászság erejét, s
                        meg fogja törni a nemességét is: s akkor a háta mögött lesz a néhány
                        kiváltságos helyett a tömeg, a Dzsingisz kán s az Attila tömege, amely
                        felsodorja a népeket a világ minden tájáról, az elnyomottak s megtöröttek,
                        akikből hadsereg nő egy csapásra s előtte, utána, szavára, parancsára,
                        királyi botjának intésire száguld el az Al-Dunára, el a fekete hegyekre, el
                        Konstantinápolyra, honnan mint valami rejtekben élő, iszonyatos sárkány ül s
                        les, vár s karmát hegyesen készíti a pogány török: s ha majd annak
                        dögteteméről visszafordul, utána az özönvíz és előtte tűztenger, és új képe
                        lesz az egész világnak a tengerek között.</p>
					<p>Mit neki gyűlés, országgyűlés, mit e néhány ember szavazatja, voksa, a maga
                        erejéből s a maga akaratjából fog cselekedni: ő, Báthory Gábor, parancsolja
                        s rendeli, hogy minden paraszt a székelységen nyerje vissza ősi szabadságát
                        s fegyvert fogván, a fejedelmi táborra siessen Brassó alá.</p>
					<p>Imreffy kijött a gyűlésből, oly sápadtan, mintha koporsóból jönne.</p>
					<p>- Nagyságod akarata parancs. Az országgyűlés megszavazta a törvényt
                        Szebenért.</p>
					<p>- Kancelláris uram, amely napon Bethlen Gábor megjött, az ő híre s tudta
                        nélkül, megbízható népekkel, a székelységre publikálni küldöd a
                        törvényt.</p>
					<p>Imreffy értette.</p>
					<p>- Isten előtt való bizonyságom - mondta a fejedelem -, hogy ezt hasznos és
                        szent dolognak vélem.</p>
					<p>Imreffy gondolkozva s alázattal szólott:</p>
					<p>- Oly jó, hasznos és szent dolgot az ember nem indíthat, hogy ha nem sikerül,
                        az emberek ne szidalmazzák: viszont soha oly rossz dolgot nem cselekedhet,
                        hogy ha Isten jó végét adja, az emberek ne dícsérjék érette...</p>
					<p>Báthory megértette: minden a sikerre megy: össze kell fogni erőit s markába
                        ragadni a szerencse üstökét, vagy mindennek vége.</p>
					<p>De nagynak s erősnek érezte magát: a mai győzelem után nem érzett
                        lehetetlenséget tovább...</p>
					<p>- Küldj hintót Dengeleghyné asszonyom után - mondta -, osztoztatni kell az én
                        dicsőségemnek napjaiban, mert soha oly édes testű-lelkű asszonyt szívem nem
                        kívánt, s ha Isten engedi, senki más fejedelemasszonyom nem lészen rajta
                        kívül...</p>
					<p>Imreffy meghajlott; a fiatalember úgy állott előtte, magasra emelt karral,
                        hajába dúló ujjakkal, mámoros, szerelemvágyas, boldog, büszke legény; már
                        elfelejtette Imreffynét, nem is emlékezett, hogy annak az embernek felesége
                        szívéhez milyen közel volt, aki előtt kitárja most magát...</p>
					<p>A kancellár elhidegülve nézett rá: ebben az egész forgatagban, amely itt
                        megindult, hirtelen ez a fiatal fejedelem oly magánosnak s egy ujjal
                        eltörhetőnek tűnt fel, hirtelen felgerjedt szerelmi forróságában, hogy ő
                        érezte a saját fejére szakadni a veszedelmet: de most hová legyen, nincs
                        kibúvó s nincs menekvés ezalól már többet.</p>
					<p>Alea jacta est - gondolta magában -, hozzá kötöttem magam, most mennem kell
                        az ördögök szekerén...</p>
					<p>Fanyar nyál futott össze a szájában, s halálos hideg verejték ömlött a
                        homlokán: akkor tett bolondot, mikor Kassán, a Bocskai halála után,
                        elszegődhetett volna Illésházynál a trencséni vár kapitányának, de ő nagyobb
                        jövőt látott a Báthory-gyermek mellett, hogy annak a feleségére villanó
                        fiatal arcát látta...</p>
					<p>- Bort adjatok - kiáltott a fejedelem, aki még egy kortyot sem ivott, mióta
                        bejöttek a hajdúk a várba.</p>
					<p>Az ajtónálló mindjárt futott hozzá a tele kupával, s ő hosszút ivott a szász
                        fegyverkovácsok céhének drágán kivert nagy kupájából...</p>
					<p>Aztán mélységeset sóhajtott, mosolygott s lágyan, lazán elborultan állt az
                        ablakhoz, s a mérhetetlen magas égboltozatra nézett...</p>
					<p>Ilyen boldog, ilyen diadalmas, ilyen győztes még nem volt soha: s oly
                        magánosnak, egyedülállónak, árvának érezte magát a nagy mindenségben.</p>
					<p>- Ha ezt az atyus megérte volna - az ecsedi országbíró, a nevelőatyja, akit
                        gőgben s hatalomban szegényt soha utolérni nem fog, ha mind e világgal bír
                        is... amint szemét lehunyta, érezte magán barna bogárszemének forró
                        pillantását, ahogy rajta megnyugodott és igazságát, mert ő is magányos vala
                        szegény, minden szolgái, birtokai s hatalmai közt is... Ennek vére és hősi
                        tudománya dolgozott benne: megemlékezett róla... Így foglalta el Ecsedi
                        Báthory István a nagyváradi Szent László-templomot és megmérhetetlen
                        kincseit, aranykereszteket, serlegeket, tálakat magát tizenkét szekérrel és
                        miseruhákat és más selyemzászlókat negyven szekérrel és azontúl hatvanhárom
                        templom minden ékességét... De lehetett is kemény kálomista, aki könyvet írt
                        az Úristen dicsőségéről és imákat... Így is most százszor magasabbnak érezte
                        magát, mert a szíve azt diktálta, hogy ezt az óriási kincset, Szebent, csak
                        a magyar nemzet nevében tarthatja meg.</p>
					<p>És édesapjára szállt vissza gondolata, apjára, a nagy, testes emberre, aki
                        mindig jókedvű és tréfabeszédű volt, még halálos betegségiben is: “Gábris
                        vitéz; Gábris vitéz”, csendül vissza a régmúltból, a gyermeki játékok
                        korából a hangja... Ha megérte volna szegény, a Gábris vitéz mai napját...
                        Húgára gondolt, a bestiára: no, a gyalázatos ma meglátja, hogy jó lesz
                        ügyelni magára, s felesége! óh, a gonosz, gonosz asszony: ez előtt nem merte
                        szabadon kiérezni, még gondolatban sem merte, győzedelmét: ez nem, Palotsay
                        Anna nem jött volna véle, sírna most s nem örvendene, a hideg, szent, a
                        szentségében kegyetlen némber, óh, ez inkább vetné a gyehennára őt, mint a
                        bakszász várost: soha ez, soha nem engedné, hogy megtörtént légyen, ami
                        történt, de ő mit törődik vele: egyszer élünk s egyszer virágzik az ember ez
                        földi életben; csákányosan szegül ellene a ránéző szemeknek, s kellett,
                        muszáj volt, ki kellett robbannia, mert megfúlt volna, jaj, Bethlen Gábor
                        nagy fekete szemeit látta már, mit fog ez szólani, mit fog...</p>
					<p>- Imreffy - kiáltotta -, azt a fiút akarom.</p>
					<p>- Igenis - szólt Imreffy -, Szilassy Pál.</p>
					<p>- Azt a fiút akarom.</p>
					<p>- Kéznél vagyon, kegyelmes uram. Felséged udvari hajdúhadnagyának, Szilassy
                        Jánosnak öccse.</p>
					<p>- Az én Kereki Ferimért.</p>
					<p>Imreffy csöndített.</p>
					<p>- A fiút! - szólt az ajtónállónak.</p>
					<p>A fejedelem dagadt kebellel sóhajtott.</p>
					<p>- Azér ezt megcsináltuk.</p>
					<p>A kancellár érezte a fejedelem olthatatlan büszkeségét és hízelgő dicséret
                        szomjúságát.</p>
					<p>- Nagyságos uram - mondta -, ha volt valaha Nagy Sándor, az is bölcsebb és
                        nagyobb hódító nem volt Nagyságodnál...</p>
					<p>A fejedelem boldogan mosolygott, s tudta, hogy korbácsot érdemel a hízelgő
                        szóért ez a kutya, de jólesett.</p>
					<p>Belépett a fiatal hajdú, Szilassy Pál. Szó nélkül megállt a terem közepén a
                        gyér világosságon.</p>
					<p>A fejedelem megütött szívvel, meglökötten ismerte fel a Kereki Feri
                        bosszúállóját. Gyönyörű, tizenhat éves fiú volt, magas, vállas, rózsás
                        arcú.</p>
					<p>Odament hozzá. Vállára tette a kezét, a nyakára fonta a tenyerét; olyan volt,
                        mint egy lány, de nagy és frissen sarjadt, gyönyörűen férfias. Olyan közel
                        hajlott hozzá, szinte érintette az arcát, a fiú drága komolyan állta.</p>
					<p>Valami vágy, testi kívánság gerjedezett a fejedelemben, nem volt ura, mintha
                        magános életében most rátalált volna valamire, amit olyan nagyon áhított,
                        öreg érzés gyulladt fel benne, öreg embernek, ifjú fiában megnyugvó érzése,
                        a szeméből könnycsepp lobbant elő, s megcsókolta a fiút.</p>
					<p>Csak alig érintette meg ajkával annak puskaporszagú hamvas arcát, de
                        tűzfolyamok folytak el testében, s csak annyit mondott:</p>
					<p>- Maradj itt, te leszel az én fiam Kereki Feri helyett.</p>
					<p>A fiú nem szólt, zavarban volt, s óvatosan kiment.</p>
					<p>A fejedelem nem értette, miért megy el, és nem mert neki szólani, és
                        féltékenység gyűrűje gyúlt benne, és a keze a kardja felé villant, hogy a
                        vakul fellobbanó idegen érzésnek engedjen, s levágja a fiút, de a karja már
                        a gondolattól elhalt, s egész teste zavart kínban volt.</p>
					<p>- Küldtetek-e már Török Katalinért? - mondta kiszáradt torokkal, mintegy
                        védekezve a fiú iránt fellobbant érzése ellen.</p>
					<p>- Igen, Nagyságos úr.</p>
					<p>Nagy lakoma volt éjszakára a tanácsházban, száz meg száz terítékkel, folyt a
                        bor, s a sültek kövéren illatoztak, ötven szűz szolgált fel a hódítóknak, a
                        szászok leányai, a fejedelem halálosan részeg lett, nem kellett neki nő, s
                        odaajándékozta a szüzeket a nemes és vitézlő karoknak és rendeknek.</p>
					<p>Török Katalin megjött, s idejében megmentette a lányokat. A fejedelmet is
                        lefektette.</p>
				</div>
				<div type="chapter">
					<head> [II]</head>
					<p>Török Katalin kedvetlenül nézte a fetrengőt, mi köze van neki voltaképpen
                        ehhez az emberhez s a kétségbeejtő csínyhez, holott éppen külön sértette,
                        hogy előre semmit sem tudott róla... Nem méltatta arra, hogy elárulja a
                        titkot, amit forral... Ő nem volt viharmadár, aki a vészben sikoltva
                        csapkod, s ereit felfokozza a szélvész, ő csak egy olyan kis díszmadárka
                        volt, aki napon, melegben, a tavaszban tud csicseregni, s gondtalanul, igazi
                        ártás nélkül gondoskodni... Hogy ne hallja a kívülről behallatszó
                        jajveszékelést, s ne gondoljon a város rémséges és szerencsétlen képeire:
                        azzal foglalta le magát, hogy a részeget ápolta s vele pörölt:</p>
					<p>- Menjen, menjen innen mindenki - kizavarta az elázott ember mellől a
                        férfiakat, s egyedül maradt a “betegével”. - Lefekszik a kisbaba,
                        betakarózik a kisbaba, meg ne hűljön a kisbaba... - duruzsolta.</p>
					<p>A fejedelem nevetett, széles buja ajkaival, ritkás fogaival nevetett, máskor
                        ha nevet, nem látszik a fogsora, inkább csak mozdulat, az indulatos
                        felmozdulás a nevetése, ajakszétnyitás, amely mint gesztus tartozik a lelki
                        mozduláshoz, most azonban nevetgél, lassan, szélesen és halkan, mint a test,
                        amely jóérzéseket nyer a gondolatoktól...</p>
					<p>- Szeben: egy ember... - makogja - egy város: egy nemes... Igaz?... - s
                        okoskodva, az ujjain számlálja: - a városi privilégium: megfelel a nemes
                        személy szabadságának... Úgy vagyon?...</p>
					<p>- Aludjon, aludjon, ne hozzak vizes ruhát a fejére, nem fáj a kisbabának?</p>
					<p>A fejedelem nevetett:</p>
					<p>- Ha egy nemes személy... árulásba esik:... leüttetem a fejét... Szeben...
                        árulásba esett:...</p>
					<p>Egy kézlegyintéssel jelezte.</p>
					<p>- Aludjon már, s ne beszéljen bolondokat.</p>
					<p>A fejedelem nevetett:</p>
					<p>- Holnap reggel száznegyvenhét... fog lógni... Lógni... lógni fog... Fognak a
                        kutyák... - hirtelen felkiáltott: - Minden katonám csak egy szász fejet
                        szolgáltasson be: s megszűnt a szász nemzet! Olyan nagy dolog?...</p>
					<p>Török Katalin megiszonyodott, a háta lúdbőrözött:</p>
					<p>- Ha még egy szót szól, úgy itthagyom, hogy soha!...</p>
					<p>De az nem törődött vele; hatalmában érezte őt, mindent, az egész világot;
                        soha ilyen teljesnek magát, ilyen nagynak, omnipotensnek nem érezte: most
                        nem volt az idegeiben a lehetetlenség, az akadály, a meggondolnivaló, nem
                        volt benne félelem a jövőtől, végrehajtás apróbb s nagyobb bökkenői: most,
                        ma s ebben az ittasságban kiteljesedett és határtalan lett...</p>
					<p>- Nagy Sándor - mondta -, Nagy Sándornak könnyű volt: kimehetett országábúl
                        az ázsiabeli tartományra, az India tartományra: otthon maradt neki az
                        ország... De hol van az én országom?... Ez ország?... ebek országja...
                        marakodó ebek tartománya... Itt nincs ország: itt csak én vagyok...</p>
					<p>Szájszögletiben a keserű vonás.</p>
					<p>- De majd megmutatom... majd megtanítom... De ha visszajövök... Jaj nektek
                        nálam nélkül, s jaj nektek velem... én majd országot verek ebből a veszett
                        kutyák vásárjábúl...</p>
					<p>Fogait csikorgatta: a mámorban hallatlanul száguldottak érzései, s már
                        közeledett a testi kólika...</p>
					<p>- Most kiviszem hadaimat, meglobogtatni a zászlókat a szélben - s iszonyatos
                        öklét, vastag karját, duzzadó ujjait marékra fogva, magasba vetette -,
                        megmutatom, ki vagyok, legázolom a gazt, Radult, oláhot, zsiványt, pribéket,
                        a Báthory fegyver fizet Mihály vajdáért.... De hazajövök, s egybekovácsolom
                        ezeket... hegyeket rakatok csontokból, míg össze nem forrnak az
                        összevalók...</p>
					<p>Az arca eltorzult, fejét félre kínozta, s a levegőt rágta a bor-kínjában, úgy
                        vonaglott s hörgött.</p>
					<p>- Részeg disznó - szitkozódott Török Katalin, s a kis pipes nőcske most
                        mélyen megvetette s undorodott a hőstől, aki emberi gyengeségében állati
                        nyomorúságba csúszott, s elkezdett rémesen vonaglani, nyögni, rángatózni,
                        hörögve, szűkölve fetrengett, mint egy beteg malac.</p>
					<p>Ebben a percben valami hallatlan dolog történt, amit még soha nem tapasztalt
                        senki e hatalmas testnél: nem bírta a szervezet a szörnyű tömeg italt, amely
                        természetes utat keresett: okádni kezdett.</p>
					<p>Borzalmas volt, el egész a szoba közepéig lőtt, mint egy ágyú, s mivel soha
                        nem próbálta, s nem tudott magán uralkodni s nem is akart, mert annyi
                        öntudata még volt, hogy konstatálja magán e szégyent, életének főbüszkesége
                        volt, hogy gyerekek, rongy férfiak e betegségébe még nem esett, most
                        tajtékozva, őrjöngve, lábra ugorva, szét az egész házon mint egy vulkán
                        ontotta szét a bűzös, a sár s a förtelem undokságait.</p>
					<p>S ahelyett, hogy megkönnyebbült volna, utána még sokkal nyomorultabb, most
                        már valóban beteg s szenvedő lett: összeesett.</p>
					<p>Török Katalin a nagy tanácsházból beparancsolta a lányokat, akik oda azért
                        voltak bezárva, hogy ő maga vigyázhasson reájuk, bajuk ne legyen, vizet s
                        ruhát szereztetett velük, ruháikból csinált rongyokkal mosatta fel a
                        szobát...</p>
					<p>Ablakot nyitottak, szellőztettek, a fejedelmet betakargatták, s az
                        szenvedett, nyögött, kínlódott, jéghalálos arccal, koporsóverejtékkel egész
                        testén, a nagy ember, a hős, a győző, a szebeni tanácsház
                        oldaltermében...</p>
					<p>Kintről a magyarok dalai hallatszottak, éjféli tivornyák gajdja s
                        kurjongatásai, verekedő hajdúk, akik a rablotton összevesztek, s
                        halálordítás... a lányok mind térdre roskadtak, s zokogni kezdtek...</p>
					<p>Csak egy volt a lányok között erős, aki uralkodni tudott magán, szép piros,
                        most ez is megsápadott, duzzadóan nagy lány, a szép aranyhímes szász ruhában
                        ez nem sírt s nem jajgatott, buzgón dolgozott s a fejedelmet
                        virrasztotta.</p>
					<p>Török Kata elmosolyodott, szerelemre vélte, s minthogy ő maga is halálosan ki
                        volt fáradva, átengedte a szász lánynak, odaültette a beteg mellé,
                        meghagyta, hogy hidegvizes borogatást rakjon a fejére, aztán ő is
                        lefeküdt.</p>
					<p>A lány egyedül maradt a beteg ágya mellett. Leült a kis zsámolyra s arcába
                        nézett, addig, addig nézett, míg álmos lett, szeme leragadt, de akkor is
                        csak nézett, csak nézett, lehunyt pillán keresztül s álmában is, az
                        álomképekben csak őt, csak őt nézte.</p>
					<p>Egyszer aztán sokára arra serkent, mintha nem is álomból ébredne; csak úgy
                        felnyíltak pillái, arra, hogy egy hang azt suttogja:</p>
					<p>- Évuska... Évuska...</p>
					<p>Ő visszamosolygott csendesen, mint testvér a testvéréhez, pajtás a
                        pajtásához, aztán intett, Török Kata fekvésére nézett a terem másik
                        felébe:</p>
					<p>- Pszt, alszik...</p>
					<p>A fejedelem nézte, nézte a lányt, mintha álom lenne:</p>
					<p>- Évuska - mondta lassan s lehunyta a szemét.</p>
					<p>A lányka nem mozdult, csak tovább, álombódultan mosolygott.</p>
					<p>A férfi kinyújtotta kezét s úgy, lehunyt szemmel, megfogta a leány kezét.</p>
					<p>Soká tartotta így:</p>
					<p>- Hogy kerülsz ide?</p>
					<p>A leány nevetett, magában kuncogott, ahogy szokott, gyerek vásott csínyes
                        kuncogással:</p>
					<p>- Megszöktem nénémtül, nem tudtam há lenni; besztercei német sógoromnak
                        testvérje itt lakik Szebenbe, az akkor jött haza éppen Ókespurgábúl, s vele
                        elkérezkedtem titkosan... - titkos kis nevetéssel végignézett magán - most
                        szász jány lettem, s gyertyatartó szüzek közé hoztak a palotára.</p>
					<p>A fejedelem megborzadt a lányért.</p>
					<p>Csak fogta, markolta, idegesen szorongatta a lány nagy, erős kezeit, aztán
                        eldobta, megérezte, hogy ez mennyire szűz és gyermek, hogy mennyire fel nem
                        érett még a vére...</p>
					<p>Lehunyta szemét, s soká, soká hallgatott. Megcsillapodva testi-lelki
                        reázúdult vihartól, a nagy tervén dolgozott az agya, a nagy vakmerésen,
                        amely Szeben bevételénél is nagyobb, amely mindennél nagyobb, amit eddig
                        életében akart: látta a székely forradalmat...</p>
					<p>Reggel kimennek a levelek, csak hamar, hamar, míg Bethlen Gábor meg nem jön
                        Csíkszeredábul, hamar menjenek az emberek, s ha szembe találják is, senki
                        meg ne mondja, el ne árulja: csak mikor bent vannak a megyékben, akkor
                        szabad hírül adni... Végig minden községen a véres tőrrel, s minden falun a
                        bírót s a falut egybehívatni, s felolvasni a fejedelmi parancsot: aki oláh
                        háborúra kimegy, szabad lesz!</p>
					<p>Nem kételkedik benne, hogy a barcasági sík, mire odaér, terítve lesz, tömve
                        székelyekkel: ezek nagyon fognak, a székely urak, szörnyedni, de úgy kell
                        nekik, gazoknak s ebeknek, egy sem hozta még meg bandériumját Szeben alá: ha
                        isten ne adja, elveszti az eszét, és egymaga a hajdúkkal végbe nem viszi
                        dolgát, akkor most kinn kushadhatna a vár bezárt nagy kapuja előtt s
                        nyalhatná a száját éhségében s irigységében s mire számíthatna...</p>
					<p>Újra erőt vett rajta erejének, önérzetének nagy felbuzdulása: mintha Szeben
                        várfalai valami hatalmas öltözet volnának, amelyek megóvják nyíltól és
                        dárdától s ellenségeknek özön hadától, testéhez tartozónak érezte a várat,
                        amit ma megvett, s most már nem félt, jöjjön bár Forgách a magyarországi
                        hadakkal s a németekkel: Básta sem tudta bevenni Szebent soha, se Mihály
                        vajda, se Székely Mózes, se senki más... s íme, mégis az övé...</p>
					<p>De biztossá tenni!... Míg a szászok élnek, addig semmi se biztos, ki tudja,
                        most is még mit forralnak, addig nem érzi itthon magát, míg ezek élnek: itt
                        még a levegőt is ők szerzették, még az is bakszász portéka, s ki tudja,
                        milyen egérlyukjaik, rókaodvaik vannak, ki tudja, nem robbantják-e alá a
                        tanácsházát...</p>
					<p>Szemhéja felpattant, s ijedten felült, szörnyű rémülettől megragadtatva, nagy
                        mámorszédülés vett rajta erőt, száját kitátotta, s hangtalanul segítségért
                        kiáltott.</p>
					<p>Kintről hallatszott az ellenőrző hadnagy kiáltása, s megnyugodott. Nem is
                        bírt mozdulni, fájdalma most nem volt, de oly erőtlen volt, mintha kilopták
                        volna belőle az erőt.</p>
					<p>Újra hosszú csönd lett, s elszunnyadt egy kicsit, békésen, mint egy gyermek.
                        Még nem tudott félni...</p>
					<p>Arra ébredt, hogy a lány sírt, lassan sírt, pisszegve, mint a gyerek.</p>
					<p>- Neked mi bajod? - szólt rá a fejedelem. - Mit siratsz?</p>
					<p>A lány soká hallgatott, csak duzmadtan ült. A fejedelem kis kárörömmel
                        gondolta, hogy még ez is sír valamiért Szebenben... Olyan hatalmasnak érezte
                        magát: mindent megad neki; hatalmában volt, hogy a könnyét felszárítsa, hát
                        újra kérdezte, kissé becézve, kissé fitymálva: - Mit siratsz?</p>
					<p>A lány duzzogva pusmogta:</p>
					<p>- A macskát.</p>
					<p>A fejedelem nagy szemet meresztett.</p>
					<p>- Szegény kis macskám - mondta a lány -, senkinek se vétett, akkor is a
                        patkán ült, durubolt, nekem itt másom semmim se volt, még a rajtamvaló se,
                        selyemszőrű török macska volt, úgy tudott az ölembe ülni, hízelkedni, jött a
                        katona a sógoromért s a hosszú dárdájával átszúrta, röhögött, elvitte a
                        hegyin...</p>
					<p>A fejedelem lehűlten nézte, a lány zokogásba fúlt, halk s szíveszakadt
                        zokogásba a nevetős lány.</p>
					<p>- Egy macskáért - morogta - ne bőgj...</p>
					<p>- Az enyim volt...</p>
					<p>A fejedelem mondani akarta, hogy ad érte ezret, tízezret, kidoboltatja az
                        országba, s minden macskát neki ad... De nem mondta, valahogy megérezte,
                        hogy: azt az egyet vissza nem adhatja... Nézte hát a lányt kis ideig, aztán
                        felvetette szemét a mennyezetre, amely vastag tölgyfadeszkából volt, cifrán
                        faragva, festve s idegen szabású betűkkel idegen szavak voltak pingálva rá:
                        majd ezt is lehámoztatja s magyarul festeti... mert mindennek el kell itten
                        múlni, ami szász: de akkor eszébe villant, hogy az is szász, ami meg kell
                        maradjon: a vastag falak s jó fegyverek, a kemény biztonság...</p>
					<p>- Hogy minek is jött haza ide - mondta a lány pusmogva, s régi szokása
                        szerint minden szó után önkéntelen nevetve, csaknem olyan harsogósan, mint
                        azelőtt - az a baromállat; ez az én szász sógorom: mikor Ókespurgában ott
                        maradhatott volna, nagy hivatalbélinek híjták, ott akarták tartani, hogy
                        vigye a családját is magával, de az csak hazajött, hogy aszongya hogy ü nem
                        tudna megélni az idegenbe, mert a szája szász, de a szíve magyar, mert hogy
                        itt nőtt neki minden fejefoka, hát nem tudna megélni idegenbe, hogy ő
                        idevaló; most osztán ülhet a pincébe, temlecbe, s vágják a nyakát reggel
                        lefelé...</p>
					<p>A fejedelem egész testét hideg verejték verte ki:</p>
					<p>- A kezesek közt van? - kérdezte.</p>
					<p>A lány rá se nézett, nevetett, igen és sírt: igen.</p>
					<p>A fejedelem az írásokat nézte a mennyezeten, vakul imbolyogtak ott a nagy
                        idegen betűk, s nem lehetett titkos értelmüket megérteni, minden betű mint
                        titokzatos, kísérteties szem meredt rá, minden betű idegen szem, amely
                        gondolataiba túr...</p>
					<p>- Mit sajnálsz rajtuk; mind tolvaj, gaz, nemzetrabló, szász - mondta.</p>
					<p>A lány hallgatott:</p>
					<p>- Jó népek ezek - szólt aztán csöndesen. - Szeretik egymást meg a jóistent...
                        Nekem csak azóta van jó napom, hogy itt vagyok, mert itt engem senki egy
                        ujjal se bántott, csak jó volt hozzám, az idegenhez, otthon még a
                        testvérnéném is vert, sógorom is csak morgott, mindenki szidott, jó ruhám se
                        vót, csak dógozni, senki se törődött velem: itt mindjárt megmosdattak,
                        kiőtöztettek, tanítanak: itt senki se szidja, egy gazda se a feleségit,
                        nem veri kötéllel, ostorral, csendesen vannak, reggeltül estig dógoznak,
                        bort nem isznak, egymásnak köszönnek, Istent dicsérik, templomba járnak,
                        olyan csendesen nevetnek, olyan rendesen megélnek szegények...</p>
					<p>- Takarodj! - ordította a fejedelem.</p>
					<p>A lány felugrott.</p>
					<p>Török Katalin is felijedt, talpra szökött s közelebb jött.</p>
					<p>- Küldd ki ezt a... - hörögte a fejedelem - ezt a szász lányt... ki
                        vele...</p>
					<p>Török Kata ijedten nézte a lányt, talán tőr van nála, fegyver, de az
                        alázatosan állott, sírt.</p>
					<p>- Hónap a sógorod itt fog lógni a piacon! - kiáltotta a fejedelem. - És tik
                        is mind, az egész szász nép, mind, mind, mind, mind... Megszüntetem a szász
                        nemzetet...</p>
					<p>Török Kata intett a lánynak, hogy menjen ki; s ez lehajtott fővel, ijedten,
                        alázatosan elfutott...</p>
					<p>A fejedelem hanyatt feküdt, s kirúgta magát, legjobb volna most
                        meghalni...</p>
					<p>Még soha életében a halálra így nem gondolt. Most igen, igen, most szeretett
                        volna nem lenni... Valami nagy setétséget érzett leszakadni, zuhanásokat,
                        felpattant szemmel, újra setétben, megiszonyodva, elszörnyedve, ordítva
                        hideg verejtékben...</p>
					<p>Török Kata takargatta: menj, menj! nem akarta! magában kellett maradni, s
                        rémült volt, iszonyú... Hosszú sor akasztottat látott villogó fényben,
                        messze, messze, amerre nézett, mind felakasztva, karjukat feléje nyújtották,
                        rendesen beszéltek, tisztelettel, hódolattal, ahogy kell, s akihez csak
                        szólott, mindnek kötélen a nyaka, s a levegőben kalimpál, furcsán s
                        hátborzongatóan mind úgy fut el szavára, s úgy lebben elő, levegőben lógva
                        félrefordult fejjel, s csákány a kezükben, fűzfacsákány, avval intenek, s a
                        nyelvük, szólnak, nem szólnak, félreesett, izzadt, csapzott fejükből kilóg,
                        mind halott, s irtózat, lehunyt szemmel néznek, tesznek, sürögnek-forognak,
                        s a kötelük hosszú, hosszú, mintha fákra, a házak ereszére volnának akasztva
                        s ahogy utána néz, egy kézbe fut odafenn valahol s hosszú gyeplőszárakon
                        futosnak nesztelen, hangtalan, s macska kering folyton, folyton, a lábuk
                        körül, egyre közelebb jön, egy hosszú szőrű török macska, egyre közelebb
                        jön, s a szeme vörösen ég, s folyton dorombol, s egyre közelebb jő, s egyre
                        nagyobb, s a szeme ég, s ez is kötélen lóg, s kitátja a száját, ugrásra
                        mered, s veszi észre, hogy ő egy kis egér, aki rémülten keres lyukat, s
                        nincs hol, mert jő a nagy macska felborzolt szőrrel kötélen, s most végre,
                        ugrik, ohh...</p>
					<p>Felvetette magát, hörögve, Török Kata még le se ért feküdni, ijedten fordult
                        vissza.</p>
					<p>- Fiam, fiam - suttogta, simogatta homlokát, s az behunyt szemmel fogát
                        csikorgatta:</p>
					<p>- Kergesd... kergesd el a macskát...</p>
					<p>- Mit? - szólt tisztán, hangosan a nő, s a fejedelem felnyitotta szemét.</p>
					<p>Kábultan józanodott ki, nem tudta, mi baj, de a teste remegett:</p>
					<p>- Bort!</p>
					<p>Török Kata hozta a serleget.</p>
					<p>Inni kezdett, kiköpte:</p>
					<p>- Méreg, méreg! - kiáltotta. - Vizet, vizet.</p>
					<p>Vizet adott neki.</p>
					<p>Abból bőven, sokat ivott.</p>
				</div>
				<div type="chapter">
					<head> [III]</head>
					<p>Reggelig vívódott, nyöszörgött, perc nyugalma nem volt, virradatra mintha
                        elvágták volna, nyugodtan felébredt.</p>
					<p>Már akkor megmozdult az egész város, s ostromolták a fejedelem ajtónállóit.
                        Imreffy egész éjszaka dolgozott, megérkezett Géczy, aki nem akart jelen
                        lenni Szeben bevételénél, hogy magáról elhárítsa a gyanút s ódiumot. Vagy
                        talán félt? Lapult?</p>
					<p>Török Kata früstökről gondoskodott, s mikor az égettbort itták a nagy zárt,
                        arany s ezüst edényből, melynek csupán egy csöcse volt, vékony szívólikkal,
                        s kézről kézre járt, hogy mindannyian egymás után itták a gégefojtó erős
                        pálinkát, mondja az asszony:</p>
					<p>- S nem inna egy pohár vizet, Nagyságod?</p>
					<p>- Vizet? - bámult rá a fejedelem.</p>
					<p>Az asszony huncutul mosolygott.</p>
					<p>- Az éccaka ízlett.</p>
					<p>Mindenki nevetett, de az asszony komolyan mondta:</p>
					<p>- Megnyomta valami boszorkány, Nagyságodat, macska képében.</p>
					<p>A fejedelem homályosan visszaemlékezett valami álombeli éjjeli érzéseire, s
                        hívatta a papot. Megparancsolta, hogy tartson érte istentiszteletet.</p>
					<p>Különben jókedvű volt, a kancellárral már reggeli előtt elintézte a székely
                        akciót, már aláírta volt a parancsot s a leveleket, miket a hírvivők, kik
                        véres nyárssal indulnak a falvakra, hogy ősi szokás szerint a véres nyársat
                        körülhordozván, hadra szólítsák a népet. Imreffy összeszedte aki székely
                        atyafit csak talált, s rájuk hagyta a cselt: ha a Főkapitány szembe jönne,
                        megkerüljék s meg ne árulják.</p>
					<p>Früstök után hozták eléje a szász törvényt, amely szépen meg volt írva, s már
                        mind az országgyűlés kiküldött tagjai alájegyezték, csak a fejedelem
                        aláírása hiányzott. Könyökölve hallgatta végig két ujja közé vett állal,
                        mikor az ítéletet is elolvasták, mely szerint a száznegyvenhét vezető cinkos
                        halálra s jószágvesztésre ítéltetik, legyintett:</p>
					<p>- Nem írom alá nevemet... Hajítsátok pokolba...</p>
					<p>Csodálkozva néztek rá.</p>
					<p>- Menjenek a szászok a szemem elől... Minden húsz éven felüli férfiember
                        szedje magát és menjen világgá... Szászok: nyitva nekik a széles világ...
                        Van nekiek másutt is kenyerek: menjenek Ókespurgába...</p>
					<p>Lehajtotta fejét, nem tudta, mit cselekszik. A török követséget megbeszélni:
                        a szászok pincéiből s kincses kamaráiból került elő a temérdek ajándék, mi
                        arra volt szánva, hogy a török fővezért s csauszait, bégjeit, basáit,
                        megvesztegesse, hogy engedelmet adjanak neki az oláországi háborúra...</p>
					<p> Déllére Géczy is útnak indult s a fejedelem a vár fegyverkamráit járta,
                        nyugtalansága oszlott, ereje elbízottsággá lett, s nem gondolt arra, hogy
                        erőszak erőszakot szül, hogy sikerült rablás rablókat nevel, hogy Géczy
                        Weiss Mihállyal együtt lovagol Brassó felé...</p>
					<p>Nem hallotta e két élettapasztalattal teli embernek diskurzusát a világról,
                        amelyet mindketten oly jól ismernek. Géczy örömmel beszélt a brassai bíróval
                        a prágai udvarról, a bécsi kereskedelemről, a norinbergi vásárról: egész
                        Erdélyben nem talált még egy embert, aki hazája szűk határain túl látott
                        volna, még akik bujdosás miatt kénytelenek voltak világot látni, azok is
                        vakok voltak, mint Kamuthy Farkas, otthoni elbizakodottságuk varázsköpenyébe
                        burkolva csatangolták a török végeket, mit sem látva, mit sem tapasztalva,
                        agyatlan szekérkerék módjára görögtek a világ országútján, s nem
                        gazdagultak, csak koptak, romlottak... Nem ilyen volt Géczy, aki nyitott
                        szemmel járt, és az egész világot maga hasznáért vizsgálta végig. Volt már
                        kalmár is, volt kupec, hajcsár, politikai ügynök, áruló, feladó, kém,
                        tolvaj, s minden helyen, minden helyzetben kész a kalandorvér, hogy
                        vakmerőségből meghunyászkodással másszon ki, bizalomból galád árulással
                        csináljon tőkét magának. Tudott élni a helyzetekkel, sem morál, sem
                        kishitűség, sem fáradság, sem a veszélytől való félelem nem tartotta
                        vissza.</p>
					<p>Weiss Mihály sokban hasonlított hozzá. Tizenhat éves korában felszabadulva az
                        iskolák s mesterség alól, vándorútra kelt, s tíz évig odajárt, a császár
                        kancellárjáig, ahol scriba volt, sok mindent próbált, de őbenne az egyéni
                        érvényesülés vágyán túl fajtájának közössége élt, s ő mindenkor elhagyta azt
                        a helyet, ahol csak ő maga boldogult volna, de otthoni, erdélyi szász
                        nemzetétől elszakadnia kellett. A fényes császári udvart hagyta ott, a
                        legnagyobb reménységeket s lehetőségeket, hogy hazajöjjön brassói városi
                        jegyzőnek és iparosnak. S hogy mennyire csak személyes hatás, a gyermeki
                        lélekre tett mély benyomás a legizzóbb hazafiság alapja, éppen az ő példája
                        mutatja, mert hiszen csak az apja vándorolt be a szászságba nagy német
                        földről.</p>
					<p>- Hanem ez mindenen túltesz - mondta Géczy bizalmasan, a fejedelemre
                        gondolva, -, amit csak a kerek világon tapasztaltam.</p>
					<p>Weiss Mihály maga elé nézett, s uralkodott magán, hogy föl se pillantson.
                        Érezte a kalandor mentegetőzését, a gazfickót, aki kivonja magát a
                        felelősség alól, dacára, hogy éppen az ő munkájának megépítésén fárad.</p>
					<p>- Ekkora rablást még senki ember fia nem merészelt - nevetett Géczy -, ennek
                        híre lesz a históriában.</p>
					<p>- Az bizonyos, hogy a históriában híre lesz - szólt Weiss Mihály -, de
                        őnagysága csak akkor fogja élvezni a tett gyümölcsét, ha nálánál jobb fejű
                        emberek biztosítják neki a rablást.</p>
					<p>Géczy hallgatott, ezért Weiss Mihály érezte, hogy neki kell magyaráznia.</p>
					<p>- Ahhoz, hogy fővel rohanjon a falnak valaki, csak kosfejre van szükség.</p>
					<p>- Azt hiszed, uram, ki tudjátok venni markából Szebent.</p>
					<p>- Óh uram, te világban járt ember vagy, gondolod-e, hogy a német nemzet
                        sorsát Szeben kőfalai őrzik? A szászságnak magának még hat kővára vagyon, s
                        hetediknek számítom a prágai Hradsint. Mert bizonnyal mondom neked, hogy a
                        római császár többet tehet a szász nemzet megmaradásáért a szebeni
                        bírónál.</p>
					<p>Géczy ezt belátta, s egyszerre megbillent benne a bizalom Erdély jövőjében.
                        Örült, hogy az események rohanása miatt feleségét még be nem hozathatta. Jó
                        azt tudni, hogy a vihar akár jobbról, akar balról ver, a család biztos
                        helyen ül kis fészkén. E pillanatban az üres és céltalan lélek már kibillent
                        útjából egy súlyos és nehéz egyéniséggel összeütődve. Ki tudja, mire ő
                        Konstantinápolyba ér, nem lesz-e már itt egy új Bástya és egy német-magyar
                        had? Fütyörészni kezdett: ő ugyan fejét se fájdítja miatta, lesz, ahogy
                        lesz...</p>
					<p>Weiss Mihály komolyan mondta:</p>
					<p>- Vele beszélni nem lehet, mert őnagyságával, akár a hadicsákányommal
                        beszéljek: ma egész Erdélyben nincs ember, aki bölcs és tanult, tapasztalt
                        és megértő fejjel vegye a dolgokat, csak éppen, ne vegye rossz néven és
                        adulációnak, csak kegyelmed, uram. Bár szólhatnék...</p>
					<p>Géczy belevágott.</p>
					<p>- És Bethlen Gáborról mit vélsz?</p>
					<p>- Bethlen uram egy jó kard, Géczy uram egy jó fej - szólt ravasz őszinte
                        hangon.</p>
					<p>Géczy hallgatott.</p>
					<p>- Illésházy nádor úgy szeretett, mint fiát - mondta -, az nagy kár, hogy ő
                        oly véletlen meghalt.</p>
					<p>- Thurzó nádor - mondta Weiss Mihály respektussal - Illésházy nádor embereit
                        vette maga mellé, s szíve belsejében őrzi emlékét: amint látja kegyelmed,
                        nekünk Brassóban jó informátoraink vagynak.</p>
					<p>- Thurzó nádorral szoros barátságban valék, felesége, Czobor Erzsébet
                        asszony, mint szeretett öccsét tart, s különben is sógorságban vagyunk
                        feleségem után, aki Poltháry Soós leány, s így Csáky Istvánnal és a volt
                        fejedelem, Rákóczy Zsigmonddal is.</p>
					<p>Weiss Mihály jól tudta, hogy Géczy a Magócsyak zabigyereke, nem is tudni
                        melyiké, minden férfikorú Magócsy élte a frajjt - örömmel kapott e
                        hetvenkedésen:</p>
					<p>- Sok injuria esik ez országban, de a sors mindent jóra visz. Legfőbb
                        jogtalanság azonban, hogy egy bölcs embernek fatuskó szolgálatában kell
                        rohadni.</p>
					<p>Géczy sarkantyúba kapta a lovát, mert a kísérők túl közel értek, s félt, hogy
                        hírül viszik a fejedelemnek e bizalmas beszégetést...</p>
					<p>Weiss Mihály alázatosan elmaradt tőle, lehajtotta fejét, s az isten
                        titokzatos utaira gondolt, és a szász nemzet jövő csillagát a ködből
                        kibontakozni érezte.</p>
					<p> A fejedelem boldogan szíjta magába zsákmányának becsét, mikor megjött
                        Bethlen Gábor.</p>
					<p>A Főkapitány ott találta a nagy fegyvertárban, ahol ijesztő bőséggel volt
                        felhalmozva a fegyvereknek garmadája, csak fekete puska, amilyet a Básta
                        katonái használtak, tizenkétezren felül volt: csak most értették meg
                        mindnyájan, milyen bölcsesség volt, hogy a fejedelem megvette Szebent,
                        úristen micsoda dolgok lettek vón itt, abban a pillanatban, mikor alkalma
                        lett volna a szászságnak szövetkezni a fejedelem ellenségivel.</p>
					<p>Bethlen mély megdöbbenéssel jelent meg a fejedelem előtt. Ennek a ragyogó
                        arcával s boldog lobogásával szemben fekete s komor volt, s hallgatag.</p>
					<p>Kint az utcákon már sorba állatták a szász férfiakat; fegyvertelenül, sőt
                        szinte ruhátlanul, úgy, ahogy a dobszó érte őket a házukban, sorba
                        állítottak minden utcában egy-egy tömeget s fegyveres, korbácsos hajdúk
                        tatárvadsággal röpködtek körültük.</p>
					<p>A fejedelem érezte a Bethlen hallgatását, keményen kezet fogott vele, egy
                        percig szorította öklét, mintha valamit akart volna mondani, támadni, akkor
                        meggondolta, s nem hozván szóba a főkapitány Szebent, ő sem szólott érte:
                        úgy vették, mintha semmi jelentékeny dolog nem volna, mintha természetes
                        lenne, mintha másképp nem is találkozhattak volna: beszéltek a hadakról, a
                        lovagokról, bandériumokról, a székely nemes felkelésről s a további utazás
                        dolgáról.</p>
					<p>- Menjen kegyelmed országgyűlésbe - mondta a fejedelem -, s lássa meg, mit
                        tegyünk a jövendőbeli dolgainkról.</p>
					<p> Az országgyűlés már együtt volt, s a nádori találkozás dolgait tárgyalta,
                        valamint a pontokat, miket sérelmesnek tartott a nádor a kettejük
                        viszonyában: elvett uradalmak visszaadását, kölcsönösen, a kereskedők
                        sérelmeit s más kisebb dolgokat.</p>
					<p>Bethlen szomorúan, de arcán uralkodva lépett a vár piacán végig, csizmája
                        döngette a köveket, Mikó Ferenc hűséges komornyikja ment mellette.</p>
					<p>- Hajdúk, nagyságos uram, mindenütt csak hajdúk...</p>
					<p>Bethlen így szólt hozzá:</p>
					<p>- Ferenc uram, ha így megyünk, megújul a rettenetes idő, Básta s Mihály vajda
                        idejek, s akkor úgy megrontatik Erdély, hogy soha többet meg nem
                        építtetik...</p>
					<p>Mikó Ferenc szőrös, macskaképű veres ember volt, de bölcs fiatalember, s
                        szabad szavú, így replikázott a Főkapitánynak, emlékezvén a rettenetes
                        időkre:</p>
					<p>- Bezony nem volt kegyelem, se nemes, se paraszt, se férfi, se
                        asszonyállatnak, egyaránt emésztette a fegyver mindet: azt pedig, a
                        hallatlan kegyetlenséget a magyar hajdú cselekedte... Oh átkozott nemzetség,
                        úgy kellett ok nélkül bánnod a te felebarátoddal, aki neked sohasem vétett,
                        kenyeredben sem ett, szemmel se látott. Minden javunkat elprédálták,
                        fosztották, falunkat, városunkat elégették, a bennevalót, az ártatlan
                        gyereket levágták - felemelte öklét, s halkan szitkozva átkozgatta: -
                        eltöröl e földről Isten, nem leszesz nyomos, nem marad a te prédád a
                        maradékodnak, úgy vész el a pusztító, ahogy másokat rontott!</p>
					<p>Bethlen eltűrte, elhallgatta a kis ember mérgeskedését, s hagyta, mert
                        helyette könnyített a lelkén. A hajdúk mindenfelé zsákmánnyal járkáltak, új
                        süvegek s menték voltak vállaikon, új csizmásak voltak, s száz portékákkal
                        tele, tarkák voltak, mint a madár.</p>
					<p>A tanács elhatározta, hogy a fejedelemnek nagy köszönetet mond a Szeben
                        dolgáért s ez újabb kegyelmességeért a megtorlásban, hogy csupán
                        száműzetésre ítéli a tolvaj fajzatot, ki soha meghálálni ez nagy fejedelmi
                        irgalmasságot nem fogja, hogy kezében levén, életével s szabadságával
                        megajándékozva bocsátja el, kéri azonban őfelségét, hogy a tömlöcben tartott
                        száznegyvenhetet szabaddá ne tegye, mert ezeknek külső országokon annyi s
                        oly erejük vagyon, hogy az ország ellen praktikálhatnának...</p>
					<p>A szebeni házakat pedig kiosztotta a fejedelem kedvelt híveinek, kapott akkor
                        ki egyet, ki két, ki akár tíz házat, minden valamirevaló nemesember,
                        Szebenben. Eleget ették a szászok a magyarok zsírját, most itt az ideje,
                        hogy a rablott kincsek jó magyar kezekbe kerüljenek...</p>
					<p>Nagyobb erősségért papokkal szenteltették be az egész várost. Kálvinista
                        magyar papok mosták le buzgó imádsággal a lutterista szász istenszagot. Az
                        egész várost, a kapukat, városházát, tanácstermeket, a piacot és
                        templomokat. Még a házakat is külön megáldották. De inkább csak a gazdag
                        szászok elkonfiskált és salva gvardiává lett házait. A szegény viskókért kár
                        vesztegetni az imát. Volt már pap elég, itt, a kolozsvári és fejérvári
                        püspök és vagy harminc bajuszos predikátor. Mind örvendett a magyar
                        dicsőségnek és a veszett szász lutterek pusztulásának.</p>
					<p>Hát még ha tudták s látták volna a brassai nagy templomban a szászság éjféli
                        isteni tiszteletét. Zsúfolva volt a nagy Mihály-templom, síró és zokogó
                        néppel, anyák a gyermekeiket karon tartották, s reggelig énekeltek s
                        imádkoztak a nagyhatalmú Isten színe előtt.</p>
					<p>Weiss Mihály a virradatkor megnyitott tanácsülésben elmondta minden
                        gondolatát, s teljes fölhatalmazást nyert, hogy tegyen, amit jónak lát.</p>
					<p>S Weiss Mihály úgy látta jónak, hogy Géczynek rendelkezésére bocsássa a szász
                        nemzet minden kincseit.</p>
					<p>Géczy a fölkelő nappal távozott Brassóból, de már lelkében új ember volt, már
                        nem Báthorynak volt hűséges embere, hanem saját magának. A brassai tanács, a
                        bíróval élén, megalkudott vele életre-halálra, hogy szerezze meg a porta
                        jóakaratát a szász ügynek, s keresztbe húzza a fejedelmi terveket.</p>
					<p>- Mért prédálja el nagyságod - mondta Weiss Mihály - e kincseket, melyek
                        úgyis a szász nemzet birtoka és szorgalmának gyümölcse, e fajtalan, vak és
                        zsarnok Báthory kedve szerint, mikor ugyane kincsekkel megszerezheti maga
                        számára Erdély és a szász nemzet hűségét és az ausztriai birodalom
                        jóakaratát...</p>
					<p>Géczy nem az az ember volt, aki sorsának csillagát ne lássa tündökölni e
                        szédületes előrehaladásban, amely Erdélybe belépte óta kíséri. Mintha
                        csaholó kutyának állott volna mellé a szerencse: ki tudja, még mi
                        ígérkezik!...</p>
					<p>Egy hét múlva a fejedelem kiindult Szebenből, visszahagyva ötszáz
                        fegyveressel Kákoni Istvánt, a Kamuthy sógorát, kapitánynak.</p>
					<p>Brassó alatt nagy tumultus, a Barcaság, mint egy hangyaboly eső előtt, a
                        székely parasztság már ott volt s kavargott, zsibongott, világ vásárja,
                        gyalogos, bocskoros, mezétlábas parasztokból, visszafordított kaszával,
                        bunkóval, s erdőirtó fejszével fegyveres nép.</p>
					<p>A fejedelem e boszorkányszombatjától megmámorosodott; egész új ember lett,
                        úgy lovagolt az éljenző, vivátozó, dícsérő, hódoló, süveglengető
                        parasztsereg közepén, boldog volt most, már az mind csak jól megy: amit az
                        ember elgondol, íme másnapra teljesedik... No híres uramék, senki sem akarta
                        a háborút, még Főkapitány uram milyen orációt csapott a had ellen a
                        fejedelemasszony fogadtatásán, s ő már akkor tudta, hogy senki sem akarja, s
                        mégis meglesz... s megvan...</p>
					<p>Amerre szem látott, a mezőket mind emberek heverték tele, mind csak vivát, s
                        éltették Istennel a fejedelmet: éber-e vagy álom, ki tudná azt, ez most
                        valóban egy tündéri kert a ragyogó tavaszban a zöld lombok alatt, virágzó
                        fák között, hogy eljöttek, egy szóra, jó teremtőisten, egy kiáltásra hogy
                        ott hagyták a kapát s az ekét, s földet s a munkát, s hogy égnek s esküsznek
                        Istenre, szentekre, prófétákra s Kálvinra, Lutherre, mindenre, nagy nemzet
                        és nagy harcos fajta, egy sem felejtette el a szolgaság nehéz száz
                        esztendeje alatt, egy sem, az ősi szent szabadságot, amiből éppen két
                        Báthory nyomta le őket, az az első István vajda, aki Mátyás király alatt a
                        Kenyérmezőnél Kinizsi Pállal a törököt megverte s a másik nagy István, aki
                        elment királynak Lengyelbe, a nagy Báthory István... Mind semmi már, sebaj:
                        a harmadik Báthory mindent jóra vitt s visszaadott, s mindig ez mostani jó a
                        jó; elmossa a régi fájdalmakat... Egy székely paraszt se volt, aki csak egy
                        napra is felejtette volna, hogy erővel vették földjeit s szabadságát, hogy
                        galádul vesznek rajta dézsmát az urak, s hajtják robotba, hogy egy
                        esztendőben száz napot is kell egyik-másik úrnak bedolgozni, s felesége,
                        gyereke s minden bogara szabad préda az úrnak... - Isten ítélt - kiáltották
                        -, Báthory gyógyítja, amit a Báthory égetett...</p>
					<p>Mámorban és álomban ült a fejedelem lován, s nézte, csak nézte a tömeget,
                        mely hadaival egybekavarodott. Már a hajdúk tízezren, a maga hadai másik
                        tízezren s most a székelyek megannyian, mint ezek együttvéve, kiosztotta a
                        puskákat a lőporos palackokkal, s megmustrálta, s igen szép hadat épített a
                        csőcselékből húszezerig valót.</p>
					<p>Maga Bethlen Gábor sem szólhatott: ki merné felemelni szavát ennyi harcos
                        ellen... S az urak, a székely urak némák voltak, csak ültek megdöbbenve
                        lovaikon, nem értették, mi ez, s még nem tudták, mitől rettegjenek...</p>
					<p>Brassóból megjött a bíró, Weiss Mihály s nehány tanácsbelije.</p>
					<p>Hozták a nagy teméntelen sok ajándékot, fegyvereket társzekérrel, élést
                        bőségesen, húsokat, füstölteket a vitézlő rendnek, lisztet a népnek, sült
                        kenyereket sokezerszám...</p>
					<p>A bölcs róka a fejedelemnek négyezer és ötszáz aranyat hozott, s meghívá a
                        fejedelmet Brassó városába früstökre - ötödmagával...</p>
					<p>- Vagyon-e nektek erős váratok - kérdezte a fejedelem nevetve -, hogy öt
                        embert be mertek ereszteni?</p>
					<p>- Vagyon felséges uram - szólt a bíró mély meghajlással -, még százezer ember
                        s száz ágyú se ijeszti meg falainkat.</p>
					<p>- Vidd a pénzed - mondta a fejedelem megharagudva. - Ajándoktokat elfogadom;
                        pénzetekre nem vagyunk kíváncsiak, hanem a lelketekre.</p>
					<p>Weiss Mihály megijedt, mit akar tőlük a fejedelem, hogy így visszaveti
                        pénzét.</p>
					<p>Weiss Mihály ott volt Szeben bevételénél s akkor éjjel Imreffy s Kamuthy
                        vallatták meg, nincs-e része a brassai tanácsnak a szebeniek bűnében. Mivel
                        azonban a fejedelem sietni akart Oláhországra s félt, hogy Brassó megvétele
                        nem lehet már oly szerencsés, mint Szebené volt, s csak feltartaná az időt:
                        azért nem találták bűnösnek a brassai bírót, sőt különösen megdícsérték, s
                        az ő példájával buzdították a szász nációt...</p>
					<p>- S jó früstököt lehet-e nálatok kapni? - kérdezte a fejedelem, de
                        elfordította szemét, mintha nem szeretné, megzavarná a bírónak erős fekete
                        szeme, mely ravaszul csillogott s mosolygott, s tudta, hogy övé lesz ez a
                        város, ha bármi történjék is...</p>
					<p>- Géczy uram a megmondhatója, felséges fejedelem - szólt alázatos, de ravasz
                        mosolygással a brassai bíró -, tegnap eresztettük volt ki s elkísértettük
                        magunk hű emberivel s szekerünkön egész Konstantinápolyig, ajándékot is
                        tettünk az övéhez bőségesen, s istentiszteletet tartottunk útjának
                        javáért...</p>
					<p>- Úgy - mondta a fejedelem, s élesen nézett a szász bíró szemébe. - Majd
                        izenünk kegyelmednek, mikorra várjatok.</p>
					<p>Weiss Mihály meghajlott, hátrább húzódott s a kancellárt kérette meg külön
                        beszélgetésre.</p>
					<p>Kétezerötszáz aranyat ajánlott fel neki avval az alázatos instanciával,
                        gondoskodjék róla, a fejedelem őnagysága ne többel jöjjön bé Brassóba öt
                        embernyi kíséretnél, mert másképp a kapukat meg nem nyitják s lőni fognak a
                        várfalakról.</p>
					<p>Imreffy fejét ingatta; tíz avagy tizenkettőt kívánt, különben nem felel érte,
                        hogy a fejedelem egyáltalán bemén-e.</p>
					<p>A fejedelem valóban tizenöt emberrel ment be, s nem csukták be a kaput s nem
                        lőttek a falakról, s nagy volt az ebéd, s a fejedelem szó nélkül, igen
                        rendes viselkedéssel ebédelt, s még fényes nappal kijött, s aznap estére
                        elment a hegyekbe, Bethlen Gáborral, az előre elküldött hajdúsereg
                        után...</p>
					<p>Lóháton a hegyeket megmászni.</p>
					<p>Lóról leszállva az utakat keresni, rájuk szakadt setét s csillagtalan
                        éjszakában, a zavaros tavaszban, a szakadásokban még ott maradt hómezőkön
                        veszni...</p>
					<p>Ezt az éjszakát a fejedelem a hó hátán hálta.</p>
					<p>Sátrát se vonták fel, bundába burkolva úgy virrasztotta át bor mellett, tűz
                        mellett az éjjelt, s főgondja a széki kutyája volt, a Pogány kutya, melyet
                        maga bundájába takargatott.</p>
					<p> Ahogy az ég szürkülni kezdett, talpra szöktek s tovább a hegyeken.</p>
					<p>Mintha új elementumba jutottak volna, kinyílt a szíve az egész seregnek, s
                        hajrá, most már minden szabad, hajrá itt már minden a mienk, megszűnt minden
                        fék, hujjahó...</p>
					<p>Csiklandozta a szívüket, hogy kint vannak a szegény haza földjén, elmaradt a
                        nehéz gond, el a felebarát, el a becsület, ami a határon túl van, a had
                        jussán: préda...</p>
					<p>Tündéri szépségű völgyekre nyílt a hajnal: s ez mind az enyém, frissen
                        rügyellett zöld erdők, fakadó virágok, öblös derék fák: ez mind nekem
                        hódol... Új birtok, új szerzés: minden lépéssel tágult az ország határa, s
                        mikor meglátták az első oláh viskót, szemük boldog éhesen csapott rá: ez már
                        új tartomány.</p>
					<p>- Mi baj, Farkas uram - mondta a fejedelem Kamuthynak.</p>
					<p>- Megbocsássa felséged, de ez vén szamár Gerőffy uram! nem neki kellett vón
                        az előhadat rávinni Tergovistyére, hanem másnak, akibe van friss fiatal
                        akarás.</p>
					<p>Gerőffy a Kolozs megyei főispán, Bethlen barátja, a válogatott nemes haddal
                        előrement, megfogni a rókát.</p>
					<p>A fejedelem egy dombra ért s visszafordult, nézte seregének kibomlását,
                        bontakozását a hegyekből. Kavarogva, zavarogva, hűhóval s kiabálással
                        jődögélt a sereg, lassan ment a hadak leszállítása, semmi rend s
                        egybetartás, szinte mindenki külön ment egy-egy helyen, ezren s ezren
                        torlódtak meg, azután szétszakadoztak, a legénység dalolt, mások
                        káromkodtak, mindenki okosabb volt a másiknál, mind tanáccsal tele s maguk
                        a vezérek a legtanácstalanabbak.</p>
					<p>- Sose érünk be Tergovistyébe - mondta Kamuthy - evvel a csürhével. Jó
                        gyalogos ember, ha reggel Brassóba felkél, estére ott vagyon, de mi
                        lovastul, szekerestül egy hónapig se érünk el... Ezt tudja a Főkapitány? Ez
                        a tudománya?</p>
					<p>Imreffy vezette a had elejét, s Bethlen Gábor a végit.</p>
					<p>Csak azt látni, hogy a távoli rajok nem jönnek s nem jönnek, szekerek állanak
                        az útban, húszával torlódva, az idő telik, s alig jutottak túl egy
                        hajláson... már letelepültek, tanyát vernek, tüzet raknak, szalonnát
                        pirítanak, s szidják a bestye országot, ahol semmi sincsen: valahol
                        kecskefalkát, mások egy nyáj juhot leltek a hegyekben, elvadászták,
                        lehozták, megették szőröstül-bőröstül. A fejedelem úgy vette észre, mióta
                        kint vannak az országból, sokkal lassabban megy, nehezebben a had előbbre,
                        mint Szebenből Brassóig... Csak azon rettegett, oldalba ne fogja Radul, mert
                        ennek itt vége, akkor vége...</p>
					<p>Újra feltápászkodni, megették, ami a tarisznyába volt, s most tovább
                        cepekedni: no de mégis estig, alkonyatig kihúzzák, s akkor újra leheverni a
                        kövér, megtapodott fűbe.</p>
					<p>Reggelre mindenki tudta, hogy Gerőffy elszalasztotta a rókát, hogy az oláh
                        vajda megszökött Tergovistyéből, s az egész sereg káromkodott; elvitte a
                        vajda minden családját, cselédit, aranyát, ezüstjét, bojárjait mindenestül,
                        s üthetik most bottal a nyomát...</p>
					<p>Másnap még kedvetlenebbül ment a dolog, a fejedelem maga három lovat
                        kinyargalt, előre, hátra, káromkodott, szitkozódott, korbácsa folyton
                        csattogott, s nem nézte úr vagy paraszt, utána, utána, maga szeretett volna
                        Rádul után menni... Nem, ezt nem engedi meg többet: nem Gerőffynek, nem is
                        Kamuthynak, neki magának kellett vón az előhadakkal lenni...</p>
					<p>S ebben az átkozott országban sehol semmi; makkon élnek itt a népek? ördög
                        látott ilyen hazát... Bethlen két napig meg bírta őrizni a szekereket,
                        harmadnap meg kellett ereszteni, mert a sok bitang tarisznyás éhes lett, s
                        ha nem hagyják, fegyverrel ostromolja meg az elemózsiát...</p>
					<p>A fejedelem egyre rosszabb kedvvel vekengett, nyomorgott tovább...</p>
					<p>Ez-e a hadviselés... Így ment-e Nagy Sándor végig Ázsián?...</p>
					<p>Találtak tanyákat, mind felpusztítva, elprédálva, szidták a Gerőffy hadát,
                        mint a bokrot, ez a vén csatavesztő, aki a goroszlói csatát is elveszítette,
                        tudott az úton prédálni: azért késett el a rókafogásbul... A fejedelem
                        ingerült volt, százszor megátkozta türelmetlen sietségében a sok népet:
                        negyvenezer ember, negyvenezer felé húz...</p>
					<p>Még egyszer ezt, nem így fogja csinálni; rosszul indultak, rosszul vezettek,
                        ha most egy ellenséges csapat rájuk jönne, mihez kezdenének... az egész
                        csorda futna világgá, s nincs senki, aki hadhoz értene, legalább Géczyt el
                        ne küldte volna: egy törött tengelyű szekér mellett állt meg, a székelyek
                        nagy szájtátással vették körül, s csak nézték, beszélték halálig, s egy se
                        nyúlt hozzá: nem az ő szekere...</p>
					<p>- Lökjétek ki az útból - ripakodott rájuk; a szekéren két hordó bor volt, s
                        ahogy elfordult, azt rögtön befenekelték s mint a legyek rá, egy ember se
                        ment tovább, míg el nem fogyott, s akik beszoptak belőle, lehevertek a fűbe
                        aludni...</p>
					<p>S az urak nevettek rajtuk: ezek hadvezetők?... pocakos komék,
                        országgyűlésében perorálni; s a székelyeknek nem lehet parancsolni, mert
                        ahogy a fejedelmet meglátják, mindjárt éljeneznek, lova elé feküsznek, úgy
                        vivátoznak, ütheti őket bottal, ostorral, térden hálálkodnak, s vége-hossza
                        nincs a sok beszédnek, panasznak, az uraik ellen való keserveskedésnek, hogy
                        nem akarták őket ereszteni, hogy a feleségükkel, gyerekükkel mi van
                        azóta...</p>
					<p>Ez nem had, nem háború, ez utálság, s üsse meg a kő az egészet.</p>
					<p>Lovasok vágtattak szembe rá, Gerőffy emberei jöttek jó hírrel, hogy elfogták
                        a vajda anyját negyven szekér drágasággal, s azóta talán magát a vajdát is
                        szorítják erősen.</p>
					<p>Ez a kis eredmény egyszerre átalakította kedvét: elmondatta, hogy ugrott ki
                        Radul az ágyból éjnek éjszakáján, hogy menekült, s merre, hol bujdosik...
                        Egyszerre fellobogott benne reménység és minden... Vágtatva, vágtatva ment
                        előre kíséretével, s ebéd előtt bent is volt a gyenge szomorú földvárban,
                        ami a tágas ringy-rongy putrikból álló ronda nagy falut, e Tergovistyét
                        körülvette...</p>
					<p>Mikor bevágtatott a város kapuján, senki se fogadta, csak a derékig érő sár,
                        ami az utcákat borította. A ló térdig dagasztva baktatott előre, az apró
                        vityillók, félig földbe ásva, felül fából róva szomorúan, szétszórva,
                        kerítéstelen sivár cigányságban gyatráskodtak, milyen volt Szeben ez
                        világhoz... kőpalotáival, óratornyával, kőbástyáival...</p>
					<p>Nagy sokaság jött szembe rá csordába terelve; hajtották ki a lakosokat a
                        városból, hosszú hajú oláhok, kócos oláh asszonyok, mind-mind mezítláb,
                        gyerekeiket hátukon, vállukon cipelve, ijedt, bamba, állati arccal
                        bukdácsolva a sárban előre, ruha alig a testükön, szőrgubájuk némelyeknek,
                        de a legtöbbikön csak földfekete piszkos, soha nem mosott vászoning,
                        tetvesek, büdösek, a disznófalka emberebb náluk, ahogy bőgve, böfögve, nyíva
                        vagy hallgatag szomorúságban cammognak a csattogó, ostoros, csizmás hetyke
                        magyarok előtt...</p>
					<p>- Hová viszitek ezeket? - kérdezte a fejedelem.</p>
					<p>- Ki a városbúl, csak ki, menjenek amerre szemükkel látnak.</p>
					<p>A fejedelem bólintott, persze, kell a hely, negyvenezer katonának...</p>
					<p>Egy lovascsapat felismerte s viváttal éltette: azok vezették el a vajda
                        palotájába, az is alacsony faház volt, csak az alapja volt kőből, de nagy
                        tágas szobák voltak benne, s ökröket nyúztak, vágtak az udvaron.</p>
					<p>A fejedelem nyugtalan volt, sem letelepedni, se kint lenni nem volt kedve,
                        nem érezte győzelmét, ahogy a kutya nem érzi diadalnak, ha a bolhát
                        bekapta, szimatolt, keresett, ellenfelet várt, olyan híre van a vajdának:
                        sose hitte volna, hogy ennyire olcsón, minden munka nélkül kapja meg ez
                        országot: csak épp el kell jönni...</p>
					<p>Lóháton bejárta a rettentő nagy falut, a földbe vájt putriknak e szörnyű
                        tanyáját, üres volt már az egész, mint vásár után a karám s szembe kezdtek
                        jönni a saját emberei.</p>
					<p>- Ha ilyen a világ - mondta magában -, akkor nekem nem kell negyvenezer
                        ember, csak háromszáz jó katonám legyen, s végigmegyek a föld kerekén...</p>
					<p>Estve felé a kapuknál bevárta a tisztjeit, s azokkal ment fel az ebédre.</p>
					<p>A kancsó mellett lassan megnyugodott, jó húsok, jó borok, a megszokott
                        kompánia körülötte az idegen palotában, ahol pár napja még a Radul
                        pöffeszkedett, most ő ül a főhelyen, s mint a raj gyűlnek és jönnek, mennek
                        udvari népei.</p>
					<p>Kint dobszóval, trombitaszóval, nótával kurjongatással érkeztek saját népei,
                        fáradtan, sárosan, az eső megeredt, s hajlékot keresve, éhesen, szomjasan s
                        lassan megtöltötték a rongyos putrikat, amik bármilyen gyalázatosak voltak,
                        mégis eső ellen jók...</p>
					<p>Nem várták ám őket sehol a háziak bő lakomával, s nem volt ennivaló a füstös
                        vityillókban.</p>
					<p>- Csak annyi jó vagyon - mondta a székely, levetve üres tarisznyáját a földre
                        -, hogy atyámuram disznót öle.</p>
					<p>- Azt jól tevé testvér - szólt örömmel a cimborája s már nyelt is hozzá.</p>
					<p>- Jól tevé, kiváltlag, hogy életibe megevé, s egésségre vála.</p>
					<p>Tréfáltak, nevettek, evvel ütötték el az étvágyat.</p>
					<p>De a hajdúk nem nyugodtak bele, azok nagyon tapasztaltak az ilyen dolgokba, s
                        még a vasszeg is megreszketett, amerre néztek: ezek bizony egy-kettőre
                        felkutatták, ahun valami eleség szagolható vala...</p>
					<p>Bethlen Gábor maga is megérkezett úgy éjféltájba, s valami megelégedettség
                        látszott rajta.</p>
					<p>- Megjöttünk, nagyságos uram - mondta -, a nagyisten segedelmével.</p>
					<p>A fejedelem már jól ivott volt, úgy döntötte magába a bort, mintha hordót
                        töltene. - Csuda, hogy lejött kegyelmed.</p>
					<p>- Bizony csuda - szólott a Főkapitány -, soha nem hittem vón, hogy így
                        lehozzuk a sok tanulatlan hadi népet, mind itt vagyon, egész seregünk. -
                        Leült az asztalhoz, éhes volt, rögtön enni kezdett.</p>
					<p>A fejedelem csudálkozva hallgatta.</p>
					<p>- Máskor nem így megy - magyarázta Bethlen -, máskor mihelyt idegen földre
                        érünk, a had fele rögtön elszökik prédára, vagy lehever aludni, ordít,
                        jajgat, verekedik: most minden úgy ment, mint a karikacsapás.</p>
					<p>A fejedelem nem szólt, komor volt; először vett részt hadban, s dühös volt
                        tapasztalatlanságáért. Később meg is magyarázta Bethlen:</p>
					<p>- Ezt mind a Nagyságod fejedelmi személye tette, minden ember tudta, hogy a
                        fejedelem valahova viszi őket, jó helyre, s egy se akart elmaradni...</p>
					<p>A fejedelem röstellte magát, hogy fejét elvesztette a zűrzavarban.</p>
					<p>- Hadszállításnál mindig csak arra kell nézni - mondta Bethlen komolyan
                        magyarázóan -, hogy a szélső pontok, ahonnan indulunk meg ahova megyünk, jól
                        meg legyenek adva... Ha ellenség a közelbe nincs, akkor nem baj, akárhogy
                        is, csak menjenek, úgyis minden ember csak a maga feje szerint megy előre...
                        Az a fő, hogy idejére odaérjenek, ahova kell... De ha ellenség van, akkor
                        ügyelni kell, hogy sűrűn legyenek az állomások, ahol egybe kell rendezni s
                        mustrálni mindig a hadat, hogy szét ne zavarodjanak a népek... Aki ezt meg
                        tudja csinálni, az nyert: mert nemcsak a mieink ilyen nehezen jók, az
                        ellenségé is: de még az ellenségé sokkal rosszabb... persze a török sereg,
                        az más, az nem így megy; már a deréksereg; csak épp a basibozukok meg a
                        többi csőcselék...</p>
					<p>A fejedelem ingerülten hallgatta; neki ezt mind tudnia kellene: de
                        megértette, s nem fog ez máskor így történni... Rendet kell csinálni, vagy
                        leülni a sutra...</p>
					<p>Most Kamuthy Farkas érkezett meg nagy boldogsággal. Elment a Gerőffy had
                        után, még tegnap, csapatával, s már a zsákmánnyal jött meg.</p>
					<p>- Itt vagyunk, nagyságos uram: Szeben!... Tergovistye!... Mi lesz a
                        harmadik?... Konstancinápoly?...</p>
					<p>A fejedelem hallgatott: jó volna, de hol van ide Konstantinápoly?... s ezzel
                        a csürhével!... el volt zsibbadva a szárnya: már nem mert ezekre
                        bízni...</p>
					<p>- Puliszkahegy ez a világ, nagyságos uram - kiáltotta Kamuthy -, csak étvágy
                        legyen hozzá...</p>
					<p>A fejedelem hallgatott, mennél vígabbak voltak a többiek, annál csüggedtebb
                        volt ő lelke mélyén: hogy ilyen túl olcsó győzelemben nyerte meg az
                        országot, nem becsülte s nem bízott semmit...</p>
					<p>Kamuthy a vajda anyjának kíséretiből kiválasztott tizenkét csinosabb bojárnőt
                        s három papot, s azokat a kosarakba, ládákba levő kincsekkel felhozatta a
                        palotára.</p>
					<p>A fejedelem felpattant.</p>
					<p>Nagy ujjongás, éljenzés lett, hogy a nők beléptek, tizenkét sápadt, csinos
                        személyecske, drága ruhákba öltöztetve, de oly lomposak s rémültek
                        szegények.</p>
					<p>A fejedelem a papokat kivetette, nem tűrte a papot. A lányokat nézte, csak
                        nézte őket, aztán ő is felállt s vidáman köszöntötte, latin nyelven
                        őket:</p>
					<p>- Idvez legyetek a mi vendégbarátságunkban - mondta -, ami az enyém, a tietek
                        legyen, ami a tietek, az enyém legyen.</p>
					<p>A lányok bambácskán néztek, nem értették a szót se magyarul, se latinul; de
                        azt megértették, hogy nem korbáccsal biztatják őket, de hajlongással s
                        nyájas nevetéssel...</p>
					<p>Odaültették a lányokat maguk közé a lócára, s azok már nem sírtak, s nem
                        ijedeztek, egy se volt köztük, aki mártírnő akart volna lenni: szépen
                        hozzáfogtak enni, örültek, hogy asztalnál ülhettek.</p>
					<p>- Ezért no, hát ezér érdemes volt - szólt a fejedelem, s magához ölelt egy
                        nagy tőgyű igen ifjú leányt, aki lángoló, sápadó, almavirágszínű arcával,
                        rémült mosollyal hallgatta a magyar urak nyers tréfáját -, ezért érdemes
                        volt kijönni hazulról, cammogni, éhezni, ázni, fázni: ezt, ezt nem kaptunk
                        volna otthon, amit ez tud adni, úgy-e húgám?...</p>
					<p>- Gyere csak kedves - és a fiatal hajdút, Szilassy Pált maga mellé ültette, a
                        lányt az ölébe adta, és tanítani kezdte, hogy kell csókolni a lányt.
                        Összeölelte őket, s hol a fiút csókolta, markolta, hol a lányt.</p>
					<p>Nevettek, ittak: olyanok voltak, mint a jókedvű mackók... A kutya egyszerre
                        kegyvesztetten, hosszan lógó nyelvvel, vidám pofával leste gazdája minden
                        mozdulatát.</p>
				</div>
				<div type="chapter">
					<head> [IV]</head>
					<p>Sár, sár, feneketlen sár; mozdulni lehetetlen, okos dologra gondolni, tenni,
                        merni, másba fogni mint heverni, heverni.</p>
					<p>Sehonnan hír, semerről remény, napok telnek-múlnak, szó sincs
                        továbbmozdulásról, harc nélkül, egy ütközet nélkül, kardkivonás nélkül
                        elérve a cél, ellenség sehol, csak nyomorúság, éhezők és sárba fúlt
                        haldoklók, idegen nyelv nyomorultjai, akiken még végigvágni sem öröm, oly
                        rendkívül szegények, betegek és Isten elesett bárányai.</p>
					<p>Hogy lehet itt továbbnyomulásra gondolni is? Hova? Hogyan?</p>
					<p>A fejedelem maga sem gondol, vár, várja az ellenséget. Nem tudja elhinni,
                        hogy nincs. Várja a kiküldött követeket, de se Moldva felől, se
                        Lengyelországból, se tatároktól, sehonnan senki nem jő, mintha a világ végén
                        volnának.</p>
					<p>Másnak látszott ez még Gyulafehérváron, mikor Kornis Boldizsár ott volt, hogy
                        a lengyel követekkel tárgyalt. A lengyel! a leggőgösebb, legúribb, hetyke
                        nép, amely egész Európában végigparádézott, mindenüvé királylányokat adott,
                        s az öreg, ravasz Báthory István, a lófő bölcsességével nyakukra ült, a kis
                        Erdély a nagy Lengyelbirodalomra nőtt... Ezt meg kell újrázni, ez ősi
                        örökség s mily okosan mívelte az öreg, tudott a díszruhás gőgösek világában
                        kártyát keverni, összeveszítette őket ha kellett, hogy egymást gyengítsék, s
                        összefogta, ha kellett az ellenség előtt. Ezt akarja ő is. De itt megfojtva
                        heverni a várban, a természettel s emberekkel harcolni, s nem tudja mihez
                        fogjon, mert rövid a cél, amit otthon kitűzött maga elé, többre lett volna
                        ereje. Nem is vélte, hogy ilyen könnyű dolog egy országot legyőzni. Most nem
                        tud mit kezdeni a győzedelmével, amelyet nem is érez s nem becsül, mert
                        ingyen hullott ölébe.</p>
					<p>Ragyogó tavaszi napok, sűrű esőkkel, sárhizlaló idő.</p>
					<p>És a had, mint a méhek szétrajzott, s nincs hatalom, amely összegyűjtse, csak
                        híre jön árulkodással, hogy mennyi szörnyű dúlást, éktelen fertelmességet
                        cselekedének. A fejedelem ezen igen megháborodott elméjében s annál
                        iszonytatóbb ivásnak adta magát.</p>
					<p>Bor, részegség, rest heverés, túlfeszített indulatok, asszonyok, kéjelgés,
                        káromkodás, verekedés, dal, kurjongatás s a portai követek napról napra
                        való türelmetlen várása: evvel telt el két teljes hét Tergovistyén.</p>
					<p>- Nektek adom fiaim - mondta végül maga s tenyerével végigseperte az
                        országot, széles jókedvében, haragos dühében voltaképpen pedig
                        tehetetlenségében, mert mit is tett volna, a szétözönlött népek, mint az
                        éhes falka, szertekóboroltak a Dunáig s túl a Dunán a tengerig, s mindent
                        felprédáltak.</p>
					<p>Bolond ivásokba s idegen asszonyok feldúlásába temetkezett legújabb
                        kedvesével, a fiatal hajdúval, hogy siket legyen, s ne hallja, hogy a sereg
                        erői széthullanak: a hajdúk úgy learatják az országot, elpusztítják s
                        égetik, hogy ordasok ligetjévé teszik: hajtják a sok számtalan lábas marhát,
                        csordákat, nyájakat hazafelé: az erdélyiek, akiknek inkább kaland volt a
                        hadi kirándulás: csudálták, hogy a hajdúk fegyver közé vették még a rúgott
                        bornyút is, istenért egy darabot ki nem adtak körmükből, s hajtották el
                        messze, haza s fel a bécsi kőre. Persze nekik ez a valóságos tanult
                        mesterségük, a marhahajtás, kisült, hogy most is csak azért jöttek, semmi
                        másért: marha után nézni. Bezzeg nem törték magukat az előhad után, mikor
                        még veszedelmes volt: ezt átengedték az erdélyi hadaknak, s most nem is
                        akartak arról tudni, hogy még valami más feladat is vár a seregre: Moldva
                        felé, Lengyelország felé... Marhahajtó csordásfajta ez: arra kell nekik a
                        hadviselés, hogy ahol megállapodnak, az országot mind kiürítsék.</p>
					<p>Az erdélyiek szívfacsarodva nézték a hajdú-gazdálkodást s hogy a
                        hajdúseregnek már nagyobb fele el is ment. Azokat többet nem fogják látni s
                        nem lehetett szólani, mert Szilassy még az asszonyféle cábárokon is túltett,
                        még jobban uralkodott a fejedelem szívén.</p>
					<p>- Mi megvevők ez tartományt a hajdúknak - morogtak s szitkozódtak az erdélyi
                        urak, akik unottan nézték a puszta országot, mely még az ő hazájuknál is
                        nyomorultabb volt.</p>
					<p>Baj, csupa baj, szerencsétlenség, dühök, várakozás; rossz hírek otthonról, a
                        töröktől az engedelem késik, a Géczy levelei jönnek, jönnek, ígérnek,
                        biztatnak, panaszkodnak, sírnak, az ajándékok elköltek, s egyelőre csak
                        annyi parancs jön, hogy míg a győzhetetlen hatalmas császár engedelmet nem
                        ad, ki ne merjenek mozdulni ez helyből: valósággal foglyok hát
                        Tergovistyébe: mint ki ördögöt fog, s nem ereszti többet markából a
                        pokol.</p>
					<p>Már mind elégedetlen s kétségbeesett, a székely parasztok s székely nemesek
                        nem tudnak egymás szemébe nézni, a székely komék hegyesen járnak, a
                        fejedelem portája körül ácsingóznak, s ha meglátják őnagyságát, mind csak
                        éltetik: asse tudják, hunnan kőttek s oly kevélyek, mint húshagyón; sem
                        ülni, se járni, sem élni, se halni, olyan nagyon. Fejükbe szállt a
                        szabadság, s ne merje itt az idegenbe valaki megesmerni a jobbágyát, aki
                        hasát sütteti a nappal, ahelyett, hogy otthon vonná a robotot!...</p>
					<p>Az urak ellenben fel vannak dúlva, s bor közt s józanon traktálják az új
                        szabadok dolgát, az új lázadást, amit a fejedelem szabadított fejükre:
                        szabadítson csak meg az Isten egyszer - mondogatják -, gyerünk csak haza - s
                        fenik fogukat, s titokban lisztákba írják minden jobbágy nevét, aki itt van,
                        így vagy úgy viseli magát...</p>
					<p>Egyelőre semmit se tehetnek, de csak rá kell nézni, ha egy nemesúr egy
                        jobbágyból lett katonával szemben van: mint két láncra vert komondor,
                        fogavicsorgatva:</p>
					<p>- Még állasz-é? - döfi meg szóval az úr a parasztot - ne lépjél ojan sályára!
                        rakjad a lábod! látom, nagyon értesz magad felől. Nem es lehet vélle gyalog
                        beszélni, ha lóra nem kerekedünk!</p>
					<p>- S ojan hatalmas? - mondja a másik zászlósúr - soha bizon!... Vigyázzatok,
                        már minnyájunkat felszippant a koszos az arrába!... Tudnak ezek, sokat
                        tudnak tenni, egy pint borra másat is be tudnak herpenteni!</p>
					<p>Még csak tréfásan, a paraszt lesunyja fejét, s úgy tesz, mintha nem hallaná.
                        Csak Basa János mer visszavágni:</p>
					<p>- Nagyon merkelnek a nagyságos uramék, pedig heába sírnak a sapkába:
                        szabadság vagyon a tarsolyunkba...</p>
					<p>- Hegyes, hegyes - vág vissza a székely úr -, hát még milyen hegyes lesz a
                        karó, kit hegyeznek a csíki hegyekbe...</p>
					<p>A székelyeknek vezetője lett ez a Basa János, akinek Szék óta nagyon felvette
                        Isten a dolgát, mindig a fejedelem körül van, s udvari főlovásza
                        őnagyságának, aki jobban rábízza az életét, mint magára.</p>
					<p>Már csak ez a két ember van teljes bizalmában, Szilassy Pál meg Basa János.
                        Amaz vidám, eleven fickó, tele tréfával s dallal, mulatással, fiatal kövér s
                        piros, mint egy lány, bajsza sincs még, s jó vívó, mint egy gyík: ez a másik
                        meg a maga nehézkes, kemény, óriás testével tunyán s komoran setétlik a
                        fejedelem felett, mint egy várfal. A két ember, kegyencek erkölcse szerint
                        nagyon gyűlöli egymást, s mindent megpróbál, hogy ártson a másiknak.</p>
					<p>Basa János megérezte, hogy a fejedelem a fiú miatt becézi a zsivány
                        hajdúfajzatot, s miatta reszket attól, hogy a hajdúk elmenjenek, ezért
                        minden gyanús mozdulatukról értesítette őt.</p>
					<p>A fejedelem telhetetlen volt a fiú szerelmében, a szemét le nem vette róla,
                        gyönyörködött benne, minden mozdulatában, a változó, hol sikító, hol
                        dörmögő, köszörületlen hangjában, gyerekes szavaiban, okoskodó, nagyotmondó
                        bölcsességében, pompás sarjúerejében, vívásbeli ügyességében; ő, aki minden
                        tehetségre oly féltékeny volt, e fiúra soha, ennek mindent adott volna s
                        mindent kívánt. Csak egy anya járhat így a fia körül, leste a szeme
                        mozdulatát, reszketett, ha a közelében volt, és soha nőt úgy nem kívánt,
                        mint ennek a fiúnak kézfogását, szagát, hangját, nevetését, emberes
                        dörmögését, egy pillanatra el nem eresztette maga mellől, s megfullasztotta
                        a szeretetével.</p>
					<p>A fiú ellene is szegült. Szégyene lett, ami első napokban siker és kitüntetés
                        volt. A hajdúk férfias, vad erkölcse mellett nevettek és gúnyolódtak rajta,
                        ki ördög hallotta azt, hogy egy fejedelem fiú után járjon, s fiús
                        dacosságában egyre merészebben, nyersen és gorombán hárította el magától a
                        babráló fejedelmi kezet. Szökött előle, s ha csak egy percig
                        elszabadulhatott, már megkönnyebbülés volt.</p>
					<p>Végre egész nap nem lehetett megtalálni.</p>
					<p>A fejedelem dühöngött s pityergett.</p>
					<p>- Imreffy, a fiút akarom.</p>
					<p>- Felséged mást akart, mikor Havaselvére jött.</p>
					<p>S a fejedelem csakugyan mintha elfelejtette volna nagy terveit és célját,
                        amilyen erősítő és irányt mutató volt elhatározottsága a betörés napjaiban,
                        úgy elmúlt most. Mindenki tudta, hogy a hajdúság az oka mindennek, azoktól
                        vérszemet kaptak a többiek, s a fejedelmet inkább sajnálták, mert semmit se
                        tehet a csürhével.</p>
					<p>- Felséged elvadítja a fiút.</p>
					<p>- Mit teszek én neki? - nem röstellte, nem takarta.</p>
					<p>- Fél a szodomitaság híritől - mondta Imreffy -, s szökik a hajdúkkal,
                        mihelyst lehet.</p>
					<p>Ettől kezdve magával is hálatta és mint sólymot láncon, úgy tartotta, s
                        napról napra a vívást, karddal verekedést tartottak s boldog volt, hogy
                        Szilassy Palkó mindenkit levert. Basa Jánost is elfelejtette miatta, s az
                        határtalan gyűlölettel leste a percet, hogy kitörje a fiú nyakát.</p>
					<p>- Hogy vág a bajusz, János fiam - kérdi egy reggel a fejedelem a lovászát,
                        aki ott ólálkodott körülötte.</p>
					<p>- Szöknek a hajdúk - feleli az. - Az éccaka megint elment egy róta.</p>
					<p>A fejedelem éppen bal lábbal kelt, tüske lett a szó. Ijedten küldött
                        Szilassyért, s mohón falta be, hogy még itt van. Az ebédlőházban kapta,
                        rögtön megragadta: folyton rémüldözött, hogy a fiú nem akar beszegődni az
                        udvari személyek közé, érezte, hogy elveszíti, s ha a fiú az otthont
                        említette, gyilkolni tudott volna.</p>
					<p>Néhány úr ott volt a házban, nem tudták nézni a fejedelem dolgát,
                        eloldalogtak.</p>
					<p>Megragadta a karját:</p>
					<p>- Édes fiam, kérlek, maradj velem, légy szolgám.</p>
					<p>A fiú nem felelt, elhúzódott; a fejedelem átölelte nyakát, s csókolgatni
                        kezdte.</p>
					<p>- Itt maradsz, Pál fiam?</p>
					<p>- Nagyságos uram, Isten kegyelméből, otthon is van nekem egy darab kenyerem,
                        nem akarok szolgálni.</p>
					<p>A fejedelem szemhéja leereszkedett, marokra fogta a fiatal nyakát:</p>
					<p>- Jót mondok Szilassy, légy szolgám, vagy keserves lesz a világ.</p>
					<p>- Nem tehetem, nagyságos uram.</p>
					<p>Igyekezett kitépni magát a fejedelem kezéből, mert fulladozni kezdett.</p>
					<p>A fejedelem farkasnevetéssel taszította el, s Nagy Andráshoz fordult, aki
                        most lépett be; ott ivott rendesen az asztalnál.</p>
					<p>- Igaz-e hogy már háromezer hajdú sincs a seregben.</p>
					<p>A hajdúvezér legyintett - nagyon utálták már egymást.</p>
					<p>- Hazudság - mondta hetykén -, talán két avagy háromszáz cselédem
                        hibádzik.</p>
					<p>- Mustrát tartunk, generális uram - mondta a fejedelem fenyegetően: - holnap
                        reggelre mustrát rendeljen kegyelmed.</p>
					<p>Nagy András hallgatott.</p>
					<p>- Hagyjuk azt hétfőre, Nagyságos uram, akkorra begyünnek az nípek.</p>
					<p>- Hónap reggel Nagy András! - mondta erősen a fejedelem, s Nagy András
                        felállt, kiment.</p>
					<p>- A hajdúk után az egész sereget megmustráljuk - mondta a fejedelem az
                        uraknak -, menjenek kegyelmetek, holnapra látni akarjuk.</p>
					<p>Az urak sorra felállottak s elmentek. Morogtak, hogy a hosszú heverésben ki
                        tudja, a sereg merre csavarog, senki sem tudta a csapatának felit, harmadát
                        maga mellett. Hol járnak most a legények.</p>
					<p>Dobrudzsában vagy Besszarábiaban, vagy isten tudja, merre.</p>
					<p>Hogy a terem kiüresedett, Szilassy Pál is el akart szökni. A fejedelem
                        hirtelen érezte, hogyha most elmegy, többet nem látja.</p>
					<p>- Szilassy fiam!</p>
					<p>De a fiú nem felelt, szökött.</p>
					<p>- Ha a bőrödet nem féltenéd - kiáltott utána halálra dühödve -, megvívnál az
                        én Basa Jánosommal.</p>
					<p>Szilassy és Basa halálos pillantást váltottak:</p>
					<p>- Miért ne tenném meg nagyságodnak - fordult a fiú -, szívesen megölöm, ha
                        nagyságod parancsolja.</p>
					<p>A fejedelem intett az apródnak, aki mellette állt, a tizenkét éves kis Bárdy
                        Pálnak, hogy adjon kardot; az apród hozta az ő drágaköves kardját.</p>
					<p>Szilassy már vette lefelé a dolmányát s könyökön feltűrte a selyeminget, amit
                        valami bojár ládáiból lelt. Basa János szeme vérben forgott, széles
                        szablyáját kihúzta. Szilassy az ajtóban a buzogányhordótól elvette a
                        kardját, s annak élét kezdte körömmel méregetni.</p>
					<p>A fejedelem felpattant, a meztelen kardot kezébe vette s közéjök állott.</p>
					<p>Dühöngve szólt:</p>
					<p>- De kikészítsd ám, János ezt a nagyságos úrifiút.</p>
					<p>Basa rögtön emelte a kardját, Szilassy, mintha valamin járna az esze, csak a
                        szablyája acélát vizsgálgatta.</p>
					<p>- Kezdjétek már - kiáltott a fejedelem.</p>
					<p>Vívni kezdtek, halálcsattogások lettek, Szilassy derék legény volt, hozzá se
                        férhetett Basa a nagy pallosával s hosszú karjaival.</p>
					<p>Basa Jánoson veres selyempruszlik volt.</p>
					<p>- A pruszlikot ne bántsd! - gúnyolódott a fejedelem Szilassyn - azt én adtam
                        reája.</p>
					<p>Szilassy feldühödött, erősebben támadott, s egyszerre csak vér öntötte el
                        Basa János arcát:</p>
					<p>- Elég, elég, ne vágd tovább! - kiáltott a fejedelem Szilassyra, s ez vissza
                        is ugrott, abbahagyta, kardját mindjárt lefordította, földnek heggyel.</p>
					<p>Mindnyájan forrtak az izgatottságtól. - Látom, derék katona vagy - mondta a
                        fejedelem.</p>
					<p>Basa János kendővel a vért kezdte törölni a homlokáról, mint egy fene farkas
                        acsargott a megszégyenítésért.</p>
					<p>Szilassy gúnyosan a szoba földjébe szúrva otthagyta a kardját, s megvető
                        pillantással nézett a fejedelemre.</p>
					<p>Ez felkapta kardot, mintha rá akarna vele csapni, de elvetette, s az az ablak
                        fájában állott meg.</p>
					<p>- Hisz csak egy karcolás - mondta nevetve.</p>
					<p>Ebben a pillanatban Nagy András dobbant be meztelen karddal.</p>
					<p>- Mit akarsz Nagy András? - kiáltotta a fejedelem.</p>
					<p>- Semmit, nagyságos uram - hörögte a hajdúvezér -, csak tán én is
                        megviaskodnék evvel a híres lovásszal.</p>
					<p>- Nem tudod te, hogy cselédem vagy? generálisom? - ordított a fejedelem - s
                        úgy jössz rám nyitott karddal, mintha torkomat akarnád metszeni?</p>
					<p>Kikapta a Basa kezéből a szablyát s rákiáltott:</p>
					<p>- Így forgasd a kardot!</p>
					<p>S két karddal rohant rá Nagy Andrásra.</p>
					<p>A vén hajdú védekezett, a fejedelem azonban megcsöndesedett, nem volt halálos
                        harc, csak fegyverpróba, erőpróba: egyszerre abbahagyta, mind a ketten
                        leeresztették kardjukat, s gyűlölködő lapos pillantással fordultak el.</p>
					<p>- Kemény legény nagyságod, felséges uram - morogta Nagy András békítve,
                        szíveskedve, ravaszul. - Hány órára parancsolja nagyságod a mustrát?</p>
					<p>- Hat órára! - mondta a fejedelem.</p>
					<p>- Értem: hát legyik hatra...</p>
					<p>Nagy András kiment, s a fejedelem ahogy visszafordult, észrevette, hogy
                        Szilassy gúnyosan mosolygott.</p>
					<p>Az arcán látta, hogy reggel hat órára a hajdúk megszöknek, s velük ő is...
                        Iszonyú düh lobban benne, vér az agyba, s odavetette a szablyát Basának.</p>
					<p>- Mit állsz... Itt az idő, vágjad!...</p>
					<p>Basa fogta a kardot, s neki Szilassynak, aki az asztal megé szökött.</p>
					<p>Az apród, Bárdy Pál egy kardot tartott kezében, ha a vívók közül valamelyik a
                        magáét elveszti, s önkéntelen odafutott.</p>
					<p>- Nagyságos fejedelem - sikoltotta -, ne engedje Nagyságod! - s Szilassy felé
                        nyújtotta a kardot.</p>
					<p>- Mit parancsolsz te nekem - üvöltötte magából kikelve a fejedelem, kardjával
                        odasújtott a gyerek felé, s azt torkon találta.</p>
					<p>Észre se vette, mert János darabolta Szilassyt.</p>
					<p>- Végezd. - ordított rá, s a lovász csak úgy vágta húsvágásokkal, majd
                        beledöfte a kardját a mellébe.</p>
					<p>Szilassy összeesett.</p>
					<p>- Vigyétek a dögöt! - kiáltotta a fejedelem, s az apródra nézett, aki lába
                        előtt vérében fetrengett.</p>
					<p>Erre magához tért, a fejéhez kapott, körülfordult, nem volt itt más, csak
                        Mindszenti Pál, nemes pohárnoka, aki sápadtan s megdermedve nézte, mi
                        történt.</p>
					<p>- Szilassy fiam - kiáltotta a fejedelem s elordította magát - jaj szerelmes
                        fiam! - Orvost, orvost! Oláország vajdájává teszlek, meg ne halj!</p>
					<p>Szilassy hörgött, engesztelhetetlenül kiáltotta:</p>
					<p>- Nagyságos uram, te engem megvagdaltattál, de él még az én bátyám, Szilassy
                        János, bosszút áll az én ártatlan halálomért.</p>
					<p>- Csak jó voltam hozzád! - kiáltotta a fejedelem - jobban szerettelek
                        életemnél! gonosz, rossz voltál hozzám!...</p>
					<p>Dühöngve vetette el kardját messze s fejét ököllel verte.</p>
					<p>- Ilyen baromállat legyen valaki, inkább megöleti magát veszett kutya módra,
                        mint magát szeretni engedje: istenemre, ez fiún kívül senkit se szerettem
                        életembe, se asszonyt, se embert, ezt is meg kellett öljem szerelem miá, de
                        megállj, Basa János...</p>
					<p>A lovász elbódulva meredt rá, a kard megdobbant kezében: hogyan, az ő
                        fejedelme, az ő szabadítója, székelyek csillaga, szegények jótevője...</p>
					<p>- Gyógyítsátok meg nekem ezt a fiút, s én arannyal mérem fel nektek, amit
                        nyom: mind a hajdúknak félországot adok, nektek adom Ecsedet, Bátort, csak
                        ezt a fiút éltesse isten.</p>
					<p>Ebben a pillanatban kint trombitaharsogás volt, nagy lárma, s jelentették,
                        hogy török főkövetség jött.</p>
					<p>- Csatára, csatára - morogta a fejedelem -, ez jókor jött, jaj nektek, most
                        mind ez világ népei...</p>
					<p>Szilassy Pál már meg is halt, az egész ház felfordult, mind ijedt volt, senki
                        se tudta mi történt, a fejedelem a fiú ravatalára feküdt, s ott sírt hangos
                        jajszóval.</p>
					<p>Aztán megint más jutott eszébe, s felugrott, s hívatta a törököket.</p>
					<p>Főurai mind egybegyűltek, a nagy teremben, ahol a véres eset volt s a
                        fejedelem züllött, csapzott fejjel, vad arccal jött s állott eléjük.</p>
					<p>A török követ hosszú szakállú ősz ember volt, drága ruhába öltözve, selyem
                        kaftánba, turbánja fehér volt, fátyolszövet, aranyos drágaköves tollas
                        forgóval. Magas, szikár, kemény ember volt, s száraz szavú.</p>
					<p>Törökül olvasta fel a szultán fermánját, minden mondatot, amit kiejtett,
                        hatalmas hangon mondta utána a tolmács, magyarra váltva a török
                        szavakat:</p>
					<p>“A Jézus hitin levő uraknak dicsősége,</p>
					<p> az messiás vallásán levő nemzetségnek választott fejedelemje,</p>
					<p> az keresztyénség békességének őrizője,</p>
					<p> ki vagy böcsületes térdek meghajtóinak böcsületese,</p>
					<p> az vitézlő rendeknek méltóságos ékessége és ura,</p>
					<p> Erdélynek fejedelme,</p>
					<p> ki vagy Báthory Gábor,</p>
					<p> minden dolgaid jó szerencsések legyenek...</p>
					<p> Ez mi hatalmas és felséges méltóságunknak levele megadatván, értésétekre így
                        legyen.”</p>
					<p>Hallgattak. A fejedelem, aki nem akart egyebet megérteni, csak amit hallani
                        akart: mint a dobszót, a távoli kürtöt hallgatta, csak akkor ijedt,
                        iszonyodott, rémült fel, mikor másmint fordult a szó, mint kívánta:</p>
					<p>“Megemlékezvén róla, hogy Erdélyország a mi boldog emlékezetű ősünk ideitől
                        fogva, az mi fényes székünk zsámolyához ragaszkodván, az hűséget mind ez
                        ideig megtartotta vala... az szerént, mint az mi boldog emlékezetű atyáink
                        oltalmaztak és őrizték, mi is hasonlóképpen oltalmaznók, őriznők és
                        megtartanók a ti kis országotokat:</p>
					<p>megértvén azért, micsoda módon akarván tikteket Havaselvének vajdája Radul,
                        háborgatni s szabadságotokban sérteni, mely miatt barátságos viszonyban s
                        bátorságos állapotban velek nem élhettetek volna, sőt az nektek tött fogadás
                        kötését meg nem állotta és be nem teljesítette volna, mely nyomorúságos
                        állapot a ti szíveteket, lelketeket elkeserítvén, s eszetekben vévén azt, az
                        fényességes székünknek zsámolyához folyamodván, találtátok meg az mi
                        hatalmasságunkat, hogy ahhoz ragaszkodván, minden oltalmat és segítséget mi
                        hatalmasságunktól várnátok... valakik az mi fényes portánkra igaz hűséggel
                        jőnek, az mi fényes kapunk mindeneknek nyitva vagyon, senki ki nem
                        rekesztetik... úgy a mi hatalmas császári méltóságunk is tinéktek
                        segítséggel és oltalommal lenni bizonysággal köteleztetik...</p>
					<p>
                       Térjetek meg azért békességgel hazátokba: ez
                        országnak gondját hagyván Michnere, akinek a mi győzhetetlen hatalmasságunk
                        ez vajdaságot adja: elvévén azt az érdemetlen ebtől, Radultól...”</p>
					<p>A fejedelem elhalt, lassan megértette, hogy a szultán elvette tőle
                        Havaselvét... hogy eltiltja a további hadviseléstől... s hogy bezárja
                        országa határai közé, mint oroszlánt a ketrecbe...</p>
					<p>“Kirendelvén az győzhetetlen császár - folytatta a csausz, a szultáni fermán
                        felolvasása után a maga szavaival - a tekintetes és nagyságos bégeknek
                        beglerbégjét, isten kegyelméből a szilisztret és akirnat arpalogult, azki
                        bírja a szerdárságot minden bégek s beglerbégek felett, hogy feledvén az
                        szilisztrai szandsákságnak zaimit és oszpájait, minden hadakat a
                        szandsákságbul, mind mazulokat, s mind Akirman, Bender, Kili, Izmail s a
                        besliakot, s tatárokat, hogy ezekkel mindjárást mindjárt meginduljon az
                        erdélyi határok mentén hol Ibrahim pasával egymást hírrel értvén,
                        találtassanak százezernyi seregeikkel, az győzhetetlen hatalmasság
                        szolgálatában, hogy fejér orcával és dicséretes vigyázásban meg ne
                        fogyatkozzanak...”</p>
					<p>A fejedelem megtörött, megzúzott lelkiállapotában tudtára kellett hogy jöjjön
                        kicsiségének, szegénységének s tehetetlenségének... hadai szétbomolva,
                        emberei elkeseredve, népei egymás ellen dühödve: érezte, hogy harc nélkül és
                        csata nélkül szétbomlott az egész, mint a vitorlás, s elterült a világon a
                        semmiben a sorsa...</p>
					<p>Mégis megkeményítette magát s szivét, s méltósággal mondta:</p>
					<p>- Értettük a hatalmas császár akaratját, s illendő válaszunkat illendő időben
                        megadandjuk reá.</p>
					<p>Elbocsátotta a törököket.</p>
					<p>- Ki tette ezt? - kiáltotta magánkívül, mikor hívei közt magában maradt... -
                        Géczy, Géczy! átkozott kutya; ez az, amit nekem ígértél?!...</p>
					<p>Mindenki hallgatott: megértették a fejedelem kétségbeesését, de nem volt
                        köztük senki, akit meg ne nyugtatott volna a dolgok ilyen fordulása.</p>
					<p>Mit akar, s hová, micsoda hadakat tervelt a fejedelem: bölcs a török,
                        bölcsebb mindnyájunknál:</p>
					<p>“Ne bolondoskodjatok” - fülükbe csengett, hogy is mondta a csausz az
                        imént.</p>
					<p> A fejedelem mintha a feneketlen mélységbe zuhant volna. El, el, elküldte a
                        tanácsot, hogy magában maradjon, s levetette magát a heverőre; szédülő
                        kétségbeeséssel hullott a semmibe.</p>
					<p>Hangosan nyögött kétségbeesésében, s ijedt vacogással kuporodott össze. Most
                        mindennek vége, vége, vége... Óh, ez a szerencsétlen nap: ó ez az átkozott
                        ház: még az ebédet hallatlan vidámságban s reménységben érte, s most már
                        összedőlt az egész világ... A szíve úgy reszketett: gyötrelmes, szörnyű
                        félelem fogta el, a hideg rázta s verejték öntötte el, meg forróság, minden
                        pillanatban.</p>
					<p>Kint a hajdúk kiabálása: felijedt, keze kardja után meredt: jönnek
                        Szilassyért bosszút állani... Basa, Basa! mozgott hangtalanul a szája: de
                        belefúlt a szó, nem bírta elviselni, hogy lássa a gyilkost... Haját tépte,
                        marta: most mi lesz s mi lesz...</p>
					<p>- Imreffy, Imreffy!...</p>
					<p>Ha! még ez egy megvan a régiekből, még ez egyben bízhat: Imreffy, Imreffy!
                        küldjétek a kancellárt.</p>
					<p>- Már csak te vagy nekem az én barátom - ragadta meg a kezét, s a szeme
                        könnyel tele -, vége, vége, nincs nekem más, csak kardomba dőljek, mint
                        Antonius!</p>
					<p>- Távol legyen, Nagyságos uram! - mondta Imreffy.</p>
					<p>A fejedelem már ez egy szótól fellélegzett: van aki nem tör halálára?...</p>
					<p>- Mit csináljunk, mit csináljunk - mondta, s haját marta.</p>
					<p>- Inkább Isten kezét kell lássam! - Isten kezét!</p>
					<p>A fejedelem lélegzetfojtottan figyelt.</p>
					<p>- Csak nagyságod gondolja el, mi lett vala, ha a hatalmas szultán a had
                        folytatására megadja a fermánt?... Mondja meg nagyságod mi lesz vala?... Az
                        engedelem: parancs; hát hova megy nagyságod evvel a paranccsal?...
                        elgazultak a hajdúk, s elszöktek; nincs is hajdúseregünk!... a székelyek s
                        az urak együtt már meg nem lehetnek: odáig fajult a gyűlölködés; szászaink,
                        kovácsaink nincsenek, s szekereink lovaink alig... Hova menne az isten
                        szerelmiért nagyságod, ha szultán nagy szerencsénkre el nem tilt a
                        bolondoskodástul...</p>
					<p>A fejedelem térdére könyökölve, szégyenbe sülve hallgatott: ez utolsó héten
                        már nem mert kimenni a seregbe, mint a gazda, aki iszonyodik látni
                        tönkrement szőlejét, amin úgyse segíthet; persze első héten eszébe jutott:
                        akkor még éhes és szomjas és mohó volt: no, Szilassy Palkó s az oláh
                        asszonyok beadtak neki: méreg volt az, ami megemésztette a támadók
                        seregét... mint az eb, éhesen kap a konc után, s belefal s beledöglik...</p>
					<p>- A szultán küldi az új vajdát, Michnét, de Radul Bécsbe szaladt, Lengyelbe
                        szaladt, s ki tudja, nem jön-e már a sereg Moldván keresztül?... Ez még a
                        kisebb baj, s nem is biztos: bizonyos azonban, ami hírt Zilajról
                        hoznak...</p>
					<p>- Zilaj? - támadt fel a fejedelem.</p>
					<p>- A kassai kapitány Forgách, átjött a meszesi kapun... Kendy vele van, s
                        hátba támadnak...</p>
					<p>A fejedelem tátott szájjal nézett maga elé.</p>
					<p>- Én nem féltem Nagyságodat, se Moldvába, se Lengyelbe, jól tudom én, hogy
                        Nagy Sándor háromszáz göröggel átfutott a persák millióinak seregén... de
                        nem volt a hátában a magyar had, hogy otthon megtörje a fészkét... Ha minden
                        egyes görög vitézének azt kellett volna tudni, hogy otthon családját,
                        anyját, húgát azóta felkoncolták: akkor nem megy Sándorral... De Nagyságod
                        ezt el nem takarhatja egy katonája elől sem, s akkor pedig, mint a varjak
                        fognak felszállani minden barázdáról, s mennek át a hegyeken, haza...</p>
					<p>A fejedelem tántorogva állott talpra: ha hátba szorítják, vége... s ez
                        országban semmi erősség, a víz átfut s lecsorog, sehol megállása nincs:
                        Szeben, Szeben! Otthon is csak ez egy sziklavár: úgy beleérzi már magát,
                        mint csiga a házába...</p>
					<p>- Ha Nagyságod meghódítja bár az egész világot, s otthon Kendyék a
                        fejedelemséget...</p>
					<p>- Szebenbe! Szebenbe! - kiáltotta a fejedelem.</p>
					<p>- Igen - mondta Imreffy -, Szeben az egyetlen hely, mit meg nem vesz az
                        ellenség Erdélyben soha... Ez igen: ha ott van Nagyságod: otthon van, mint
                        méhek királya a köpűben.</p>
					<p>A fejedelem nagy léptekkel járt fel s alá...</p>
					<p>- Nyergelni. Nyergelni - mondta.</p>
					<p>Imreffy megijedt:</p>
					<p>- Talán nem oly sürgős!... Hívassa be Nagyságod a tanácsát, s...</p>
					<p>- Azt te nálam jobban intézed...</p>
					<p>- Hogy Nagyságod elmenjen!... Szökés: akkor itt én semmit se vállalok, itt
                        akkor mindennek vége... A szultán is a választ meg nem kapta... A Főkapitány
                        is már egy hete nem jelentkezett az udvarnál... Mert aztán mindegy: akár
                        odahaza veszett el távol levő sereg mögött az ország: akár a hazaszökött s
                        várba zárt fejedelem mögött tesz mást maga felé a távol maradt sereg...</p>
					<p>A fejedelem őrjöngeni kezdett:</p>
					<p>- Te is eb vagy, s kutya, s beledet ontom!</p>
					<p>Kardot vont, hogy rögtön átverje Imreffyt.</p>
					<p>Ez sápadtan húzódott az asztal mögé:</p>
					<p>- Nagyságod megölhet, de ha Nagy Sándornak volt Parméniója: nem volt hívebb s
                        jobb neki, mint Báthory Gábornak az ő Imreffyje.</p>
					<p>A fejedelem lecsillapodott.</p>
					<p>Néhány lépést tett.</p>
					<p>- Nagy András - mondta -, Nagy András... Hívasd Nagy Andrást... Imreffy
                        habozott:</p>
					<p>- Testőreit kívánja Nagyságod? Basát?</p>
					<p>- Nem, nem, nem, ez egyet nem akarom! - kiáltotta, s nem is maga, de Nagy
                        András miatt, akit ez ember látása felbőszítene.</p>
					<p>Bort ivott, s hatalmas léptekkel vágtatott a terem egyik sarkától a másikig:
                        Nagy Andrást lefegyverezni, Szilassyért: s mivel lehet a hajdút:
                        prédával...</p>
					<p>Fáklyákat hoztak be, gyertya nem volt, csak füstölgő fáklyák, a terem egyik
                        sarkában a fegyveres válogatott székely testőrség állott be, a kancellár
                        utasítása szerint mind markolaton tartott kézzel.</p>
					<p>A fejedelem mintha észre se vette volna őket, csak járt le s fel magába
                        merülve.</p>
					<p>- Nagy András uram - mondta komoran, a vadul betámadó hajdúvezérnek: - én
                        kegyelmedet s mind az egész hajdúságot az én szerelmes fiam, Szilassy Pál
                        véletlen s szerencsétlen haláláért megkövetem... Nyugosztalja isten:
                        mindenható kedvében ő tudja mit tett vele s velem: én őérte a hajdúságnak
                        isten után mindenkor főistápja leszek, hallotta kegyelmed a hatalmas szultán
                        fermánját, hogy menten vissza kell hazánkba fordulnunk, és azonfelül...</p>
					<p>Így megállott: hirtelen megijedt, hogyha megmondja Nagy Andrásnak, hogy
                        Forgách Zsigmond bejött Erdélybe, az mindjárt a hajdúföldet félti, akkor egy
                        napot se várva megy vissza otthonába, pedig még nagy dolgot szánt a
                        hajdúknak...</p>
					<p>- Mit csűrjök-csavarjuk - szólt s megállt a vén hajdú előtt: - isten elvette
                        eszünket, de isten azt ostorozza, akit szeret... Nagy András uram: én
                        kegyelmednek adom, a hajdúságnak adom Brassó városát...</p>
					<p>Nagy András mereven nézett maga elé. Soká hallgatott.</p>
					<p>- Hát a hóldat kinek adi nagyságod - dörmögte keserűen.</p>
					<p>A fejedelem máris felibe kerekedett: goromba szó volt, de válasz, s érezte,
                        hogy a kapzsi rablót megütötte, a szívét...</p>
					<p>- Én azt, fejedelmi szavamra jelentem, hogyha a hajdúság Brassót nekem
                        beveszi: akkor én a várost mindenestül, ahogy van, kegyelmednek s a
                        hajdúságnak adom, s körül mind az egész Barcaságot: akkor kegyelmetek nem
                        fognak ország hasában németnek, vallonnak, magyarnak fegyvere alatt
                        szenvedni, hanem ez nyugodalmas fészekben lesz otthonotok...</p>
					<p>Nagy András mélyen eltűnődött: a vér zuborgott benne le s fel: a hajdúság mai
                        lakása, amit Bocskay fejedelemtül kapott, a szikes legelős Hortobágy körül,
                        jó marhatartó hely, de szegény s kerítéstelen: a Barcaság azonban Erdély
                        gyöngye, hegyek közt virágzó paradicsomkert s Brassó vára különb Szebennél,
                        s odaát a magyaroknál sincs egy se amékkel elcserélni lehetne... Kállóért
                        harcolnak már mennyi ideje, s nem adják, német őrség tartja, pedig micsoda
                        nyomorult sárfészek az Brassó mellett...</p>
					<p>- Adja ide a kulcsát Nagyságod - mondta durva gúnnyal.</p>
					<p>A fejedelem fölvetette a fejét:</p>
					<p>- Ha a kulcs markomba volna, akkor... Mégis nem mondta ki, ami a nyelvén
                        volt, hogy akkor kendet nem a vár trónjára, de a pincéjébe
                        invitálnám!...</p>
					<p>- ...akkor a hajdúságnak nem kellene megmutatni, mit tud... Brassó kulcsát
                        vegye el kegyelmed s viselje a nemes haza előtt...</p>
					<p>Nagy András nem szólt, gondolatban méregette Brassó falait:</p>
					<p>- Kű! Csak kűbűl ne vón a fala - morogta.</p>
					<p>- Én Szebent harmincad magammal megvettem.</p>
					<p>- Hm, de nekem nem nyílik meg a kapu...</p>
					<p>- Megnyílik a szekereknek... Ha a hajdú szekerek úgy, ahogy vannak,
                        bekérezkednek, mind bemehetnek kendtek véle.</p>
					<p>- Be: be! de: ki?</p>
					<p>A fejedelem hallgatott: az megtörténhetik, hogy a szászok nem adják ki a
                        rablott kincseket, pláne a szövetségesektől rablottakat...</p>
					<p>- No én nem úgy esmerem a hajdút... Ha ki nem adják: akkor végük: akkor a
                        hajdúk elevenen megeszik várastul, kövestül...</p>
					<p>Nagy András tűnődött.</p>
					<p>- Hajnal előtt indulni! - mondta a fejedelem. - Itt a kezem, csapjon belé
                        kend.</p>
					<p>Nagy András nézte azt a kezet... Homályosan még feltűnt benne, hogy mért jött
                        ide... karddal az oldalán, mit gondolt... de aztán elhessentette: az egy
                        taknyos kölyök vérivel fizette talán az adót: mert hátha mind az egész
                        hajdúságnak bódogságot szerzett...</p>
					<p>- Írásba kék ez nékem - morogta.</p>
					<p>- Meglesz az is, van még ténta, van még hártya s kancellárius, meglesz az
                        írás...</p>
					<p>Kezet fogtak. Mikor a két kéz megérintette egymást, még egyszer átfutott
                        rajtuk a vér dühe... hogy léket szakasszanak...</p>
					<p> A hajdúk két nap alatt mind szekerestül, hadastul átkeltek a hegyeken, s
                        Brassó alatt voltak.</p>
					<p>Nagy András jónak találta a fejedelem által ajánlott cselt, s jóformán kísérő
                        nélkül küldte előre a szekereket, a fejedelem írásával, hogy azokat
                        beeresszék a kapukon, s éjjel biztosságot adjanak nekik. Minden szekérrel
                        négy ember ment be, így csaknem háromszáz embert sikerült bevinni a
                        városba.</p>
					<p>Weiss Mihály Nagy Andrást szívesen látta, parolázott vele:</p>
					<p>- Hát a kötélre való hol van? - kérdezte.</p>
					<p>A hajdúvezér nagy szemet meresztett.</p>
					<p>- A fejedelem? - gondolja kigyelmed?</p>
					<p>- Az, a kötélrevaló - izzott a szeme a bírónak, de nevetett -, elébb-utóbb
                        megkapja.</p>
					<p>Nagy András ühmgetett, a kaput, a falakat vizsgálta, kemény dió, s vajon hogy
                        lehetne meglelni a csapját, hogy a bicsakot beleeressze.</p>
					<p>- Hozzák is már ezüst tálcán neki - mondta a brassai bíró -, Forgách uram
                        elindult Kassáról.</p>
					<p>A hajdúvezér megijedt.</p>
					<p>- A felföldi főkapitány?</p>
					<p>A hajdú az otthonra gondolt, fegyvertelen kiszolgáltatva a hajdúföld az
                        ellenségnek.</p>
					<p>- S kegyelmed ezt ne tudta volna? - álmélkodott a szász - hm, énnekem ugyan
                        rossz helyen járt el a szám, most kendnek uram, sürgetőbb dolga se lesz,
                        mint megizenni ezt a kurafi gazdájának...</p>
					<p>De Nagy Andrásnak ennél sürgősebb gondja is volt, kiment a várból, béjött a
                        várba, és látta, hogy itt semmit se lehet csinálni.</p>
					<p>Weiss Mihály érezte, hogy feszül benne valami, s hogy leszerelje és a
                        fejedelemtől gyors elpártolásra bírja, egyességet kötött vele, hogy a
                        rozzant szekereit kicseréli vadonatújakra, megtoldja a zsákmányt párezer
                        arannyal, s megmutatta neki a bizonyságait, hogy Forgách csakugyan
                        fölkészült, s Tokajt már elérte.</p>
					<p>Nagy András nem sokat szólt gondolatairól, aláírta, hogy békésen eltávozik
                        Erdélyből a Szamos mentén, de azért nem felejtkezett el a Báthory Gábor
                        gondolatáról, s mikor szekereit kivárta a várból, seregét titokban, bokrokba
                        húzódva a kapu közelébe helyezte el, s csákányt adott a kezükbe, mert nincs
                        a jó kurtanyelű csákánynál jobb szerszám a közeli harcban, kézitusában.</p>
					<p>De a sereg hiába várta a szekereket, se a kapu fel nem nyílott, se a szekerek
                        megjelenni nem akartak.</p>
					<p>Végre Nagy András nagy dühre dühülve a kapu elé rúgtatott s felkiabált, mi
                        dolog ez, mit spekulálnak odabent a szekerekkel, mért nem bocsátják
                        ki?...</p>
					<p>A kapunálló felelt: hogy már ki is bocsátották mindvalamennyit, de nem a
                        főkapun, amerre bementek, s ahol visszavárták őket, hanem a hátulsón.</p>
					<p>Nagy András ühmgetett: átkozott brassai bíró! róka fiadzotta a lelkit is: ez
                        is megemlékezett a szebeni tréfárul...</p>
					<p>Erre osztán nekikeseredve azt mondta, eb vigye a Barcaságot, ami biztos,
                        biztos, vitte szekereit a marhák után haza a hajdúkerületbe, Debrecen
                        felé...</p>
				</div>
				<div type="chapter">
					<head> [V]</head>
					<p>Minthogy pedig semmi vágya nem volt, hogy Forgách Zsigmond hadával
                        találkozzék, szerényen elkerült Lugos felé, pedig sajnálta, hogy a Mezőségen
                        végig nem sétálhat. No de, ami késik, nem múlik, s már azon törte a fejét,
                        hogy lehetne a hátsó kapun kerülni a házba; ha Báthory Gábor be nem
                        eresztette, majd beereszti Forgách!...</p>
					<p>A fejedelem nem bírta ki már ez utolsó éjszakát: kétségbeesésében egyik
                        rémületből a másikba esett, repülni, repülni előre, gondolta, mondogatta
                        magában, s hagyta hogy folyjanak a parancsok a visszafordításra... Szégyen
                        és gyalázat kínozta, s minden pillanatban nagy lélegzetet vett, mint a
                        vízben fuldokló, aki nagy vizet akar átúszni, s már a torkán van a halál,
                        Embereit sorra zaklatta, ezer munkát adott nekik, mindent tudni akart,
                        minden emberről hallani, a hajdúkat várta, hogy Brassó elestének híre
                        jöjjön, csodát várt, hogy valami a végin megfordít még mindent, minden
                        percen jönni kell a követeknek Lengyelország felől, s közben hallotta az
                        utcai hűhót, szekerek nyikorgását, a sárban elakadt marhák rúddal püfölését:
                        az Istennel kell megharcolni, aki sarat adott s esőt, s belefojtja a földbe
                        a nyomorult hernyót, aki ember. Ez az utolsó éjszaka szörnyű nehezen
                        múlt.</p>
					<p>Éjféltájban megjött Bethlen Gábor nyakig sárosan, a fejedelem mint egy
                        gyermek borult a mellére:</p>
					<p>- Eszemet kell vesztenem - kiáltotta -, eszemet kell veszejtenem... -
                        jajgatott s káromkodott: - Mért vagyok én ilyen szerencsétlen! - s ököllel
                        fenyegette a sorsot.</p>
					<p>Bethlen csöndesen, komolyan s szomorúan nézett rá:</p>
					<p>- Ha a jó sorsot vidáman el tudjuk fogadni - mondta -, akkor a balsorsot is
                        el kell viselnünk.</p>
					<p>- Nincs már ember, sehol és senki, aki engem szeressen!</p>
					<p>- Szeretet!... Egy fejedelmet annyian szeretnek, ahányan várnak tőle... A
                        fejedelmet senki sem szereti azért, mert a szíve megmozdul, ha reája
                        fordítja: a fejedelmet nem emberek szeretik, s neki nem egyesekre kell
                        fordítani érzéseit: a fejedelmet népek s tömegek nézik s szeretik vagy
                        gyűlölik... Mert az egyes embert is csak az szereti, aki valami boldogságot
                        vár tőle: még a feleséged is elhagy abban a pillanatban, mikor neki nem vagy
                        javára... Hát még a fejedelmet, aki a maga személyében az ország közjavát
                        testesíti meg!... A fejedelem minden jog forrása, minden előrehaladás,
                        minden javulás az ő kezében van... Úgy kell tehát megállania s magát
                        viselnie, hogy mindenek érezzék, hogy ez az ő sorsuk jó kezekben van... A
                        legszeretettebb fejedelem az: akit senki magáért külön nem szeret: a
                        legnagyobb fejedelemnek nincsenek kegyencei, nincsenek bizalmasai, akikkel a
                        törvényeket is áthágja: neki a legtávolabbi alattvalója éppen annyit ér,
                        mint aki oldala mellett áll... Nagyságodnak éreznie kell a magasságot, ahol
                        van, s nem saját személye szerint bírálni meg az eseményeket, hogy azok
                        Nagyságodnak jók-e avagy rosszak: hanem az egész ország jóvoltából. És nem
                        úgy, hogy e pillanatban mi a legkönnyebb s jó, de mi válik javára a hazának
                        még száz esztendő múlva is.</p>
					<p>- No és az országnak jó az, ami most történik velem - kiáltott Báthory.</p>
					<p>Bethlen elgondolkozott, aztán határozottan mondta:</p>
					<p>- Ha én abban a helyzetben volnék, hogy nekem az egész ország javára kell
                        gondolnom, akkor én most ezt gondolnám: Nagyságod zokon ne vegye
                        szavamat...</p>
					<p>Nagy fekete szemeit a fejedelemre függesztette:</p>
					<p>- Hadat gyorsan állítani éppen olyan dicsőség, mint hamar visszafordulni
                        vele. Nagyságod még a tavaszon semmit nem is gondolt a háborúval, s íme nyár
                        elejére akkora hadai voltak, ez megtörött szegény országból, amit a legjobb
                        időkben a legnagyobb fejedelmek, még a nagy Báthory István sem tudott
                        összehozni... Ezt a népek el nem felejtik, s azt mondják, hogy: Báthory
                        Gábor nagy fejedelem, akinek kezében a kormánybot jól tud mívelkedni...
                        Ettől a fejedelemtől félni lehet, s erre a fejedelemre bízni lehet... ez
                        ellenségein erőt tud venni, s akkor áll meg s fordul, mikor szükségesnek
                        látja; a lovak el nem ragadják... A nép a titkos okokat soha nem ismeri:
                        mindig olyan okokat mond, amik az ő gondolatát megerősítik: ha nagyságod
                        hadait megtéríti az ország javára, akkor soha nem fogják azt mondani, hogy a
                        török parancsából tette... Lehet-e valami bölcsebb, mint ma éppen arra
                        bírni s venni rá a törököt, hogy abban segítsen, hogy saját hazánkat
                        megmenthessük... Nagyságodnak gondoskodni kell arról, hogy fényes török
                        kísérete legyen, hogy a népek lássák, hogy a török nem ellensége, de
                        jóbarátja a hazának...</p>
					<p>A fejedelem e bátor s kemény beszéd alatt felocsúdni kezdett mély, süllyedt
                        lelkiállapotából. Csüggedését harag kezdette felváltani, sértette, hogy
                        valaki felette maradhat:</p>
					<p>- Az egész ország romlott, felfordult s ellenem van - morogta.</p>
					<p>- Nagyságod az ország gondolatát nem jól ismeri. Még minden jóra fordulhat,
                        ami a rossz úton van... Három nagy cselekedete volt eddig a hazával
                        nagyságodnak: a szászok dolga, a székelyek dolga s az oláhok dolga... Az
                        oláhok dolgában nincs senki, aki pálcát törne Nagyságod tette fölött:
                        tízéves harag, fájdalom s bosszúérzés elégedett meg az egész hazában, hogy
                        végre Mihály vajda sok istentelen és szerencsétlen dúlásáért bosszút
                        állhattunk: s ha a história fogja megvizsgálni Nagyságod tetteit, ezt a
                        természetes, jogos és isteni törvények szerint való cselekedetet soha senki
                        is nem fogja Nagyságodnak szemére hányni... Másik a székelyek dolga: itt nem
                        szabad elfeledni, hogy a székely nemzettel boldogtalan s szerencsétlen
                        igazságtalanság történt, mikor ősi szabadságaikat elvették, s a székely
                        nemzet azt el nem is feledte soha. Igaz, a mai meglevő jogokat megtámadta s
                        felfordította Nagyságod cselekedete, hogy elvette a kevesektől s a sokaknak
                        adta a szabadságot: de ez a cselekedet, ha szerencsével s békességgel
                        kiépülhet, úgyhogy a vesztesek is megtarthassanak valamit régi állapotukból
                        s a felszabadultak is megnyerjenek valamit abból, amit meg kell kapniok,
                        akkor Nagyságodnak a neve áldott lesz még a maradékaiban is, mert az a jó
                        fejedelem, aki a sokakat ki tudja elégíteni... Még a szászok dolga a
                        legnehezebb: igaz, itt is a közfelfogás és közönséges ítélet ellene van a
                        szász nemzetnek, s az első percben jóváhagyja a szebeni dolgot... Ez azonban
                        leghamarabb visszaüt a felemelt botra... Máris azért kell itt megállanunk,
                        mert a szász kézmíveseket kivetettük magunk közül... Nincsenek
                        fegyverkovácsaink: a magyar kardot forgatni, a székely fejszét emelni bír,
                        de ki tud csak egy vasszeget is kikalapálni... Ez az oka, hogy a régi s az
                        újabb királyok minden privilegiommal kedveskedtek a szászoknak: reájuk
                        szorultanak... Meg kell becsülni azt a nemzetet, amely köztünk szétszórva az
                        életnek főirányítója, a pénzt s a munkát úgy tudja vezetni... Talán a mi
                        fiaink is képesek volnának rá: de mennyi idő kell még ahhoz, hogy megértse
                        egy vitézlő nemzet, hogy a piszkos öklű kalapáló munka s a száraz markú,
                        számító kereskedés éppolyan hasznos emberi foglalkozás, mint a hadi élet...
                        Én nem látok semmi nagyobb bajt: a fejedelem szava öl s gyógyít: a kegyelem
                        a fejedelem szájában minden erőnek legnagyobb forrása: senki sem akar
                        elveszni, de mindenki élni akar, s ha a fejedelem megnyitja a kegyelem
                        szaruját, azokra, akiket legjobban levert előbb keménységében: mohón s
                        áhítattal s rohanva rohannak lába elé a lesújtott népek... mert azt mondják,
                        hogy íme, nem kell nekünk semmit tennünk, s ingyen megkapjuk a mi
                        életünket...</p>
					<p>A fejedelem sötéten hallgatott: ez az ember hasznos, de gyűlöletes...</p>
					<p>Aztán nem bírta elviselni az oskolamesteres leckéztetést, a szeme nagy lobbot
                        vetett, s lángolva fakadt ki:</p>
					<p>- Mit tudsz te arról: mi volt az én álmom: a szabad s független Erdély, amely
                        mint egy vár áll a világ közepén s szövetségese minden szomszéd hatalom:
                        Oláhország, Moldva, Lengyelország, Magyarország. Környös-körül sík országok,
                        s közepén a büszke vár, az erdélyi hegyek belsejében a magyar fajtának
                        boldog tündérkertje...</p>
					<p>Bethlen ilyen tisztán soha nem értette még a fejedelem terveit.</p>
					<p>Kissé hallgatott, akkor azt mondta:</p>
					<p>- A terv, a cél nagy és méltó a legnagyobb fejedelemhez. Ha végrehajtatik,
                        századokra biztosíthatja a magyarság sorsát. De hogy lehet
                        megcselekedni.</p>
					<p>Újra csönd lett. Folytatta:</p>
					<p>- Országokat egybehódoltatni vagy fegyverrel lehet, vagy haszonnal. Ha Erdély
                        oly erős és fegyverben dús volna, mint egy vár, amelybe katonaság van
                        egybeseregeltetve: akkor uralkodhatna körös-körül az ellenséges népeken,
                        akaratuk ellen is... De Erdély üres: íme most is a hajdúknak seregeivel s a
                        saját fejünkre zúdított székely milíciával léphettük át csak egyszer is az
                        ország határát...</p>
					<p>- Nem tűröm fejedelmi akaratom rostálását! - kiáltott a fejedelem, aki
                        behunyta szemét, s nem akart szenvedni a szomorú igazság beismerésétől.</p>
					<p>Bethlen nem hallgatott el:</p>
					<p>- Nagyságodat én nem bírálom, én számolni akarok Nagyságod gondolataival, s
                        segítséget keresni ott, ahol megvan a segítség lehetősége.</p>
					<p>A fejedelem annyira el volt roncsolva lelke fenekén, hogy nem bírt vele,
                        komoran, mogorván hagyta, hogy a Főkapitány tovább vizsgálja:</p>
					<p>- Pedig ha arra nem számíthatok, hogy kopjám szárnyával beterítem mind e
                        területet: akkor arra kell gondolnom, hogy akarják ők is, szeressék s
                        vágyják ők is ezt a tervet... Szép volna és nagy és dicső, ha volna egy
                        ország, amely méltóságos hatalommal az egész terület közepét elfoglalná,
                        mint a szív a testnek közepét, s innen áradna ki a vér, ami harcol s táplál,
                        az egész nagy testbe... De ezt emberi erő hogyan tudja elérni... ha az Isten
                        elmulasztotta... Mindazok a népek, amelyek körülvesznek, másképp születtek,
                        másképp gondolkoznak, másat akarnak mint mi: se az oláh nem látja, hogy
                        Erdély uralmából neki csak haszna volna, se a moldovai, se a lengyel, és a
                        magyar sem, holott ez nekünk egyetlen vérünk. Az oláh nem látja, mert íme
                        most is balsorsát nyerte bennünk... a lengyel nem látja, mert soha nem is
                        gondolt rá, hogy valaha ez bekövetkezzék: a magyar? íme még a magyar sem
                        látja, mert hisz ő jön reánk testvérháborúval... s ő akar bennünket
                        meghódítani, s nem is magának, de másnak, idegennek, a távoli német
                        császárnak...</p>
					<p>A fejedelem izzadt, s nem mert szólani.</p>
					<p>- A fejedelemnek, nagyságos uram, nem lehet olyan álmot álmodni, amilyet
                        akar: csak amit lehet... Nem is csak amit lehet: de amit kell... S itt nincs más álom, csak az az igazság, hogy szegények
                        vagyunk, kicsinyek vagyunk, tudatlanok vagyunk, s mi vagyunk másoknak
                        rabszolgája... Jönnek értünk a magyarországi urak? Bizony mondom, hogy a
                        török soha nem fogja engedni Erdélyt: Maga javáért nem engedi, nem
                        miérettünk.</p>
					<p>- Ha nekem sikerül - kiáltott Báthory -, ott töröm a kígyó fejit...</p>
					<p>Bethlen ránézett... Mégis nagyon fiatal legény ez...</p>
					<p>A fejedelem az ablakhoz állt, könnyet törölt ki a szeméből: úgy lelkéhez nőtt
                        a gondolat, hogy most, mikor le kellett mondani róla, elfacsarodott a szíve,
                        s ordítani tudott volna, mint a megsebzett oroszlánkölyök.</p>
					<p>Reggelig vitatkoztak.</p>
					<p>Bethlen boldog volt, mert oly közel még soha nem jutott a fejedelemhez, mint
                        ez éjszakán.</p>
					<p>Másnap a fejedelem megadta a választ a török követeknek: bölcs volt s
                        méltóságos, s nemcsak hogy késznek nyilatkozott arra, hogy azonnal
                        visszatérjen hazájába, de török kíséretet kért s nyert az Omar pasa
                        embereiből...</p>
					<p>Két nap múlva Brassó alatt állt, személyes csapatával, s mögötte érezte a
                        Bethlen lelkét: meg volt nyugodva, hogy a visszatérülés a legjobb rendben
                        fog megtörténni.</p>
					<p>Brassó alatt azonban nagy meglepetés érte.</p>
					<p>Küldöttjét, Prépostvárit a városba csak másodmagával eresztették be, s a bíró
                        arra a kívánságra, hogy a fejedelem háromszáz lovassal jöhessen be, azt a
                        választ adta, hogy még egyedül sem.</p>
					<p>A fejedelem nem akart hinni a fülének: most, mikor valóban engesztelődve tér
                        vissza, mikor a szebenieknek is bocsánatot hoz tarsolyában, mikor egész új
                        lapra akarja fordítani az eddigieket: most köt ki véle a brassói bíró?</p>
					<p>Nevetett dühében, annyira váratlan volt.</p>
					<p>Azonnal saját kezével írott hadüzenetet küldött: ha rögtön elébe nem jönnek,
                        a bírót az ő kénye-kedvére ki nem szolgáltatják, százezer arany forintnyi
                        sarcot le nem tesznek, s egész népével be nem eresztetik: Brassó
                        leromboltatik, s helye sóval bevettetik...</p>
					<p>A brassaiak azt felelték: nekik a római császártól levő privilégiomjok van
                        arra, hogy hadi időkben még a fejedelmet sem szabad a városba befogadni, s
                        még vendégül sem: különben elég volt a hajdúpróba, az megmutatta a fejedelem
                        szándékát.</p>
					<p>A fejedelem nem szólt, továbbment.</p>
					<p>Mikor Fogaras alá értek, a városi tanács három küldöttje mély alázattal jött
                        elébe:</p>
					<p>- No te veres szakállú - kiáltott rá a reszkető s hebegő emberre, aki vezette
                        a küldöttséget -, beeresztetek-é?</p>
					<p>Ez úgy meg volt ijedve, hogy azt mondta: “igen” - holott épp azért küldték
                        ki, hogy az ellenkezőjét jelentse be a fejedelemnek. A fejedelem nevetett,
                        de mikor a vár alá közeledtek, a falakról lőni kezdtek rájuk...</p>
					<p>Nem volt mit tenni, a szabadban háltak sátor alatt, s a fogarasi uradalmat,
                        mi úgyis csak zálogban volt a szászoknál, már száz éve, felprédálták, s
                        másnap bevonultak Szebenbe.</p>
					<p>A vár csodálatos hatással volt a fejedelem idegeire: a hatalmas falak,
                        bástyák, a pihent katonák s a jó fegyverek visszaadták az erejét: már nem
                        ijedt meg, mikor jelentették, hogy átkeltek a Meszesen a Forgách hadai, s
                        valami bolond vidámság vett rajta erőt: kihirdette a szebenieknek, hogy
                        visszaadja a szabadságot, ezentúl mindenki szabadon jöhet, mehet, dolgozhat
                        s kereskedhet, az eltávozottak visszatérhetnek: csupán a vár az egyetlen
                        pont, ahová be nem eresztette őket.</p>
				</div>
				<div type="chapter">
					<head> [VI]</head>
					<p>Hogy hajnalban felkelt, kiment a kapunyitásra: a vár kulcsát minden éjszakára
                        hozzá kellett behozni. Szó szerint, ahogy István király mondta: akinek
                        Szeben kulcsa kezében van, azé az ország.</p>
					<p>Közönséges ruhájában nem látszott másnak, csak egy várbeli vitéznek, a kapu
                        előtt szekerek sora látszott, s szomorú népcsődület foltokban szanaszerte a
                        városon.</p>
					<p>- Mit akarnak ezek?</p>
					<p>- Menekülők, uram.</p>
					<p>- Honnan menekülnek?</p>
					<p>- Az éjszaka kezdtek jönni, s mind csak futnak.</p>
					<p>Lement közéjük, hallgatta a jajgatást és panaszt. Felpakolt szekerek; úri
                        rendben levő menekültek; bőrládák, pincetokok, ruhás zsákok, dunnákba pakolt
                        asszonyok s gyermekek.</p>
					<p>- Vége, vége Erdélynek - jajgattak -, olyan Erdélyország megint, mint a
                        megszedett szőlő.</p>
					<p>A fejedelem komoran hallgatta a szűnni nem akaró siránkozást.</p>
					<p>- Mért hagytátok el házatokat, birtokotokat, marhátokat: hiszen azok is
                        magyarok! - mondta ingerülten.</p>
					<p>- Bizony magyarok: de az csak annyi, hogy meg is tudják mondani, mit akarnak
                        elrablani. Gyulafejérváron praesidium nem volt, nem volt őrizés, csak az
                        ottlakók, s a néhány bennszorult nemesség, pusztán volt a vár, mit tehettek,
                        feladták: no el is kezdtek prédálni, a fejedelmi házra rámentek,
                        beköltöztek, egy szeg a helyén nem maradott, csinálni nekik a kenyeret; ami
                        ételbéli volt, azt mind felhordani, különben ők sütik, égetik a népet...</p>
					<p>- Jaj az ország lakosainak, ki merre futhat, fut, még ahol erősségecske van,
                        ott megmaradhatnak, de a kerti házakbul mehet a lakosság, amerre s ahogy
                        tud, pusztán kell hagyni a lakóhelyeket, s az istentelen pápisták dúlják,
                        pusztítják, égetik az országot; ahol mit kaphatnak, az az övék, lakodalom
                        nekik Erdély, s abba örvendenek, ha itt mindent fel tudnak prédálni...</p>
					<p>- No majd lesz még másképp is - morogta a fejedelem.</p>
					<p>Végigment a menekülőkön, rémült, sápadt arcok, tűrő, szenvedő asszonyok,
                        beteg férfiak, mert az erősek s egészségesek mind odavannak még a fejedelem
                        hadában a Havaselvén. Szomorú, szerencsétlen népség, jönnek a gyalogosok,
                        tarisznyával vállukon, s gyerekekkel a hátukon, apró gyerekecskék halódó
                        sápadt arcokkal, éhesen s némán, szívet facsaró siránkozással, s nincs nekik
                        mit adni enniek, mint egy lábra kelt lazaretum, beteg s kórosok háza, amely
                        feketén, sárosan vonszolja erőtlen testét, de hová... A fejedelem nem bírt
                        megválni tőlük, magát mardosta a szenvedések látásával. - Két tehenem volt,
                        bornyúm, üszőm, tinóm, malacom, tyúkom, libám, s itt kell éhen halnom, verje
                        meg az isten, aki újra ezt a pogány kort indította ránk...</p>
					<p>A fejedelem magára vette az átkot...</p>
					<p>A szebeni szászok kijöttek hozzájuk, s egy kis kenyeret, egy bögre ételkét
                        adtak a betegeknek, gyerekeknek, akik mohón itták a vékony rántott
                        leveseket, a barna cibereleveseket. A fejedelem, mintha a húsát rágnák, úgy
                        nézte a szomorú reggelt.</p>
					<p>Serege még nem jött meg, erőtelen volt, s jól tudta, ha megjött volna is,
                        arra ugyan nem lehet számítani. Az éppoly szerencsétlen és szomorú, mint
                        ezek, s a hajdúk, a hajdúk hova lettek?</p>
					<p>Elfogott egy lovaskatonát, leszállította a lóról, s visszavágtatott a
                        várba.</p>
					<p>Feldúlva rohant a tanácsházba, s a hajdúk után tudakozódott.</p>
					<p>Már Imreffy tudta: biztos volt a hajdúk árulásáról Brassóban, semmiben
                        haszonra nem voltak, az egy Szeben bevételén kívül, s ott is mit tettek
                        mást, a rabláson kívül?... Rablás és rablás... Szomorú napok, gyászos hetek
                        lettek, csak a híre jött Forgách lassú közeledésének. Menekülő urak,
                        tanácsbeliek, akik Kolozsvárról jöttek, néhány hét múlva már hozták a hírt a
                        hajdúkról, hogy Nagy András már Forgáchnál van, a kassai gróf mellett látták
                        a táborban.</p>
					<p>A hazatérő hajdúk Váradnál szétverték a Forgách alföldi seregét, erre Forgách
                        nagy ígéretekkel megvásárolta magukat a hajdúkat.</p>
					<p>A fejedelem ordított kínjában: Sólyomkőn ő nem engedte be az országba a
                        hajdúkat, s most Forgách behozza a farkasfajt, aki csak maga kezére
                        dolgozik... Úristen, ezeknek minden lehet: bent a hajdúk az éhes és
                        nyomorult s szegény Erdélyben, s jól látta, hogy amint végeztek
                        Havaselvével, most azt teszik Erdéllyel: letarolják, kiüresítik, hajtják
                        azóta a seregek háta megett a marhacsordákat, viszik az özvegyasszony
                        tehénkéjét s malacát... Mert a többi had csak kóborol és prédál, de a hajdú
                        gyűjt és takarít...</p>
					<p>Sasszárnyakon szállt a rémhír végig, végig az országon, s egyik izgalom a
                        másikat kergeti, valóságos csodának látszik, hogy megéri az ember még az
                        estét, a reggelt. A menekülők, mint ijesztő setét földár, jönnek, jönnek s
                        lassan újra eltűnnek, isten tudja, hova, mintha titokzatos korbács űzné,
                        vagy titokzatos remény csalogatná őket, láthatatlan fonál után egyre beljebb
                        vánszorognak a háború rémítő labirintusában. Boldog, akinek most eszébe jut
                        egy rokon a távoli Csíkben, valami messzi házasság révén, vagy csak egy név,
                        akivel találkozott valaha az országgyűlésen, lakodalomban, vásáron...
                        Kéretlen, s hívatlan vendégek zúdulnak a rémülten meglapuló családok
                        nyakára, s a gazda s az asszony epés szívességgel, kétségbeesett keserves
                        vendéglátással fogadja a szerencsétlenségben irgalomra szorulókat, s
                        farkasmosolygással kölcsönöz ruhát s dunnát s élelmet s lelke mélyén gyűlöli
                        őket a szerencsétlenségért, s fél tőlük, csak maga nyugalmára gondol, s nem
                        vállalja a nemzeti szerencsétlenségben a baj felét...</p>
					<p>És akkor megint egy újabb és még iszonyúbb kiáltás:</p>
					<p>- Itt vannak az oláhok!</p>
					<p>Mint a felrúgott méhkas, egész Erdély zúg és sikolt, s az üvegcserepeken
                        fetrengő Jób, másik oldalára veti magát iszonyodásában.</p>
					<p>Hideg verejték és halálos görcs áll a tagjaiba, aki hallja, óh, annyi vér és
                        annyi tűz, annyi szenvedés és pusztulás fűződik e névhez, s amilyen féktelen
                        örömmel s kielégüléssel töltötte ki ez utolsó tíz év keserű dühét rajtuk a
                        nép, hogy még az is boldog volt, aki hallotta, hogy most fizetnek a mieink
                        Mihály vajdáért: olyan szörnyűséges rémület, kísértettől való éjféli
                        görcsfogta merev iszonyat állította meg, aki ezt a kiáltást hallotta, hogy
                        újra itt az oláhok! És most újra megindult az áradat délről északnak, akik
                        még tegnap házigazdák voltak, s némi kuporisággal segítettek kikergetett
                        vendégeiken, most velük futottak éjjel és esőben, szélben, gyermekeikkel a
                        hátukon a minden pokolnál iszonyúbb szenvedés elől... Óh, ha most újra ezek
                        fizetnek... Hol van a Főkapitány, hol van Bethlen Gábor, hol a havaselvi
                        hadsereg, amely lassan szivárog vissza, hol a fekete puskások, akik a
                        szászok fegyverével hetykén mentek el, s most sehol egyetlen lélek a
                        védtelenek oltalmára, de elől, hátul tűz és özönvíz, s nincs egyetlen zug az
                        országban, ahol sírástalan telne egy délelőtt a ragyogó nyárelején.</p>
					<p>A fejedelem tébolyultabb volt az őrülteknél, minden órán új követet küldött
                        utána, minden vészhírt újonnan izent meg.</p>
					<p>Rettenetes napok voltak ezek: minden összeomlott, minden a nyakába szakadt;
                        nem bírta el a nyomorúságnak e gyászviharát, már ki se mert lépni a házból,
                        borba s búsulásba ölte magát, csak várt, várt és fogát csikorgatta: hol volt
                        az ő ereje a körülötte egyre szörnyebben feltornyosuló bajokkal
                        szemben.</p>
					<p>S a hióbhíreknek se vége, se hossza:</p>
					<p>Forgách országgyűlést hirdet, fejedelmet akar tenni.</p>
					<p>Kendy István vele van, s a pápista urakat mind maga mellé hívatja.</p>
					<p>Hidy György alkancellár, akit parasztból tett úrrá, Imreffy mellől elszökött,
                        otthagyta a feldúlt s zavaros életet, s átállott Forgáchhoz, Kendyhez.</p>
					<p>Meghozták a király kiáltványát, amely tizenkét pontban sorolja fel a Báthory
                        Gábor bűneit.</p>
					<p>Brassó nyíltan paktál, fegyvert, pénzt küld Forgáchnak.</p>
					<p>A fejedelem csak hallgatott, bentről forrt, s egyre nőtt benne az
                        elkeseredés, meg volt kötve keze-lába, s vissza akart, vissza kellett
                        ütni... Kötél volt a nyakán, amely egyre jobban szorított, s mégsem akarta
                        ezt mind elhinni: Még szájában az íze az álmoknak, mikor Sólyomkőben Nagy
                        Andrást hívatta: álmokat álmodott: s már egy ilyen szörnyű lidércnyomás: ó,
                        be hamar visszafordította az Isten...</p>
					<p>Minden órában új követ...</p>
					<p>Radul megjelent Oláhországban, Michnét elkergette, az országot kardcsapás
                        nélkül elfoglalta.</p>
					<p>Forgách Dévát ostromolja, Bethlen Gáborné maga védi.</p>
					<p>A fejedelem sírt kínjában: Károlyi Zsuzsanna!...</p>
					<p>Régi emlékek újultak: látta a Zsuzsánna arcát, hallotta szavát, előtte voltak
                        finom, kemény vonásai, s lassan körötte mind kialakult, ami hozzáfűződött,
                        asszonyok hosszú sora vibrált föl benne: hetek óta utálta s nem tűrte az
                        asszonynépet... Kereki Feri elesett, s véle eltemették a lisztát:</p>
					<p>- Régi szép üdőnk - mondta ivó cimbora-társaknak -, fiatalkorunkban írattuk a
                        szerencsés némberek nevét, akiket szerettünk: már kilencszázon fejjül volt a
                        száma, s azt mondtuk, ha ezerig való lesz, akkor megtérünk... no, az Isten
                        elébb megjobbított...</p>
					<p>Asztala mindig tele volt népekkel, mert szűk volt az élelem Szebenben, s
                        mindenütt takarékoskodtak vele, csak az egy fejedelmi asztal volt bőséges,
                        hát orcátlanok mindent elkövettek, hogy oda csak egy falásra is bejussanak.
                        Nem is volt már más az asztal körül e napokban, csak alávaló s becstelen
                        emberek, csalók, kapzsiak faja, akik a fejedelemnek minden szavát
                        megröhögték, megéljenezték s szájtátva hallották, s közben bendőjüket
                        rakták... A fejedelem, aki a legsúlyosabb válságban szenvedett, felütötte
                        fejét, s elcsodálkozott, kik s mik ezek, akik vele egy asztalnál ülnek... De
                        Imreffy nem bánta most, mert így legalább neki szabad keze volt; s
                        könyörtelenül elűzte mindazokat, akik fölöslegesek voltak a városban, hogy
                        az ostromra előkészülhessen...</p>
					<p>- Török Kata - sóhajtott a fejedelem -, a kis személy, a szívem kedvese... s
                        az a másik Kata!... - s eszébe villant a Kamuthyné almavirág szépségű arca:
                        ugyan megellett-é?... de hogy? hiszen még nincs ideje... Úristen: még egy
                        gyerekkihordási idő se telt el, s ekkora fordulás...</p>
					<p>Úgy ásott vissza emlékébe, a múltba, mintha századok mélyébe túrna:
                        Imreffyné... drága Imreffyné... öreg boszorkányné... nem forr a
                        fazék?...</p>
					<p>Feje napokon át ki nem józanodott a mámorból, s már megutálta az emberfajt,
                        csak kutyájával játszott.</p>
					<p>Az urak pedig ittak, és reggeltől estig és estétől alvásig mind csak ittak,
                        aki orcátlan dolgot tudott, mind felhordta az asztalra, s volt köztük egy
                        Prépostvári nevű, aki megesküdött, hogy saját feleségét a föld alól is
                        előteremti a fejedelem számára...</p>
					<p>Már úgy tettek, hogy aki a fejedelem kegyébe jut, csak akkor teljes a
                        dicsőség, ha asszonyát csókjával tiszteli az úr...</p>
					<p>De míg hallgatta az üres és röhejes szavakat, folyton fülében volt a kint
                        jajgatók s a távolban futók siráma: ült s ivott, bután és komoran, de egy
                        pillanatra sem feledte a szomorúság nótáját, amely a lelkét hasította, szíve
                        folyton szorult, s feje akárhányszor tenyerébe hajtotta, és sírva
                        fakadt.</p>
					<p>- Szomorú nép - mondta -, szomorú ország: megindultam előtted, s nem jöttél
                        utánam, láttam és nem láttatok velem, kinyújtottam a karomat, s nem
                        rohantatok a szó után... nyomorultak vagytok, megérdemlitek: bitangok
                        vagytok, baromállatok, csordás kell nektek: a jót meg nem értitek.</p>
					<p>- Vége van a magyarságnak, mert a magyarságnak vége, mulatni tud, s mást
                        semmit: ülni tud az asztal mellett, és napot lopni s káromkodni tud s még
                        rabolni se tud, a hajdúk elveszik az orruk elől a prédát, a szászok elveszik
                        a kezükből a pénzt, az oláhok elveszik a lábukról a bocskort: ők nem tudnak
                        egyebet, csak káromkodni s inni.</p>
					<p>Minden keserűsége visszafelé fordult: bárkit szidott, csak magára vette:
                        Forgách hadai körülvették Szebent.</p>
					<p>- Hagyjátok el - mondta -, temessetek el: huszonhárom esztendős vagyok, vén
                        vagyok: nagyot emeltem, megroppant a derekam...</p>
					<p>Napokig fantáziált:</p>
					<p>- Mindenki elhagyott: mindenki meghalt, megszökött: senkim sincs...</p>
					<p>Kornis Boldizsárt siratta, asszonyokat hoztak neki, kiverte: “piszkosfülű
                        kálomista asszonyok”...</p>
					<p>Június másodikán egész nap nem tért magához: delíriumban volt, forrósága
                        volt, hányt, szenvedett. Jött Imreffy, s azt mondta:</p>
					<p>- Gyógyuljon meg, Nagyságod, jó híreink vannak: Bethlen megjött a Zsily
                        mellett, Déváról elszorította a Forgách hadát, Szerdahelyen alkudott velek,
                        s megesküdött, hogy kimegy Tömösvárra, behozza a tömösvári basát.</p>
					<p>Hallgatta, hallgatta, s azt kérdezte:</p>
					<p>- Mi van a székelyekkel?</p>
					<p>Most Imreffy hallgatott.</p>
					<p>A székelyekkel baj van: Bethlen a székelyeket hazaküldte tavaszi munkára,
                        kapálni, hogy ha parancsot kapnak, meg kell jelenniök a táboron. De otthon a
                        székelyeket az urak jobbágyul vetették, s robotra kényszerítették.</p>
					<p>Ezek nem akartak letörni, lázítók s vezetők támadtak, akik fegyverben
                        tartották a székely parasztokat, s a fekete puskások sorra felgyújtották a
                        kastélyokat, ebből támadt a hír, hogy az oláhok itt vannak, de hisz ők is
                        csak úgy harcot vívtak az urakkal. Minden falu egy kis országgá lett, maga
                        tett magának bírót, elfoglalta az úri birtokokat, a jószágot, marhát közös
                        tulajdonba vette, erdők, határok, falu birtoka lett, a munkát közösen
                        cselekszik, s az urak családostul menekülnek, mind itt vannak, vagy
                        Bethlennél. Szerencse, hogy a Forgách országhódítása még gyűlöletesebb, az
                        országgyűlésre senki se ment, s elő se mertek hozakodni a
                        fejedelemletevéssel.</p>
					<p>- Bizony, Nagyságod nagy szeretetben vagyon mind ország-világ előtt - mondta
                        Imreffy -, nincs senki, aki ne szánná boldogtalanságát... s nincs senki, aki
                        ne Báthory Gáborra apellálna a szerencsétlenségben.</p>
					<p>A fejedelem e szavakra csakugyan meggyógyult.</p>
					<p>Felkelt hevertéből, lerázta betegségét, visszanyerte erejét, s azt
                        mondta:</p>
					<p>- Kihúzzuk a mi szablyánkat, s torkát metsszük az alacsony rablóknak...</p>
					<p>Mustrát tartott fegyvereseiből a vár udvarán, már kétezeren voltak, mind jó
                        egészségben s jó ruhásan, jó fegyveresen: a szíve dagadt, s erői
                        felvirultak, hogy is rémíthette úgy el fejét...</p>
					<p>- Most három tűz közé fogjuk Forgách uramat - mondta.</p>
					<p>A vár bástyájáról körülnézett a síkon, a távoli hegyekig füstölögtek az
                        ellenség tüzei, a Forgách tábora Szeben körül ökröt sütött minden
                        bokorban...</p>
					<p>- Csak süssétek - mondta -, csak süssétek a makkot: Nagy Andrást mindenáron
                        vissza kell hozni pártunkra.</p>
					<p>Imreffy megértette: ha a hajdúk visszaállanak, most az egyszer nagy
                        szolgálatot tehetnének: ha a Forgách-sereg hátában ellenségül
                        támadnak...</p>
					<p>Prépostvárit küldte hozzájuk követségbe, ez mindig jó ivó cimborája volt a
                        hajdúknak: ennek meg fogják hinni, hogy a fejedelem megbocsátotta a dupla
                        árulást...</p>
					<p>- Fentrül a hajdúk, napnyugatról Bethlen hadai, középen mink: ezt nem fogják
                        elviselni: délrül a székelyek... Vége van a plundrának!...</p>
					<p>Hívatta a szebeni tanácsot.</p>
					<p>Reszketve, lehajtott fővel jelentek meg a várban.</p>
					<p>- Megadtam nektek - mondta - a testi szabadságot, ha emberségesen viselitek
                        magatokat, meg fogtok kapni mindent fokról fokra, mit eddig élveztetek: ma
                        azonban segítséggel kell lennetek! megválik azután, kicsoda jött bajra?
                        kicsoda gyújt tüzet a másikra!...</p>
					<p>Tízezer forintot követelt tőlük, a tanács rémülten bizonygatta, hogy
                        mindnyájan koldusok.</p>
					<p>- Menjetek Brassóba, s a többi szász székre, kérjetek kölcsön: vagy minden
                        kegyelmességet visszaveszek.</p>
					<p>A pénzt is előteremtették s úgy oldódott minden, mint a karikacsapás: a várat
                        Forgách ostromolni nem bírta, még a külváros falait sem támadta meg,
                        ellenben a várból nap nap után kirohantak a táborozókra, s a féligsült
                        pecsenyéjüket ők ették meg orruk elől...</p>
					<p>A fejedelem egy hét múlva nem is az az ember volt, aki előbb: megint tele
                        tűzzel, vérrel s akarattal, megint maga tárgyalt, tervelt s rendelkezett.
                        Prépostvári meghozta Csonka Bálintot.</p>
					<p>A fejedelem ölelését küldte Nagy András bátyjának, “érti ő, mi történt, nem
                        is rója fel, ő sem tett volna mást” s még aznap parancsot írt a
                        székelységre, hogy felüljenek, Bethlennek, hogy támadjon.</p>
					<p>Forgách pedig csak vesztegette a napokat s heteket, s mit sem csinált:
                        ugyanúgy járt Erdélyben a seregével, mint Havaselvén kint a fejedelem.
                        Mintha megnyertek volna mindent, a sereg felbomlott s szétoszlott, mint a
                        varjak a pusztán, rabolt és mulatott, s nem volt semmi hatalom, amely össze
                        tudta volna őket fogni.</p>
					<p>Ennyi volt a hadviselés rendje. Azt még meg lehetett csinálni, hogy
                        ilyen-olyan sereget összetoboroz valaki, s azzal megindul, s jól-rosszul meg
                        is érkezik, egy bizonyos pontra, a megtámadott ország közepébe, ahol senki
                        sem várta, senki sem szegült ellene, de hogy a sereget valaki azontúl is
                        együtt tartsa, s készen vigye szükség esetén akcióra, azt sem magyar, sem
                        német, sem erdélyi, sem oláh, sem lengyel haddal megcselekedni nem lehetett.
                        Forgách éppúgy nem volt ura hadának, mint ahogy terve sem volt, célja sem
                        volt, mit kell cselekedni. Ott állott hetekig Szeben nagy falai alatt, s
                        egyetlen ágyúja sem volt, a kolozsvári vár ágyúit hozatta le, azok azonban
                        hasznavehetetlenek voltak, s a szállításuk is oly nehézkes, hogy egy lövést
                        sem tudott velük leadni. Nem volt tehát mit tennie, várt. Várta, hogy majd
                        csak eldől vagy jobbra, vagy balra, várta, hogy az erdélyi urak
                        beteljesítsék, amit ígértek, de az országos rémület hatása alatt s Báthory
                        Gábornak még nem megtépett nimbusza miatt Kendy valóban semmit sem tudott
                        elérni.</p>
					<p>Ettek tehát s ittak a fővezér asztalánál, s a legcsodálatosabb dolgot
                        mívelték: egy olyan országban, ahol a bennszülött lakosság az éhhalállal
                        küzdött az évekig tartó háborúk, a rossz termés és a nagy állatdög miatt: a
                        hódító sereg dúskálkodva s vígan tudott lakni. A háború szörnyű módja.</p>
					<p>S csakugyan addig s addig, míg az idő meghozta a fordulatot. Forgách hamarább
                        megtudta, hogy három hadsereg gyűl ellene, vagy csak vaklárma ijesztette
                        meg, de egy reggel felszedte sátrait s eltűnt. Szenterzsébet s Bongárd
                        hegyein át. A fejedelem éppen a nagy közös támadást várta már, s ím
                        Péter-Pál napján reggel nincs ellenség sehol, ellenben helyettük megjött, s
                        leszállt három hadsereg.</p>
					<p>Kiscsűr felől, északon a hajdúság, mely nyomon követte Forgách hadait, mint a
                        kóbor ebek csordája a nyájat, s estére nyugaton, Kistorony felől török
                        kopják erdeje setétedett. Bethlen Gábor Zülfikár temesvári pasát tízezer
                        törökkel hozta, s mivel útban kapták Omer pasát, aki az oláhországi hadak
                        hírére ült fel a nagyvezér parancsára, ahogy őrjáratot küldenek a város
                        utcáira a békebontó elemek megijesztésére, őt is magukkal hozták. A törökök
                        szörnyű áradata, mint sáskahad vonult végig a gyönyörű völgyön, iszonyú
                        emléket hagyva mindenkiben, aki látta, hogy íme, csak egy kiáltást
                        merészeljen valaki tenni, s már itt van a pogány sárkányi hadával, hogy
                        megfojtson minden életet és minden gondolatot.</p>
					<p>Csak Báthory nem számította így: ő erejének teljét érezte meg e hadak ily
                        gyors megjelenésével. Hogy a dicsőséget olcsón megszerezze, várbeli ezreit
                        utána eresztette már reggel a Forgách szökött seregének, Medgyes felé utol
                        is érték, megverték szekereseit, elszakasztották poggyászát s lakodalmas
                        menetben hozták meg másnapra a hetyke dicsőséget.</p>
					<p>- Most, most volna az ideje valami szépet és nagyot cselekedni - kiáltott a
                        fejedelem, de nem tudta, hogy mit tehetne.</p>
					<p>Űzni Forgáchot, nem sokat ért, az már egérutat nyert, s majd csak kerüljön be
                        Oláhországba, ott végez vele a nyomorúság. Brassót elfoglalni jó volna, de
                        ennek még titkát sem akarta elárulni, hogy mint Szebent a hajdúknak, ezt a
                        törököknek ajándékozza?</p>
					<p>Bethlennel most találkozott Tergovistye óta, megölelték, megcsókolták
                        egymást.</p>
					<p>- Átkozott dolgok - kiáltotta előtte -, ötvenezer török, cigány rondaságba,
                        cafatos, tipertes rothadt piócák.</p>
					<p>Vad keleti nyüzsgésben zsibongott, éhesen, vadul a török sereg körös-körül a
                        vár alatt.</p>
					<p>Volt esze, hogy egyet sem bocsátott be belőlük a várba, hanem nagy lakodalmat
                        indított a vezérek tiszteletire, a szebeni mezőkön.</p>
					<p>- Köszönöm neked, testvérem, hogy behoztad és soha el nem felejtem ez
                        dicsőségedet, csak egyet, egyet még! - ölelte Bethlent.</p>
					<p>- Mit, felséges uram?</p>
					<p>- Küldd ki, küldd ki minél előbb őket...</p>
					<p>Bethlen meg volt hatva a fejedelem jóságától, hűségétől s szavaitól s
                        bölcsességétől. S két napi okos munkájába került, míg kibeszélhette a
                        törököt az országból. Előbb elment Zülfikár rendes szép hadával, aztán
                        lassan elhúzódott Omer, akinek népe éppen úgy terült el a magyar tájakon,
                        mint elébb a Forgách hadai. Ez is elment, mert itt nem kaphatott semmit, oly
                        szárazság volt, hogy a lovak a földet rágták... Oláhországban sok eső volt,
                        ott legalább a lovak megélnek...</p>
					<p>A fejedelem végre megnyugodott. Vége lett a zűrzavarnak, amennyire várta
                        ezeket, úgy megkönnyebbedett, mikor eljött a reggel, hogy egy idegent sem
                        lelt a szeme a határon.</p>
					<p>- Most már a magunk dolgára - mondta, s Brassó ellen parancsolta a hadakat.
                        Bethlent újra megcsókolta:</p>
					<p>- Neked adom fejedelmi szavammal Hunyadot és egész uradalmát - mondta. -
                        Senki soha úgy meg nem érdemelte Mátyás király óta... Most pedig te leszel
                        Brassó ostromának fővezére... De most elébb azt parancsoljuk, hogy hazamégy
                        Zsuzsannához s megvigasztalod őtet.</p>
					<p>Bethlen hálás volt, s tele volt a szíve, és sietve sietett Dévába, hogy
                        feleségét a szörnyű napok után csakugyan megvigasztalja.</p>
					<p>Mikor elment, a fejedelem az este kajánul mondta:</p>
					<p>- No, Főkapitány uramat sem látjuk hamarosan... A bibliai Zsuzsanna nem
                        ereszti vissza, míg minden lyukat be nem foltoz.</p>
					<p>A szóról, hogy “bibliai Zsuzsanna”, eszébe jutott Török Kata, s most már nagy
                        követséget küldött érte, mert Török Kata messze fent volt, elbújva, a
                        szilágyvidéki Almás nevű birtokán.</p>
				</div>
				<div type="chapter">
					<head> [VII]</head>
					<p>Remélte, hogy Forgáchot még befogja Brassónál, de mire odaért, az már mind
                        kitakarodott az országból a szorosokon, nagyon meleg volt neki, s most ő nem
                        bírt uralkodni a seregén, hogy ne olyan gyorsan előre.</p>
					<p>Ellenben Serbán Radul, aki a brassaiak hívására jött be, hogy Forgáchcsal
                        egyesülve megismételje ugyanazt a tréfát, amit néhány éve Mihály vajda
                        csinált, aki Bástával együtt lepte s igázta meg Erdélyt, nem akarta feladni
                        a harcot ily olcsón, s Weiss Mihály tanácsára megbújt a brassai
                        külvárosokban népével s mozdulatlanul várta, hogy a fejedelmi hadak
                        gyanútlanul közeledjenek a városhoz.</p>
					<p>Voltak derék székelyek, akik ezt a hírt meghozták a fejedelemnek, de ez
                        semmibe sem vette, sőt vágyott a harcra.</p>
					<p>Imreffy tanácsolta, várják be Bethlent, aki pár nap múlva utánuk jön, de a
                        fejedelem nevetett:</p>
					<p>- Azt a lélekadta, csak nem ijedtek meg egy pár fejszés oláhtól!</p>
					<p>Minden idege forrt, soha még csatát nem állott, s a kard nem akart megmaradni
                        aranyveretű hüvelyében az oldalán.</p>
					<p>Dél elmúlt, mikor a sereg Brassóval szemben fölérkezett, Kamuthy is mondta,
                        hogy jó lenne visszább húzódni s bátorságosabb helyet keresni, mert a sereg
                        nagyon rendetlen... A fejedelem a napra nézett, mely már lefelé indult s azt
                        mondta:</p>
					<p>- Semmi baj, már a ravasz nem búvik ki a lukból, maradjatok csak itt,
                        mutassátok meg, hogy kacagtok rajta!</p>
					<p>S még közelebb, a hóstát alá vitte a sereget.</p>
					<p>Szó sincs róla, senki sem félt, hogy a nagy hadaktól oly játszva
                        megmenekültek; ahogy a ködöt sem cséppel, sem hadaróval el nem oszlatja az
                        ember, de a nap egy pillanat alatt felszíja, most semmibe sem vették a
                        dolgot, az ellenséget, amelynek nyoma se látszott, sokan is voltak, jó
                        lovon, jó fegyverrel, segítséget is vártak, reggelre a hajdúkat, pár nap
                        múlva Bethlent, másfelől a székelyeket, biztos volt benne mindenki, hogy
                        Brassó úgy megroppan a markukban, mint a dió.</p>
					<p>Csak a hajdúk, azok nagyon hiányoztak. Együtt indultak el Szebenből, de azok
                        az utak rosszasága miatt külön szakadtak Ósinkánál, hogy két falkában
                        ereszkedjenek le a Barcaságra; a fejedelmi seregek a zernyesti úton jöttek,
                        ők felkerültek a Feketehegy felé. Ez bosszantotta a fejedelmet: ezek a gazok
                        már megint spekulálnak, kivárják, hogy mi lesz, még soha meg nem jöttek
                        idejére, még soha harcba részt nem vettek, s persze, minden zsákmány az
                        övék...</p>
					<p>Mikó Ferenc, Bethlen Gábor deákja ott volt a fejedelem közelében, s mikor
                        látta, hogy hol akarják megszállatni éjszakára a sereget, Szentpéter felé a
                        nagy árok és part előtt, ijedten szaladott Imreffyhez:</p>
					<p>- Nagyságos uram, meg ne álljunk itt - mondta neki -, mert én gyerekségemtül
                        ismerem ezt a helyet, itt ugyan nem barátságos a megállás. - Imreffy
                        gondolkozva nézett a fiúra, a fejedelemnek szólt:</p>
					<p>- Felséges uram, ez a deákocska beszéli, hogy itt nem bátorság a megszállás a
                        nagy árok s víz miá, s igaza ne legyen!</p>
					<p>De a fejedelem nevetett:</p>
					<p>- Inába szállt kegyelmednek a vitézség, hogy pennarágók szavára így
                        megijed.</p>
					<p>Imreffy vállat vont: no hiszen reggelig csak nem lesz baj.</p>
					<p>De alighogy leszállottak, kezdenek a vár felől mozogni a seregek. Egyik sereg
                        a másik után jő kifelé Óbrassóból. Úgy délután három-négy óra tájban egyre
                        több sereg kezd kitorlódni s végre az egész had megmutatja magát. A
                        fejedelem Imreffyvel, Kamuthyval egy bokros helyen állott a dombon, s nézték
                        az első fegyvereseket.</p>
					<p>Rögtön parancsot adott a fejedelem a harc elébe állítására.</p>
					<p>Imreffynek kivörösödött az arca, mert hiába volt legfőbb generális, mégse
                        volt katona, Kamuthy nevetett:</p>
					<p>- Ezekkel a koszosokkal - mondta -, ez a bocskoros, mezítlábas oláh had?...
                        ha ráordítok, meg se áll az anyja kínjáig.</p>
					<p>Harsány hangon parancsolták a katonákat, hogy szembeálljanak, a lovagok lóra
                        szálltak, sátorokat összehányták, szekereket útnak indították, nagy
                        kavargás, futkosás volt, a fejedelem egy kis izgatottságot érzett, boldog
                        volt, most végre harcra kerül. Szinte csodálkozott, hogy szembe mernek vele
                        szállani, már beleélte magát, hogy hírével, nevével elkergeti az
                        ellenséget.</p>
					<p>Mikó Ferenc újra előbújt s dadogva mondta, mert egy kicsit hebetelt,
                        hogy:</p>
					<p>- Nagyságos uram, alázatosan instállom nagyságodat, a fellegvárbul minden
                        mozdulásunkat lássák: azért támadnak meg, mert az ördögárok előtt vagyunk,
                        csináljanak valamit, hogy elébe menjünk szabadabb helyre.</p>
					<p>- No né, a tojás okosabb a kakasnál - mondta Kamuthy harsány nevetéssel -,
                        majd holnap mondd meg, szép öcsém, mi bajod.</p>
					<p>Mikó Ferenc, aki csúnya kis veres hajú ifjú ember volt, szeplős is, lángvörös
                        lett, s gondolta magában, ennek fele se tréfa, jó lesz itt vigyázni magára,
                        s azt nézte, merre jut közelebb szükség esetén a Bethlen Gábor felé vivő
                        úthoz... Utóvégre őneki nem az a parancsa, hogy elessen, hanem hogy a
                        gazdájához menjen. Olyan helyet keresett hát, ahonnan futni is lehet.</p>
					<p>A fejedelem ellenben csak attól félt, hogy visszafordulnak amazok, s
                        megállanak vagy elfutnak, vagy eltűnnek, mint az éjjeli kísértet, csak nem
                        bolondok, hogy szemtől-szembe belejöjjenek a kard élibe s a kopják
                        hegyibe.</p>
					<p>De azok csak jöttek rendületlenül, s minden pillanatban közelebb tűnt fel a
                        barna condra, s a fekete süveg bőrtömege.</p>
					<p>Már az ordításuk iszonyúan hallatszott, tele torokból üvöltöttek, mint a
                        csikaszok, az ember gerincébe állott a hideg, akármilyen bátor is volt
                        különben. Magukra várták a támadást, s ez az ellenséget még jobban
                        megbátorítá s veszekedett dühvel vágtak neki a magyar seregnek.</p>
					<p>Egy pillanat alatt eszeveszett gombolyagba kavarodott az egész sor, végig a
                        hajláson, az árok mentén. A fejedelem kivont szablyával állt almás török
                        lován, csillogó arany sisakkal, rajta drágaköves kócsagforgó, s
                        csodálkozott: Ez volt a legnagyobb érzése, hogy csodálkozott: valami
                        lelkesedés dagasztotta a szívét, szerette az ordításnak azt a szörnyű
                        zsivajgását: így kutyák! így emberek! vágjátok! öljetek! értem!... Üsd,
                        vágd, szúrd - ordította maga is.</p>
					<p>Csak egynehány percig tartott, akkor valami érthetetlen dolog történt: éppen
                        azt figyelte, hogy a balszárnya előre hajlik; a magyarság az oláhokat
                        betörte, beszakította s ráhajlik ott alól, s sarlóformán vág be az ellenség
                        hátába, mikor azt látja, hogy mellette körös-körül eszeveszett futás
                        kerekedik, s fejszés oláhok a szeme láttára vágják a meghátráló vitézeket,
                        őt magát is elkapja a rémület, amin uralkodni nem lehet, lovát hátráltatja,
                        akkor nekiugrik egy kis szász ember, s hosszú kopjával feléje szúr, ő a
                        nyeregből kihajlik s karddal nyakon vágja a támadót, hogy az elbukik
                        véresen, de a lova már megfordul s futni kezd felfelé a part mellett, akkor
                        lövés éri a lovat, kidől, s ő messze elrepül, be a cserjék közé, hirtelen
                        meggondolja, fogja a forgós arany sisakját, messze ledobja a fejéről s vége
                        a fejedelemségnek, vége a parancsnak, uraságnak, bele a sárba, keresztül az
                        árkon, mellette, körülte futó legények, utánuk az oláhok, szászok szörnyű
                        ordítása, s ő mászik mint a vidra, fut mint a farkas, s hallgat mint a
                        nyúl...</p>
					<p>Lélegzetfúlásig szalad s kapaszkodik fel az átkozott part túlsó felén, s a
                        golyók csak úgy repkednek körülötte, s nincs senki mellette, hova lettek a
                        vezérek, a kapitányok, hadnagyok, s feneketlen mocsár körös-körül, amiben
                        nem lehet mászni előre, s egyre több iszonyú sárba csavart magyar katonája
                        körülötte:</p>
					<p>- Erre, erre, nagyságos uram - kiáltja egy hang, jó inasa kiáltja, Lónyay
                        Farkas, s kezét nyújtja ‑, erre, erre, nagyságos uram!</p>
					<p>Egy kis dombocskára mászik fel s elnyúlik. Már az az érzése, nincs semmi
                        veszély, már nincs magára hagyva: már mások gondoskodnak róla: immár
                        fejedelem, akinek élete nem az övé, mások dolga annak vigyázása.</p>
					<p>Hamarosan többen gyűlnek össze, ő két lábon áll, úgy nézi a mocsáron
                        átvergődőket s a parton futókat.</p>
					<p>- Feküdj le - ordítja egy hang -, mind idelőnek - feküdj le, az isten
                        döglesszen meg, mert ha odamegyek, leütlek!</p>
					<p>A fejedelem odanéz: neki szól ez? Akkor hallja, hogy mondja Lónyay
                        Farkas:</p>
					<p>- Vágjátok le azt ott: a fejedelem őnagysága áll itt...</p>
					<p>- Vágjátok le - ordít rá dühében a fejedelem, s boldog, hogy a szava
                        foganatos: rövid dulakodás után leszúrják a dühöngőt.</p>
					<p>De akkor lefekszik, s úgy nézi kimeredt szemmel, hogy űzik a parton szekereit
                        a szászok s oláhok...</p>
					<p>Elnyúlik a földön, a sáros fűben, s egész testét megrázza az indulat.</p>
					<p>Sokáig csend van a sások és cserjék, fűzfabokrok között, akkor egy hang így
                        szól:</p>
					<p>- Nem volt olyan kopjás had, akármicsoda vitéz, hogy ott utat nyithatott
                        volna az árok szélén...</p>
					<p>Másik hang ezt mondta:</p>
					<p>- Jóisten keze, testvérek! A jóisten így akara megismertetni magát. Így
                        büntet meg minket az utálatos rossz oláh nemzetség által...</p>
					<p>A fejedelem felpattant: tovább.</p>
					<p>Úszva ment át a túlsó vízen, s úgy kapaszkodott Botfalu felé, ott székelyek
                        jöttek szembe rá, azok megismerték s éljenezni kezdték szokásuk szerint.</p>
					<p>- Mennyien vagytok - kérdezte tőlük.</p>
					<p>Nem sokan voltak. Ötven-hatvan ember. Nem lehetett velük semmit kezdeni.</p>
					<p>- Szebenbe, Szebenbe - mondta -, vezessetek váramba!</p>
					<p>Lovat adtak alá, s úgy mentek, elvezették Földvár, Szúnyogszéken át a
                        fogarasi útra.</p>
					<p>Közben bealkonyodott, s a szétszórt sereg ki merre tudott, menekült a
                        hegyeken át, mind Szeben felé, csak az Olt mellékén verődtek újra össze.
                        Mire a fejedelem odaért, már mindenki tudta, hogy a hajdúk árulása mindennek
                        az oka, mert megszöktek, alighogy elváltak a fejedelemtől, megállottak s
                        visszafordultak, s amily gyorsan csak tudtak, mentek vissza hazájukba.</p>
					<p>Minden dühe és haragja Nagy András ellen fordult, s kínjában az istenekhez
                        imádkozott a csillagok felé, hogy csak egyszer még, adja kezébe az isten
                        Nagy Andrást...</p>
					<p>Sárkány faluban megállott s kiadta a parancsot, hogy oda gyűljön minden
                        hadinép.</p>
					<p>Csatlósok, futó s lovas katonák mentek szanaszét, hogy összeszedjék a
                        szétszórt sereget, s hajnalban már csakugyan elég jelentékeny része együtt
                        volt a brassai csatának.</p>
					<p>A fejedelem átöltözött s komoran ült köztük, s a fejét csóválta, az
                        eláporodott embereket nézte: ezt nem hitte volna; hát ez a csata? Imreffy is
                        megjött, egész bandérium élén, olyan rendesen, takarosan, mintha sétából
                        jönne: ez imponált a fejedelemnek, aki világért el nem mondta volna, hol s
                        merre járt az éjszaka.</p>
					<p>Ezt a napot ott töltötték, estére jött másodmagával Mikó Ferenc, aki olyan
                        volt, mint egy kis veres ördög: már megjárta Bethlen Gábort, s azt a hírt
                        hozta, hogy a Főkapitány Szakadátnál hál, hajnalban jön számtalan török
                        hadinéppel s négyezer végbeli vitézek is vagynak vele, akik most jöttek át a
                        Vaskapun.</p>
					<p>A fejedelem szeme könnyes lett:</p>
					<p>- No, ha a szerencse most így meg is játszott - mondta -, de az Istennek
                        csudálatos dolga, hogy az embert megrettenti s bünteti: holnap annál nagyobb
                        kegyelmességét fogja mutatni!...</p>
					<p>Kevés kísérettel Szebenbe indult, amint pitymallani kezdett, a többi hadaknak
                        Imreffyvel azt hagyta, Bethlen Gábor mellé rendeljék magukat, Mikó Ferencet
                        megismerte, hogy ő volt a csata elején a bölcs tanácsoló ifjú, s
                        megajándékozta saját képére vert ötven arannyal s egy jó lóval.</p>
					<p>A kis legény boldogan eresztette az aranyakat tarsolyába, s megfogadta, hogy
                        ezekből egyet is fel nem vált s el nem költ, hanem félreteszi jobb időkre,
                        mikor majd egy kis udvarházat ragaszthat rajta. Nagy úr lett egyszerre.
                        Levéllel, követséggel ment vissza urához s ötven lovas kísérte az úton.</p>
					<p>A fejedelem Bethlennel Fogarason túl a mezőn találkozott, kezet fogtak, s
                        őszintén elmondta, mi történt rajtuk.</p>
					<p>Bethlen vigasztalta:</p>
					<p>- Ne törje, marja magát nagyon felséged, a hadban a szerencse forgandó, talán
                        Isten akaratja volt, hogy az első próbában el ne bízzuk magunkat, mert aki
                        hamar nyer, hamar veszít.</p>
					<p>- Élek, halok, ráteszem országomat, fejedelmi süvegemet! - mondta a fejedelem
                        - de Brassót megveszem. Téged bízlak meg vele, hogy ezt a dicsőséget érd,
                        szívem legfőbb vágyát teljesíthesd.</p>
					<p>Bethlen lesütötte szemét: ellentmondani nem lehet, hát fájdalmas volt neki az
                        ostrom, átvette a parancsot, hogy hadaival, törökökkel, székelyekkel
                        megszállja a várost.</p>
					<p>A fejedelem továbbindult:</p>
					<p>- Meghívom kegyelmedet mind hadastul, aznap, melyen Brassót beveszik: olyan
                        áldomást tartok, hogy emlékezetes lesz, s Bethlen Gábor olyan jutalmat vesz,
                        amivel egész világ előtt dicsekedhetik.</p>
					<p>Bethlen fejét meghajtotta, kezet fogtak, elváltak, a fejedelem ment Szebenbe,
                        és ő Brassó alá.</p>
				</div>
				<div type="chapter">
					<head> [VIII]</head>
					<p>Brassóért nem adom oda a fejemet és a ti fejeteket sem - mondta Bethlen.</p>
					<p>Ez volt minden szónoklata, amellyel Brassó ellen vezette a hadat, de ez, mint
                        a futótűz terjedt el, s minden embert kibékített, megnyugtatott s
                        lelkesített.</p>
					<p>Később még ezt mondta:</p>
					<p>- Brassó a mienk: bírnunk kell, mint a régi köpönyegünket: ki vásárolja meg a
                        tulajdon házát még egyszer, amit maga épített s el nem adott?... Brassót meg
                        kell kapnunk: de nem vérrel s vassal: Brassót nem a fegyvereknek kell
                        meghódítani, de a szíveknek kell hozzánk kötni.</p>
					<p>Letanyázott a hegyeken innen s két tucat kémet küldött ki, figyeljék meg s
                        hozzanak hírt, hogy az oláh vajda nem jön-e utánuk a győzelemtől
                        nekibátorodva.</p>
					<p>Másnap reggelre már jelentették, hogy mindenütt csöndesek az erdők, az utak,
                        sehol semmi. A Brassó alá küldöttek azt a meglepő hírt hozták, hogy a
                        parasztok azt beszélik, hogy az oláh sereg megszűnt.</p>
					<p>Erre gyorsabb tempóban haladt befelé a brassai utakon.</p>
					<p>Nyugodtan, rendesen, a legszorosabb rendtartással, kemény akarattal fékezte a
                        sereget s gyakorolta a szabályos előnyomulásban. A fejedelem hebehurgya
                        brassai csatája jó lecke volt, s mindenki oly erősen fegyelmezte magát, mint
                        csak tőle telt.</p>
					<p>Végre magából a városból is kaptak hírt. Arról, hogy a brassai csatában a
                        halottak összeszámlálásánál kiderült, hogy magyarok elestek
                        három-négyszázan, oláhok azonban ezeren felül: ezzel szemben szászok közül
                        alig tíz-tizenkettő hiányzott. Ezen nagy féltékenység tört ki, mert Radul a
                        szászokat árulással vádolta, kivált, hogy ő maga is majdnem ottmaradt, egy
                        magyar már a kopjáját is oldalának akasztotta, csak a körülötte levő emberei
                        mentették meg. Az oláhság a vajda haragjának hírére azonnal fosztogatni,
                        rablani kezdte a szászokat, s harc támadt a két nép közt, aminek vége az
                        lett, hogy Brassót több helyen felgyújtották, de a szászok az egész
                        csőcselék oláh sereget kiverték a városból, s az eltűnt a hegyeken át, a
                        vajdával együtt.</p>
					<p>Bethlen a legnagyobb nyugalommal s renddel vehette körül Brassót, elállotta
                        annak minden útvonalát, hogy senki a kapukat meg ne közelíthesse.</p>
					<p>A török sereget beküldte Havaselvébe, hogy Serbán Radult elűzze.</p>
					<p>- Csak menjetek - mondta Omar pasának török frázisokkal hízelegve a török
                        ízlésnek -, tekintetes és nagyságos pasa, Isten nagyságodat éltesse, s egy
                        napját ezerré tegye, a győzhetetlen császár szolgálatában kedves jó
                        szerencsékkel látogassa: csak menjetek: Serbán Radul az átkozott kutya,
                        amilyen könnyen visszafoglalta országát, oly könnyen el is veszti azt...</p>
					<p>Számolt azzal, hogy Brassó ellen kapuőrnek ő maga is elég lesz a magyar
                        hadakkal s valóságos isteni segítségnek találta, hogy a török-tatár hadaktól
                        ilyenformán újra megszabadult, s nem kellett velük leétetni, lelegeltetni
                        ami még a sok dúlás és pusztítás után a vetésekben megmaradt a szegény
                        Barcaságon.</p>
					<p>Míg ő azzal foglalkozott, hogy valóságos ellenerődítményeket emelt a
                        várkapukkal szemben, addig sok idő eltelt, ezalatt a fejedelem Szebenben
                        országgyűlést tartott, s erős csatákat vívott a rendekkel és önmagával.</p>
					<p>Törvénybe kívánta iktatni a székelyeknek saját akaratából adományozott
                        szabadságot, ezzel szemben hajlandó volt engedményeket tenni más téren a
                        nemesség kárpótlására.</p>
					<p>A hangulat izzó volt, hosszú beszédek voltak, felhányták a fejedelemnek,
                        akivel a brassai veszteség óta merészebbek lettek, hogy folyton a nemesi
                        rend ellen dolgozik: már Széken az első tette, hogy a nemességre
                        szabadította a parasztkatonákat, s most a székelyek felszabadításával, az
                        ország harmadát elrabolta a nemesi státustól.</p>
					<p>A fejedelem, kinek a tanácsház balszárnyát lakásául rendezték be, az egész
                        városból egybehordott legszebb bútorokkal, nem sokat törődött a “fecsegő
                        haddal”, mulatott s ivott, átengedte magát ismét féktelen vére tombolásának:
                        csak egy intésébe kerül, s azzal a negyven-ötven emberrel akkor végez, mikor
                        akarja.</p>
					<p>A muzsikusok folyton húzták, fújták, a nótások szakadatlan gajdolták a
                        fejedelem kedves nótáit, s a szép asszonyok csak most kezdték el a nyári
                        farsangot istenigazában. Prépostvári Gyurkó feleségét felhozta a várba, s
                        egyszerre átalakult a levegő: ez a nő egy nagy, kövér testű, de babaarcú s
                        lelkű szép asszony volt, aki gyermeki ártatlansággal, kacagva és virulva
                        vonta egész nagy rokonságát magával, s minden ismeretségét: isten tudja
                        honnan s hogy, de ennyi szép nő sose volt a fejedelem körül: Imreffynének,
                        Dengeleghynének s a többi dámának legfőbb gondja volt, hogy a fejedelmet
                        elzárják a többi asszony elől s a saját boszorkányos varázslatuk alatt
                        tartsák: Prépostváriné nem volt irigy, ő csak mulatni akart s nem politizált
                        és nem rabolt: ő csak kacagott és hízott.</p>
					<p>Hetek teltek bele, míg a fejedelem az oláhországi táborozás után a Forgách
                        által megszállott Szeben után s a brassai csata nagy megrázkódtatása után
                        kitombolta magát. Olyan jó dolga volt, s oly titkos tervei, hogy Géczyt is
                        kihívatta Konstantinápolyból.</p>
					<p>Géczy sietve jött meg, s hogy portai követségének sikertelenségét feledtesse,
                        majdnem belebújt a fejedelembe, úgy szolgálta kegyét.</p>
					<p>- Tisztára az Mahomet paradicsomja, nagyságos uram - mondta Géczy hízelkedve,
                        mikor megjött, s bámult a nagy dáridókon.</p>
					<p>Ez időben a törökösség, mint valami édes méreg csiklandozta a keresztyén,
                        főként a protestáns úri rend kíváncsiságát. A reformáció felvilágosította az
                        elméket, hogy az embernek szabad vizsgálódnia a világ minden dolgai felett,
                        “mindeneket megpróbáljatok - mondta a biblia népszerű tanítása -, s ami jó,
                        megtartsátok, ami rossz, elvessétek...” Így a katolicizmus sötét, vak s
                        bírálat nélkül minden ellenkezőt elvető és megsemmisítő zárkózottsága
                        helyett kíváncsiság, minden tudománynak kútfeje s dajkája fordult az
                        ismeretlen dolgok felé. A török rendkívüli hatalma, mindent eltipró,
                        mindenen uralkodó ereje imponált s a törökkel való személyes érintkezés ízt
                        adott titkos keleti bujaságok, gyönyörök élvezetéből. A megfoghatatlan
                        varázsa nagyobb, mint az ismereteknek lenyűgözése.</p>
					<p>A fejedelem Géczytől kívánta, hogy bevezesse a török miszticizmusba...</p>
					<p>Egy éjjel aztán nehányan voltak együtt, Prépostváriné s még két-három asszony
                        s néhány, már a törökségbe belekóstolt ifjú, s Géczy keleti termet rendezett
                        be, szőnyegekkel s heverőkkel, s az annyira titkos s tiltott dohányzás
                        mellett beavatta a fejedelmet a mohamedánizmus titkaiba.</p>
					<p>- Azt úgy értse meg nagyságod - mondta s imbolygó füstfellegek közt kezdett
                        beszélni a szent tanításokról -, hogy a török tudomány szerént a
                        paradicsomnak oly kapui vagynak, hogy egyik szárnya a másiktól százezer
                        esztendeig járó földnyi messzeségre vagyon... Az ő kőfalának épületének fele
                        arany mészből, fele ezüst mészből áll, tapasztása pésmából vagyon, s nyolc
                        kapuja vagyon, s minden kapuján hetvenezer tágas mezője vagyon...</p>
					<p>Megszédülve hallgatták a százezer esztendei járóföldeket, s a nők csiklandva
                        kacagtak fel.</p>
					<p>Géczy, mintha maga is törökké lett volna, szinte török áhítattal magyarázta
                        az Alkoránt:</p>
					<p>- Mindenik mezőben hetvenezer palota vagyon rubintból, mindenik palotának
                        hetvenezer kerített udvara vagyon Hiacinthusból, mindenik udvarban
                        hetven-hetvenezer házak vagynak, aranyból, mindenik házban hetven-hetvenezer
                        ablakok vagynak fejér ezüstből, minden palotán hetven-hetvenezer trónusok
                        vagynak aranyból, s mindenik trónuson hetven-hetvenezer nyoszolyák vagynak
                        ragyogó ezüstből és drága bíborból...</p>
					<p>A nők, a rettentő számoktól elámulva felvisongtak, de Géczy határtalan
                        komolysággal folytatta:</p>
					<p>- És mindenik ágy körül hetven-hetvenezer leányok vagynak paradicsomi
                        fényességbül.</p>
					<p>Egymás keblére bújtak, libabőrös kéjjel csiklandozta szívüket a
                        csodálatos.</p>
					<p>- A paradicsom hajléki olyak - folytatta Géczy -, hogyha minden teremtett
                        állatot egyik terembe bevisznek is, mind belefér... Ott nap, hold nincsen,
                        hanem az Empireum égnek fényességétül világosodik az paradicsom.</p>
					<p>- A paradicsomnak lakosai penig mind mezejtelen orcával járnak, s aki az
                        paradicsomba béjut, annak kaftánnya meg nem avasodik, maga is meg nem
                        vénheszik, sem álom soha reá nem megyen, sem beteget nem szenved, és egy
                        férfiúnak száz férfiúi erő adatik ételre és italra s asszonyállattal való
                        öszvemenésre, és mikoron enni és innya leülnek, negyven esztendeig veszteg
                        ülnek, esznek, isznak és közösödnek. Gazdagok lésznek. Harmincháromesztendős
                        korbeliek lésznek, mint a Jézus próféta. Szépségesek lésznek, mint József.
                        Illatosak lésznek, mit Mahomet. És mindennek tíz ujjában drágakövek lésznek
                        tíz-tíz gyűrűben, mert: az úristen adta néktek az Paradicsomot ez világi
                        cselekedetekért.</p>
					<p>A fejedelem hallgatta, és belekábult és mint gyújtó méreg itatta át az ereit
                        s csontjait a buja idegen szó; hevert a heverőn, nagy szemeit a mennyezetre
                        függesztve, aztán szemét lassan lehunyta, száját megnyitotta, s sűrű
                        borkábulatban a szavak idegen, soha nem hallott ízét itta.</p>
					<p>S Géczy halkan, dúdolva, komolysággal folytatta a napkeleti mesét, amely a
                        magyarok ősi meséihez is úgy odaillik.</p>
					<p>- Szól a felséges Isten a Paradicsomban a hivőkhöz: óh, én szolgáim, az én
                        szómat ne halljátok többet mástul, most magamtul halljátok közbenjárás
                        nélkül: annakokáért én, Isten, ha én immár köszöntöttem az én szolgáimat,
                        szükség, hogy engemet ők meghallgassanak. De óh, én szolgáim, mért rettegtek
                        éntőlem: hallod-é Rézmán angyalom, ezeknek az én magam eledelébül adgy, hadd
                        egyenek, bort is adgy inniok... Mingyárást az angyalok gyöngybül, rubintbul
                        asztalokat és ezüstből tálakat azokból sok különbféle étkeket hoznak, azmely
                        étkeket soha senki sem látott... Azokból esznek, isznak, s ott sem tűz, sem
                        nap nem lészen; mond akkor az Isten: adgy elég bort inni az én szolgáimnak,
                        azért az Rézmán angyal megparancsolja és mindgyárást az mennyei szűz leányok
                        gyöngy- és rubintpoharakat hoznak, bort; az híveket itatják, és Istennek
                        hálákat adnak. Azután mindenik emberre hetven-hetven kaftánt adnak
                        fényködből teremtettet, melyeket soha senki sem látott, sem fül nem hallott,
                        annak utána az Isten felettük egy felhőt támaszt, amelyből illat, eső és
                        színharmat pereg, ismég más felhőt támaszt, amelyből a Hurin Ayl, az
                        Paradicsombéli szűz leányok jőnek, és mindenkinek hetven-hetven szűzleány és
                        hetven-hetven szép gyermek adatik, igen ékesek. És mond az Isten Rézmánnak:
                        Mondd meg az én szolgámnak, ez a hely, melyet neki adtam, igen főhely,
                        nyugodgyanak abba és mondanak a hívek az Istennek: Úristen, mindenek meg
                        vagynak, semmi fogyatkozásunk nincsen, csak kívánnyuk a te szemednek
                        nézését...</p>
					<p>Már mindenki hallgatott, mindenki szanaszét feküdt, hevert, s csodalátó
                        szemmel bámultak a Géczy arcára, amely magába merült s különös volt, az
                        ablakon besütött a hold, s a görögtűztől bíborvörösek lettek a falak, mintha
                        a szavak színe festette volna meg.</p>
					<p>- És akkor mondja az Úristen Dávidnak: Dávid király én udvari énekesem, kezdd
                        el és olvasd a Soltárt... akkor az Isten a Dávid szavát hetvenszeresre
                        változtatja, és igen ékes nótára fogja, s oly megmondhatatlan édessé teszi,
                        hogy a madarak is hallván, énekelni kezdenek. Akkoron mond az Isten Gábriel
                        angyalnak: az Dicsőség látásának homályát vedd el az ő szemükről! Azt
                        mindgyárást elveszi és akkor a hívek:színről-színre
                            látják az Istent... Mond az Isten: Tü én hüveim vattok, én is
                        kegyelmes Istenetek vagyok, ezután semmi bánatotok nem lészen és félelmetek
                        nem lészen, mert immár énnékem szenteim, választottaim és barátaim vattok:
                        békesség tinéktek, boldog népek vattok...</p>
					<p>Már a szava egészen halk volt, mintha révülésbe esett volna, s az előbb
                        rikoltozó, tomboló társaság egy csapásra, megbabonázva s elálmélkodva meredt
                        Géczyre, aki folytatta:</p>
					<p>- Haszen doktor azt mondja: Ezernyolcvan esztendeig néznek reá, Isten
                        színére, egy végben és azután arccal leborulnak és az Istent imádgyák, de az
                        Isten mond nekik: én híveim és szolgáim, emeljétek fel a fejeteket, mert
                        most nem leborulásnak, hanem örömnek és ajándéknak napja vagyon...</p>
					<p>Ezzel Géczy felemelkedett helyéről, s kezeit keresztbe téve, török módra
                        hajlongani kezdett, s török szavakat mormogott.</p>
					<p>Szinte félve, dideregve nézték, mint a bűbájost, aki most mindnyájukat
                        megrontja.</p>
					<p>Géczy körülnézett, hirtelen megijedt a túlságos hatástól, amit reájuk
                        gyakorolt, mert a törökösség üldözött volt, és semmi a haláltól meg nem
                        mentheti, ha nyilvános lészen. Szerencse, hogy itt papot a fejedelem körül
                        nem látni. Ez még akkor se szereti a papot, ha megszenteli a
                        dorbézolását.</p>
					<p>A fejedelem mindnyájukat elküldte, csak Géczy maradjon.</p>
					<p>Kábultan feküdt, s a nagyszerű tervről kezdett szólani, amit szívében
                        táplált:</p>
					<p>- Abban nevelkedtem, hogy a törököt, mint rühes kutyát utáljam és megvessem:
                        de te most vélem megkedveltetted a törökséget, és én azt akarom, hogy a
                        török hadak az én pálcám alá jöjjenek...</p>
					<p>A szeme izzó volt, szinte fekete lángok csaptak ki belőle.</p>
					<p>- Azt már megértettem, hogy a török nem akarja, hogy én túlságosra nőjek...
                        Azért nem adott engedélyt a moldvai s lengyel háborúra, azért űzött vissza
                        Tergovistyéből, mert érzi, hogy Báthory s a szultán ketten nem férnek el ez
                        világon... De én nem adom fel a harcot s kívánom, hogy maga akarata s tudtán
                        kívül is szolgája legyen Báthorynak... Hallod-e, ha ő nem bocsát be a
                        Keletre, s nekem nincs erőm arra, hogy magam forduljak szembe az egész
                        világgal: e rongy, rothadt, semmi ország ebben nem segít: azt akarom, hogy
                        sarkam igazi földön vethessem meg:Magyarországot
                            akarom...
                    </p>
					<p>Géczy ijedten s csodálkozva hallotta ezt a váratlan eredményét az ő török
                        prófétálásának.</p>
					<p>- Hogy lehet a törököt rávenni arra, hogy meghódíthassam velük
                        Magyarországot?...</p>
					<p>Géczy hallgatott.</p>
					<p>A fejedelem kitört.</p>
					<p>- Mit hallgatsz? Néma eb lettél?... Nem kell hozzá semmi, csak engedély, s
                        egy csapásra az ölembe hull: a Forgách serege, az egyetlen számbavehető
                        sereg, amit ki tudott állítani odaát az ország, szétszórva bujdosik valahol
                        a moldvai, a lengyelországi havasokon s idegen pusztákon, ha visszatér is
                        valaha Kassára, ennek nem lesz kedve, sem hitele, hogy új harcra menjen...
                        Ha most gyorsan sereget lehet összeszedni, még őszig Pozsonyba jutnék...</p>
					<p>Géczy maga is megborzadt. Oláhországon keresztül jöve, látta a tönkredúlt
                        országot: Erdélyen át, látta az elpusztult világot, ez vár Magyarországra
                        is?... A Báthory háborújától egyebet mit lehet várni, mint pusztulást.</p>
					<p>- Isteni és felséges gondolat - mondta azért hangosan -, ehhez hasonló emberi
                        főben még fel nem támadott.</p>
					<p>- Feltámasztom Bocskai idejit - ugrott talpra a fejedelem boldogan, hogy a
                        legelső embernél, kinek tervét elárulta, ily lelkes s elragadtatott
                        visszhangot keltett -, engedje el a porta az eddig meg nem fizetett adókat,
                        adjon százezer aranyat kölcsön, adják ide Moldva s Oláhország erejét,
                        rendeljék alám a budai, temesvári basákat s az egrit meg az országban levő
                        török hadakat, én az erdélyi hadsereggel, a székelyekkel s vármegyékkel és a
                        hajdúkkal őszre átadom a győzhetetlen császárnak egész Magyarországot,
                        Pozsonyig.</p>
					<p>Géczy csak azt felelte:</p>
					<p>- Felségedé a gondolat, szolgáké a végrehajtás, s valamint Isten előtt minden
                        ember egyenlő, Felséged előtt mindnyájan szolgák vagyunk... A hajdúk
                        árulását elengedi Nagyságod?...</p>
					<p>A fejedelem felkiáltott:</p>
					<p>- Az el van rendezve! Nagy Andrást felakasztatom, s a hajdúknak új generálist
                        teszek...</p>
					<p>Géczy megértette:</p>
					<p>- Bethlen Gábor mindig azt mondta, hogy politikát száz esztendőre előre kell
                        csinálni. De én azt mondom, az a legény, aki ma ki tudja vágni magát. Aki
                        száz évre előre gondol, az őrült.</p>
					<p>Fél éjszakán át tárgyaltak, a fejedelem szerette volna még Imreffy előtt is
                        titkolni a dolgot, s azt kívánta, hogy Géczy egészen titokban szerezze meg a
                        portán az engedélyeket és segélyeket, de Géczy ellenkezőleg, most nem akart
                        titkosan járni el, bizonyságra volt szüksége a jövő számára.</p>
					<p>- Nagyságos uram - mondta -, én csak egy szegény szolgája vagyok
                        nagyságodnak; nem is vagyok ez országbeli. Csak akkor tehetek Nagyságodért,
                        ha nagyságod főemberei mellette állanak, írásukat, pecsétjüket s szavukat
                        felemelik Nagyságod mellett.</p>
					<p>A fejedelem főtt, forrt, félt a megijedt szeműek kijózanító pillantásától, de
                        Géczy szép és bátor szavakkal biztatta:</p>
					<p>- Felséged az országban, Dei gratia, minden! hogy merne beleszólani a
                        fejedelem akaratába az ország, amely szintén Dei gratiából: semmi.</p>
					<p>- Kötelességem az országról gondoskodni!</p>
					<p>- Nem úgy, fejedelem, nincs helytelenebb és butább beszéd, mintha az uralkodó
                        a kötelesség szót említi. Szóval sem szabad pedzeni, hogy neki kötelességei
                        vannak.</p>
					<p>- Az én hálám el nem marad, ha velem jöttök.</p>
					<p>- A hála szót sem a fejedelem számára találták ki. Egy fejedelem elárulja
                        magát, ha azt a szót kimondja, hogy köszönöm. Mit köszön? Mi köszönjük, a
                        szolgák és népek, ha felséged elfogadja életünk áldozatját... Én igen, én
                        egy ital vizet is megköszönök...</p>
					<p>A fejedelem szeme fölvillámlott:</p>
					<p>- Igazad van - mondta -, ha én ilyen hálálkodó fráter lettem volna, ma nem
                        parancsolnék a szász nációnak, legfeljebb a kuvaszomnak.</p>
					<p>Belelovalta magát, s hívatta Imreffyt. Már neki mint kész dolgot adta elő,
                        már mintha Géczy hozta volna, mintha a porta bizonyos tudomással bírt volna
                        róla, s így valószínűséggel lenne az engedély megnyerése; Imreffy nem tett
                        ellenvetést. Annyira gyűlölte a magyarokat, s a legutolsó brassai vesztés
                        óta a katonákat, feleségétől elszakadva annyira veszett életet élt, semmi
                        tartalékja és semmi szilárdsága erkölcsi életének nem volt, hogy már valóban
                        egy nagy, országfutó haramja lett.</p>
					<p>- Ha a porta megadja az engedélyt, s a kívánt segélynek csak egyharmadát,
                        akkor is meg lehet csinálni.</p>
					<p>- Hogyan:ha megadja... Mikor ingyen esik szájába a
                        pecsenye?...</p>
					<p>Mindhárman lehajtották fejüket, izzó szemmel néztek maguk elé. Nem kis
                        vállalkozás, amit ez éjjeli órában főztek: ehhez hasonló még az ország
                        történetében elő nem fordult.</p>
					<p>Báthory Gábor nem térhetett ki a gondolat elől. Neki harcolni kellett
                        önmagával. Elveszett a lelke, nem volt egyensúlya. Mit neki a fejedelemség,
                        ha csak egyszer is, valahol megáll... Rohanni, rohanni... száguldani, mint
                        az őrült a paripán az éjszakában... Ha ő meg akart állani, ott s akkor
                        kellett volna, Szászlónán, a felesége mellett...</p>
					<p> - Báthory Gábor nem állhat meg - mondta a fejedelem, s égő szemmel dermedt a
                        végtelenbe... Rohanni, rohanni előre... Ha Báthory Gábor meg akart volna
                        állani: ott állott volna meg már, Szászlónán... mikor a nagy kövér asszonyt
                        behozták neki... Megállott?... Ott hált véle csak egyszer is, és házat
                        épített neki és tálast, meg ládát csinált s rakott meg drágaságokkal?... Az
                        nem nekünk való...</p>
					<p>Úgy ült, mint egy felreppenő sas. Haja szemébe hullott, de félrecsapva, hogy
                        a látását meg ne vakítsa: mink nem ruhának viseljük a fejedelemséget, amibe
                        belehízzunk és ami lekopjon rólunk... Nekünk a fejedelemség a mi vérünk...
                        Adta az Isten ezt a kis országot, mink ezt felvettük, és hajrá előre... Mi
                        ez a kis magyarság itt, egy marok... Csináljunk belőle szászt?...
                        Megtanítsuk míveskedni, kalapálni és szabni, varrni, hogy üljön a
                        fenekén?... Nem erre kell nekünk a magyar... Vagy hagyjuk kiverni a hegyekbe
                        oláhnak?... Kecskét legeltetni és juhtúrót zabálni?... Nem uram, a magyar és
                        a ló együtt születtek, és együtt repülnek bele a világ pofájába...</p>
					<p>- Nem bírok a véremmel... Nem fér bennem az a tűz, amit érzek... Mit nekem az
                        asszony... csak arra kell, hogy megheverjek nála, s ott felejtsem, ahol
                        találtam... Nem szeretem azt a lovat, akiről ott szállok le, ahol
                        felültem... Báthoryak avval indultak, hogy sárkányt hajtottak a mesében, és
                        mind a három fejét levágták... én már hétfejűt keresek magamnak...</p>
					<p>Az urak hallgattak, és csodálva s behunyt szemmel és megvakult füllel
                        hallgatták.</p>
					<p>- Nem vagyunk ötödik Károly császár, aki egy egész világot örökölt, és egy
                        egész világgal nem tudott mit kezdeni... Ha mink akkor azon a trónon ülünk,
                        azóta török a földön egy pozdorja sincs... De ha Isten segít, még
                        Konstantinápolyból diktálunk a világnak...</p>
					<p>- Ahhoz törökké kelletik lenni, felséges uram - mondta Géczy.</p>
					<p>Báthory Gábor átnézett rajta, túlnézett, a semmibe nézett...</p>
					<p>- Semmi az, uram... az csak szó...</p>
					<p>Ettől Géczy is megiszonyodott. Törökké lenni egy Báthorynak?...</p>
					<p>- Nekünk szükségünk van erre a darab földre... Kívülről meg nem tudjuk
                        támadni: majd belölről meghasítjuk a beteg trunkust... Ha enyim Erdély,
                        Moldva, Oláhország, Magyarország, rácok le a tengerig és a drinápolyi
                        földek... akkor enyém ebben az Európa világban a török birodalmak...
                        Visszaseperjük őket a tengeren oda, ahonnan jöttek... Csak meg nem állani, a
                        megállás halál...</p>
					<p> Versengés, harc és kétségbeesett vállalkozás volt elég, Ferdinánd császár
                        ideje óta, aki testvérbátyjával, V. Károllyal fogózkodva dolgozott hosszú
                        élete alatt, hogy az egész Magyarországot s Erdélyt visszafoglalja a török
                        kezéből: ezzel szemben az erdélyi végeken alakult magyar fejedelemség sok
                        mindent próbált, hogy visszafoglalja a magyar földeket némettől a török
                        segítséggel, töröktől a német segítséggel, de mindig csak a magyarság
                        szabadsága végett. Az, hogy a magyarországiak Erdélyt azért akarják
                        meghódítani, hogy a német szolgálatába hajtsák: állandó vád volt: de az még
                        eddig soha egy pillanatra sem fordult meg senkinek az agyában, hogy legyen
                        valaha erdélyi fejedelem, aki a török számára akarja meghódoltatni a magyar
                        hazát...</p>
					<p>Báthory Gábor nem térhetett ki a gondolat elől: neki harcolni kellett
                        önmagával: elveszett lelki egyensúlyával nem ülhetett békén: neki a
                        száguldás volt az életprogramja, s ha keleten romba szakadtak tervei,
                        nyugatról kellett megkerülnie...</p>
					<p>A gyűlésbe Imreffy nagy orációval vitte be a dolgot: úgy állítván azt be,
                        mintha a török ajánlotta volna fel, hogy álljanak bosszút az erdélyi
                        nemzetek a Forgách-féle országdúlásért, amelynél pogányabbat még
                        pogányságtól sem tapasztaltak soha, mert az oláhokkal versenyt dúltak,
                        rablottak s égették a fejedelem tartományait, s amit hol kaphattak, minden
                        kémélés nélkül felprédálták... De még az oláhok részéről nem olyan
                        csodálatos vala, hogy mindent, amit tudtak, Havasalföldébe takarítottak,
                        mert evvel mi nekik csak a kölcsönt fizettük meg: noha a régebb években való
                        dúlásaiknak csak félrészét se vehettük meg tartományukon: mindazáltal ők az
                        ő dolgukban jártak... A magunk nemzetsége azonban, kikkel egy nyelvünk, egy
                        hitünk, éppen oly irgalmatlanul dúltak, prédáltak, ahova érkeztek, sőt talán
                        szörnyebben, mint az oláhok, soha azoknak okot semmit sem adván, a
                        rettenetes kegyetlenséget kontinuálják vala...</p>
					<p>Megbélyegezték azért mindazokat, akik mint lázadók törvényes fejedelmük ellen
                        felkeltek, és a magyar ellenségekhez álltak, szám szerint negyvenhárom
                        embert: két papot, Csíki István püspököt s Koppányi Mátyás kanonokot, hét
                        nagyságost: Kendy Istvánt, három Kornist, akik közül kettő már elvette
                        büntetését személyére, s a többi el fogja minden vagyonára, két Sennyeit s
                        Petky Jánost, a volt székely főkapitányt, harmincnégy nemzetest... s hittel
                        kötelezték magukat, hogy ezeknek, sem maradékuknak, még a következő
                        fejedelmeknek se legyen joga soha megbocsátania... Ily rettenetes módon a
                        bűnösöket országul elmarasztván, a megtérteknek adott kegyelemért
                        hálafeliratot írtak, s ezekkel együtt erős ígéretet tettek a bosszúállásra,
                        esküt, hogy a nagy Bocskai idejét feltámasztják: a vallás szabadságának
                        zászlaját kiütik, a fene pápistákat tőbül most már kiirtják, s ha másképp
                        nem megy, török segítséggel mindezt végbeviszik.</p>
					<p>Imreffy remekelt: a gyűlés magától ment bele annak a megszavazásába, amit a
                        fejedelem maga sem mert remélni.</p>
					<p>Mint egy boszorkánykonyha, forrt s kavargott a szebeni várban az országok
                        jövő sorsa: ellenben a nép odakint igyekezett elfelejteni a rajta átvonult
                        had szomorú emlékét, sírva csépelték a megmaradt s le nem gázolt, le nem
                        legelt termést, zsákokba rakták a búzát, s mindjárt bevermelték a földbe,
                        hogyha, isten ne adja, újra baj lenne, a dúló hadak el ne emésszék a
                        gyerekek s némberek elől, ácsolták a gerendákat s rakták a leégett portákon
                        az új apró veremházakat, s kezdték szántani a tarlókat, hogy új magot
                        vessenek belé a jövő életre.</p>
					<p>És sajnálták a fiaikat s férjeket, akiknek még most is ott kell szenvedni
                        Brassó alatt, csak abban voltak megnyugodva, hogy Bethlen Gábor sem a maga
                        fejét, sem a másét nem hajlandó odaadni.</p>
					<p>Géczy a fejedelem szekerein megindult Konstantinápoly felé újra; felpakolva a
                        sok számtalan arany, ezüst holmit, ami a szászok ládáiból s raktáraiból még
                        kikerült, hogy azokkal újra megvesztegesse a basákat, s bégeket, a török
                        porta elvetemült népét, fel a nagyvezérig, s eladja rajtuk örökre a magyar
                        szabadságot...</p>
					<p>Brassó felé kellett mennie, egyrészt Bethlen Gábor miatt, akit teljesen
                        kikerülni nem volt tanácsos, mert ha megharagszik, akkor mindent elronthat,
                        de lelkére volt kötve, hogy el ne árulja küldetésének igazi dolgát, másrészt
                        azért, hogy ő, aki a brassai bíróval oly jó barátságba keveredett, menjen be
                        a várba s ajánlja fel a fejedelmi kegyelmet: próbáljon békességet teremteni,
                        ha lehet. Brassó tele volt menekült nemesekkel: most ravasz sakkhúzással a
                        Géczy vitte kegyelem úgy szólt, hogy a szászok bűnbocsánata annál teljesebb
                        lesz, minél jobban kiszolgáltatják ezeket a hozzájuk gyűlt magyarokat.</p>
					<p>Bethlen hidegen fogadta Géczyt, gyűlölte ezt az embert, tisztátalannak
                        érezte, lelki szennyekkel borítottnak, akinek kezét sem szívesen érintette
                        meg. Géczy még aznap, hogy megérkezett, bekéredzett Brassóba, s be is
                        eresztették. Weiss Mihály óvatosan hallgatta álnok szövetségesének színes,
                        hízelkedő előadását: nagy vacsorát rendelt a számára, s a legfőbb
                        tanácsbelieket meghívta rá... a magyar nemesek közül is többeket... S mikor
                        a felköszöntők megindultak, sokan köszöntötték, még többen átkozták
                        Báthoryt, s végre maga Weiss Mihály is felállván, a következőket mondta:</p>
					<p>- Istentől kívánunk nagyságodnak, Géczy András uram, jó szerencséket, hosszú
                        életet s nagy jókat megadatni: köszönetünket mondjuk, hogy a portán oly
                        derekasan vitte a dolgokat, hogy a győzhetetlen császár mindent keresztül
                        szakasztott, amit a mi őrült Szardanapalunk támasztott, s ím itt az ideje,
                        hogy mint akkori portára való indulásakor ígértük: ma megháláljuk Nagyságod
                        tetteit: mért alázná nagyságod magát e hitehagyott s szerencsétlen őrültnek
                        szolgálatjába?... Mért vinné nagyságod az ország kincseit a portára, hogy
                        ennek az isten nélküli gyilkos fejedelemnek erőt és segítséget szerezzen?
                        Mink itt ezennel felhívjuk s felszólítjuk nagyságodat: hogy mi, akik itt
                        jelen vagyunk, úgy szász nemzetbeliek, mint magyar nemzetbeliek: arra
                        instálljuk nagyságodat, hogy nemcsak hogy nem arra sürgesse a győzhetetlen
                        császárt, hogy megengedjen ennek az alávaló ebcsontnak, Báthorynak, hanem
                        saját maga számára kérje a fejedelmi süveget, botot!...</p>
					<p>Mély csend lett a szóra. Géczy megdobbant, szeme elfakult: titkos vágya volt,
                        éjjeli órákban, részegen ápolt gondolata, hogy az országot magának szerezze
                        meg: de hogy így kívülről s minden akadály nélkül pottyanjon az ölébe, ez
                        annyira boldoggá tette, hogy ezzel a dicsőséges ideával szemben egyetlen
                        ellenkező gondolata sem volt.</p>
				</div>
				<div type="chapter">
					<head> [IX]</head>
					<p>Mióta Géczy elment, a fejedelem súlyos átváltozáson ment át, egyre komorabb s
                        egyre sötétebb lett, már nem nevetett oly vígan s ártatlanul: jól tudta,
                        abban a pillanatban, mikor kipattant, hogy saját hazáját töröknek
                        felajánlotta, senki sem fog oldala mellett maradni. De utálta már ezt a
                        tespedő, heverő életet, az örökös vitákat apró mindennapi dolgokon: a
                        nemesek privilégiumait, amit naponta újra vitattak: hogy pl. a
                        “vámmegállapításnál hogyan kell igazolni azt, hogy a nemes a marháját maga
                        nevelte s így vám nélkül viheti tovább”; hogy “a malmok mennyi vámot
                        tartozzanak adni a földesuraknak”; hogy “a parasztság akármicsoda földeket
                        használ is, ha dézsmaadással tartozó falu határában él, akkor ezentúl a
                        földje után mindenkor dézsmával tartozzék”, hogy “ha oly szűk termés volna,
                        hogy a dézsma ki nem telne belőle, akkor abban az évben a dézsma felére vagy
                        harmadára szállíttassék, a termés szerint, ellenben az a rész, ami a
                        cséplőknek szokott kijárni ebédvéka néven: ilyenkor egyáltalján ki ne
                        adattassék...” stb, stb.</p>
					<p>Mintha méreg esett a mézbe, az egész hordó megkeseredik: olyan volt az
                        élete.</p>
					<p>Nem érezte jól magát többé az élet szűk határiban amely ellen feltámadhatott,
                        lázadhatott, de amin semmiképpen fordítani, változtatni nem tudott: olyan
                        volt, mint aki nagy út előtt áll, sietnie kell, s muszáj a rozzant, rázós
                        szekéren utaznia, mert sem gyalog nem bírja, sem jobb alkalmatossága az
                        utazásra nincs: arra vár, hogy ha majd a célnál lesz, elcsapja a rossz
                        szekeret: ott majd minden lesz s minden jól lesz, s ha nem lesz is: de
                        legalább ott leszünk...</p>
					<p>Számba vette a megpusztított haza erőit s hadait. Az összes főispánokat
                        berendelte, jegyzéket csináltatott a vármegyék állapotáról, az elszenvedett
                        károkról s a megmaradt vagyonról, az elholt emberekről s a hadképes
                        élőkről...</p>
					<p>Az eredmény szomorú volt, az ország anélkül is csupa kár s panasz volt már a
                        tavaszon is: de a két hadjárat, amit ő viselt külföldön, s amit a külföldiek
                        vittek végbe felettük, tönkretette az országot: nem baj, mondta, nem baj,
                        biztatta magát, csak a magyarországi had sikerüljön, akkor Erdély örökre
                        boldog lesz, akkor Erdély uralkodni fog az egész Magyarországon, mint most
                        Bihar, Szatmár vármegyéken...</p>
					<p>Homályosan izzott a félelem a lelkében, hogy a török lesz majd az úr: de
                        feszült az ökle s válla, hogy csak ott legyünk, belső harc által majd
                        megrepesztjük a bilincset: ha a némettel nem kell harcolni, majd megbírunk a
                        pogány sárkánnyal, majd belőlröl vágjuk fel a hasát, mint Jónás a
                        cethalnak... a mesében... s nem a bibliában, mert ott a cethal irgalmából
                        kerül a szárazföldre a szegény fráter: ez nem ő... ez nem neki való: ő
                        senkitől irgalmat nem kér s nem vár...</p>
					<p>Egy nap megjött Prépostvári a Nagy András üzenetjével, hogy nem jön be
                        Kálóból a hajdúgenerális a fejedelemhez: érzi a pecsenyeszagot.</p>
					<p>Éktelen dühödött lett: parancsolta, hogy Bihar megye megostromolja Kállót...
                        a magyarországi részek hadait mind a hajdúk ellen rendelte.</p>
					<p>Őrjöngött dühében, a szeme égett, s nem volt körülötte senki bátorságban.</p>
					<p>S a napok átkozottul rohantak, fenyegetett az ősz, s még semmi sem történt,
                        egyik postát a másik után küldte Bethlenhez: mi lesz már Brassóval, meddig
                        lopják a napot a város alatt?...</p>
					<p>Prépostvári csak azt fújta: még egy szász váracskát sem tudott ennyi idő
                        alatt megvenni!</p>
					<p> Bethlen oly komor volt, és magába zárkózott. Felesége távol, gyermekei nála
                        nélkül élnek... s neki egy veszett ügyben kell magát elvesztegetni...
                        Őrültség, mondta magában, elpusztítani azt, ami van... A kevés koldus
                        szegény magyar erőkkel a kevés kis szász értéket megsemmisíteni?... Mire
                        az...</p>
					<p>Míg a napok teltek, csak arra vigyázott, hogy a táborban rend legyen.
                        Mindenkit személyesen ismert. Nemcsak a kapitányait s hadnagyait... nemcsak
                        a tiszteket és főbbeket, hanem mindenkit, akinek valami munkát s feladatot
                        kellett teljesíteni. Nála úgy éltek a katonák, mint az iskolában a deákok a
                        préceptor keze alatt. Egy hajszálnyit el nem szabadott mulasztani senkinek
                        semmi kötelességéből. Vasfegyelmet tartott, s mindenütt ott volt. Így érte
                        el, hogy valójában igen kevés emberrel a brassai szászokat úgy beszorította
                        s bent fogta, hogy onnan egy kém, egy jobbágy, egy móc ki nem tudott
                        surranni. Aki éjjel leereszkedett valahol a falakon, az menthetetlenül az ő
                        kezébe került, s azt kivallatta, megvizsgálta s mindent tudott a legkisebb
                        dologig, ami a váron belül volt.</p>
					<p>Maga jelölte ki a falak közelében a legjobb helyeket, ahol őrcsapatait
                        felállította, s azokat az őrsöket maga vizsgálta meg minden éjjel, és jaj
                        volt annak, kit kötelességmulasztáson kapott. Viszont az emberekkel szóba
                        állott. Nem volt oly kicsiny a seregben, akit restellt volna egész élete
                        felől megvizsgálni. Ha olyanra akadt, aki teljességgel alkalmatlan volt a
                        katonai szolgálatra, azt elküldte a mezőkre dolgozni. Mert a szászok
                        földjeit felfogta, s oly pontosan és keményen megdolgoztatta, mintha a saját
                        földje volna. Minden legkisebb darabocska földön azt termelt, amit a szász
                        gazda termesztett volna rajta, ha kijöhet. Már az idő későn lévén, csak
                        tarlórépát és hajdinát vetett. Mikor mondták neki, mire az? Úgyis a szászok
                        fognak aratni, azt mondta:</p>
					<p>- A földet az Isten arra adta, hogy munka után teremjen.</p>
					<p>A katonák nem katonák voltak, hanem földmíves emberek. Nem engedte, hogy a
                        szép napokat elheverjék. Külön zsoldot adott a mezei munkáért a saját
                        erszényéből.</p>
					<p>- Nektek ne legyen gondotok az aratásra, hanem a mívelésre.</p>
					<p>Még a méheket is, amit talált, felfogta és új kasokat fonatott gyékényből,
                        szép és jó kasokat olyanokkal, akik ennek mesterei voltak.</p>
					<p>A had eleinte lázadozott és csudálkozott s heverni akart, ahogy hadi téren
                        szokás. De ő egy percnyi szabad időt nem adott nekik. Mint az ótestamentumi
                        zsidók, akik egyik kezükben kardot, a másikban ásót tartottak, a szászok
                        földjei voltak ekkor egész Erdélyben a legszebben és legjobban megmívelt
                        földek. Virágos kert volt itt minden talpalatnyi hely. Még az erdőket is
                        rendbe szedette. A kidőlt és bozótos fákat gondosan kivágatta, hogy az erdő
                        megújulhasson. Olyan lett keze alatt a Barcaság, mint egy nagyon gondosan
                        jókarban tartott urasági birtok.</p>
					<p>Képtelen volt a legkisebb lustálkodásra és naplopásra. S körülötte az emberek
                        mind felvették az ő lelki ábrázatát, és öröm volt annak, aki ott maradhatott
                        a keze alatt, és a Főkapitány szeméből egy parányi elismerést tudott
                        nyerni.</p>
					<p>Főemberek voltak mellette Retteghy András, Kapy János, Rhédey Pál. Ez a három
                        úr oly forrón ragaszkodott hozzá, hogy életüket adták volna érte. Ott volt
                        Mikó Ferenc, inasa, aki kész volt meghalni bármely percben érette. Az alatt
                        a kevés idő alatt valósággal bajtársi hűség fejlődött ki közöttük. Oly
                        szoros kapoccsal kapcsolta magához őket, hogy azt egy élten át meg nem
                        bontja semmi.</p>
					<p>De soha egy szóval sem ijesztette őket olyan beszédekkel, amik a fejedelemnek
                        ártanak. A hírek Szebenből napról napra jöttek, s mindent tudott, de
                        semmiből sem csinált kázust... Tudta a szegény fiatal fejedelem minden
                        lépését. Ismerte, kik most a szeretői, hogy mik a mulatságai, hogy milyen
                        szertelen és szörnyű.</p>
					<p>- Isten így rendelte - monda, s az emberek körülötte felnéztek rá, mint egy
                        istenre.</p>
					<p>De ő maga mély gondban élt, s egyre jobban érezte, hogy a szegény fiatalember
                        vesztébe rohan.</p>
					<p>- Jaj az országnak, melynek gyermek urat adott az Isten.</p>
					<p>Magát kellett vádolnia, ő volt az, aki Báthory Gáborra vetette szemét s
                        behozta Erdélybe, mert minden cirkumstanciák azt mutatták, hogy ennek az
                        országnak, ebben az állapotban ez a fejedelem a legjobb... Már Ecsedben
                        látta ivását, de azt hitte, meg fog a fejedelmi munkában józanulni... Látta
                        szertelenségét, de úgy tudta magáról, hogy aki nagy felelősségbe kerül,
                        annak az Isten nyugodt észt ad... Nem történt: itt semmi más nem lehet, csak
                        az, hogy el kell viselni... A vallás parancsolja, hogy a fejedelmet Isten
                        helyett kell tartani, s ő nem is cselekedett másként... Azt nem tudta, hogy
                        mi a fejedelem legújabb álma, hogy a török birodalom őrült belsejébe akarja
                        magát ágyazni... Ha tudja, még százszor jobban megijed, mert ismerte a
                        közmondást, hogy ha egy bolond egy nagy követ bedob a kútba, azt száz okos
                        sem húzza ki. Örült, hogy eltelt egy nap és nem volt semmi változás...
                        Gondolta, eljő az idő, mikor a fejedelem őrá szorul, s akkor még jó lesz, ha
                        a szászoknak a megmívelt földet adhatja át... Egy pillanatig sem sajnálta
                        volna, mert előtte csak az volt, hogy a szegény erdélyi népnek kenyere
                        legyen, akárki is az a nép...</p>
					<p>A kis szász városkákat s kastélyokat egy ujjal is nem bántotta. Azokat
                        megvehette volna könnyen, gyengék voltak és fegyvertelenek. Nem hadra
                        épültek, hanem védelemre, apró rablók ellen. Isten őrizz, hogy élő értékben
                        kárt tegyen: az nem ő lett volna.</p>
					<p>S e mellett a nagy rend mellett, a szegény brassaiak, akik pedig esztendőre
                        el voltak látva élelemmel, oly nyomorúságban éltek, hogy minden napjuk s
                        minden órájuk sírás és rémület volt. A falakról látták, hogy Bethlen Gábor
                        az ő földjeiket úgy szántja s veti, mintha az övé lenne, s ezt nem tudták
                        mire vélni. Ők viszont el voltak vágva teljesen a külső világtól, még a
                        fecske sem repült be hozzájuk, hogy hírt vihessen. Megszűntek a
                        külországokkal való összeköttetéseik s nem volt erejük úgy dolgozni, mintha
                        mi sem történt volna, csak a templomokat lakták, és énekeltek s imádkoztak
                        egész napon át. Weiss Mihály minden bölcsessége és tréfája kevés volt ahhoz,
                        hogy életkedvben tartsa őket. Bátorságuk nem hiányzott, de mit érnek vele,
                        meg sem mertek szegények moccanni.</p>
					<p>Akkor történt, hogy a fejedelem berendelte Bethlent Szebenbe, s helyette új
                        Főkapitányt parancsolt a brassai sereghez, s éppen a részeges, lelketlen
                        Prépostvárit.</p>
					<p>De Báthory nem bírta már az életet. Minden nap egy esztendő, s minden éjszaka
                        az örökkévalóság volt neki. Kívánta a Bethlen nyugodt s erős lelkét, hogy
                        annak árnyékában megnyugodjon.</p>
					<p>Bethlen fájó szívvel búcsúzott el barátaitól, embereitől. Az utolsó éjszaka
                        valósággal szívfacsaró volt, hogy itt kell hagyja őket.</p>
					<p>Mikor Szebenbe ért, megdöbbent. A szép és rendes város, a szász életnek ez a
                        mintaképe, valóságos pestises fertőnek tűnt fel. A házak nagy része leégett,
                        ami megvolt, haditanya lett, a nép elszéledt, aki csak tehette, és
                        elvándoroltak a többi szász városokba.</p>
					<p>A fejedelem, mikor Bethlen belépett a tanácsház fejedelmi szobájába, akkor is
                        mámorosan hevert.</p>
					<p>- Bethlen apám - kiáltotta, s felugrott és nyakába borult.</p>
					<p>Bethlen a régi szeretetet érezte ebben a kitörő rohamban, ahogy megölelte őt,
                        ahogy könny fakadt a szeméből és csókolgatta.</p>
					<p>Ő maga is meg volt hatódva. A fejedelem az utolsó hónapokban sokat változott.
                        Arca puffadt lett, és valami daganat volt az egyik orcáján, bizonyosan foga
                        miatt. Szeme is nedves volt, és borszag ömlött belőle.</p>
					<p>- Gonosz hitetlen áspis vagy - mondta becézve és mégis marakodva, ahogy
                        szokott. - Már meg is halhatunk felőled...</p>
					<p>- Örülök, felséges uram, hogy szeret felséged... Én is szeretem
                        felségedet.</p>
					<p>- Senki sem szeret, mindenki gaz, meglop, csal, hazudik, utál... alávalók s
                        bitangok... Ezt a Prépostvárinét kirúgom az egész frekvenciájával
                        egyött...</p>
					<p>Azért mondta, mert maga megérezte, hogy ez nincsen rendjén. Ez az élet nem
                        arra való, hogy Bethlen előtt dicsekedjék vele... Géczy gaz csaló...
                        szerette volna elmondani a portai terveket, de nem bírta magát
                        megmutatni...</p>
					<p>- Ezt te nem érted: utálom a dög nőket... rájuk se tudok nézni. Török Kata is
                        kígyó, megszökött, itthagyott, ilyen rondáknak markába eresztett...</p>
					<p>Ilyeneket mondott.</p>
					<p>Folyton Kendyről beszélt, aki kimenekült Erdélyből, s ellene konspirál.
                        Lehetetlen dolgokat hallott róla, s mindent beszopott, amit csak a fülébe
                        fújtak.</p>
					<p>Bethlennek nehéz napjai lettek. Kérte már másnap a fejedelmet, hogy
                        parancsolja őt a szebeni tábor élére, hogy azt rendbe szedje.</p>
					<p>- Ne kínozd magad, nem érdemes, maradj velem, már te is szökni akarsz, nem
                        azért hívtalak, hogy elbújj nekem Szebenben, hanem hogy légy velem, mert
                        szeretlek.</p>
					<p>Mégis elérte, hogy bízza reá a fejedelem a táborparancsnokságot s azonnal
                        vizitációt rendezett, s belefeküdt a munkába.</p>
					<p>A fejedelem nevette. Pedánsnak mondta, iskolamesternek, és csúfolta, de olyan
                        kedvesen, ahogy soha senki nem tudott szerető szavakkal gúnyolódni.</p>
					<p>Bethlen átvette a parancsnokságot, és két nap alatt felforgatta az egész
                        tábort. Új kapitányokat állított, régi embereit kereste elő, s velük oly
                        hamar rendbeszedte a dolgokat, hogy azon mindenki álmélkodott.</p>
					<p>Első dolga volt kitakarítani a várat. Valósággal seprőt vett a kezébe, és
                        minden piszkot szekereken hordatott ki. Az üszkös gerendákat is rögtön
                        eltakarította, s egy hét múlva Szebennek egész csinos és rendes képe volt;
                        megérkezett a gazda.</p>
					<p>Utána a külvárost, amely természetesen még förtelmesebb volt. A leégett
                        putrikat megszüntette, lebontatta, elhordatta. Ott volt a sok heverő
                        katona, akik úgysem csináltak semmit. Az élelmezés gyalázatos állapotban
                        volt. A raktárakat mind felmérette, mindent szerbe-számba vett,
                        regisztrumokat csinált, s fontra mérte ki a porciókat.</p>
					<p>A szebeni mezők szintén szántatlanok s vetetlenek voltak, rögtön ekét
                        akasztott a földekbe s tönkölyt vettetett, mert búzára már késő volt. A
                        fejedelem ha látta, mi van itt, nevetett, nem törődött vele.</p>
					<p>Ő csak a maga álmaival harcolt, s kajánul azon törte fejét, hogy bontsa meg a
                        Bethlen lelkét. Nem nyugodott, míg nagy ideája nem jött: behozatta Báthory
                        Annát, a húgát, akiről csodálatosképpen megsejtette, micsoda hatással van
                        Bethlenre.</p>
					<p>Bethlen nagyon megrémült. Ebben az egész teremtett világban nemigen tudja,
                        hogy valamitől félne; nyugodtan alszik, ha több ideje nincs, egy órát, s ha
                        van, egész éccakát, sem török, sem német, se politika, se fejedelem dühe,
                        semmi az álmát el nem rontja, de ez egytől megremegett: Báthory Anna.</p>
					<p>Nem is tudja mért. Ecsedben volt köztük valami. Egy perc. Anna csónakba
                        szállott valami fickókkal, s visszanézett utána, hogy ő nem?... Azóta mindig
                        ég s felgyúlad benne minden vér, ha az eszébe jut... Rettenetesen
                        megzökkent, hogy a fejedelem a húgát hozatja bé.</p>
					<p>Éppen együtt voltak, mikor valamit jelentettek titkon a fejedelemnek,
                        vacsoránál ültek s az szólt: rögtön hozzátok bé. De nem gondolta, hogy ember
                        legyen, amit hozni kell, azt hitte, valami objektum: s Annát hozták.</p>
					<p>- No, szotyka - kacagott rá a fejedelem -, s ilyen vékonyan?</p>
					<p>Anna nem vörös lett, hanem fehér. Bethlen előtt.</p>
					<p>- Borkancsó - mondta -, ezért hívtál? Persze.</p>
					<p>Úgy útiruhában ült le asztaluknál, s kalapját sem volt hajlandó letenni, sem
                        enni, sem inni.</p>
					<p>De a fejedelem hamisan nevetett rá, s zord arcokat vágott, s cirógattatni
                        kívánta magát húgával, de ennek nem volt kedve.</p>
					<p>- Kapok szállást? - kérdezte Anna szigorúan.</p>
					<p>- Nyissátok meg a Prépostváriné házát - parancsolt a fejedelem.</p>
					<p>De Anna, mintha vipera csípte volna meg, felugrott.</p>
					<p>- Azt nem... annak a rossz szagú személynek házába soha!</p>
					<p>- Neked rossz szagúak az én nőim? - kajánkodott a fejedelem - neked persze
                        csak a lovászok a jó szagúak.</p>
					<p>- Akkor te is jó szagú volnál.</p>
					<p>Bethlen, mint valami kőbálvány volt jelen. Különös sértésnek vette a
                        fejedelemnek minden szavát.</p>
					<p>Mert ez még csak a kezdet volt, a fejedelem minden időhaladás nélkül abba a
                        nyomba hozzáfogott minden pletykát felhányni, ami csak Anna felől
                        hallatszott, vad és gyilkos szavakkal szurkálta húgát.</p>
					<p>- Nagyon vékony vagy nekem, már elrekkentetted? - ihogott, és rágta száját,
                        dús fintorokkal.</p>
					<p>Anna felzúdult, állította, minden hamisság.</p>
					<p>- Valld csak, kitől kaptad?</p>
					<p>Anna gőgösen nézett bátyjára:</p>
					<p>- De te kaptál, hallom, valami nagyon jót a dajnáidtól.</p>
					<p>A fejedelem ettől a bizalmas szótól majd megőrült, úgy tetszett neki, s “még
                        meg sem csókoltál, micsoda testvér, útról jön s nem ád csókot”, s átkapta
                        Annát, és csókolta, mint egy hölgyet. A két vér úgy összekapott, ökölre és
                        harapásra mentek, s Gábor fejedelem birkózott húgával, a birokból csók lett,
                        s kezdte úgy faldosni s harapni, mint nőféléket szokott.</p>
					<p>Bethlen választotta el őket egymástól. Anna dühében könnybe borult, s oly
                        szép volt, megveszejtette volna az ördögöt is.</p>
					<p>Bethlen elmenekült, “szállást csinál”, s többet nem jelent meg az udvaron,
                        míg Anna ott volt.</p>
					<p>Imádkozott s bibliát olvasott.</p>
					<p>Szeretett volna hazamenni a feleségéhez, nem lehetett, a fejedelem lélegzeni
                        nem akart nélküle.</p>
					<p>- Te - mondta neki -, neked hozattam.</p>
					<p>- Azzal engem csak elűz felséged.</p>
					<p>A fejedelem nagyot nézett, és másnap Annát kiküldte a várból. Vagy engedte
                        elrepülni?</p>
					<p>De akkor aztán nem volt szabadulás, ott kellett legyen mind csak a fejedelem
                        körül.</p>
					<p>Ez pedig keserves volt, mert nagy győzelem hírét hozták a következő napon:
                        Prépostvári elfoglalta Feketehalom kastélyt Brassó mellett.</p>
					<p>- Ezt sem tudtad megcsinálni - vihogott rá a fejedelem.</p>
					<p>Bethlennek nehéz napjai lettek. Hallani kellett, hogy a brassaiak harmincöt
                        deákot küldtek segítségül Feketehalomba. Ezek a tornyot az utolsó emberig
                        védelmezték, végre minden poruk elfogyott, s meg kelle adják magukat s mind
                        leölettek... Ez volt a nagy győzelem.</p>
					<p>A fejedelem tombolt, hogy oly sokáig dacoltak s a kapitányt, bizonyos Kurzák
                        Dömét, akit beküldöttek neki, ő maga lövette agyon. Aztán jött a hír, hogy a
                        diákok vezetőjét Prépostvári beküldötte Brassóba, hogy mondja el, mi
                        történt, s azt meg ott ölték meg.</p>
					<p>Bethlennek nagy türelemre volt szüksége, hogy ilyen dicsőséget kellett
                        hallania, s a fejedelem minden szóval rávágott, hogy ez nem olyan lomha és
                        pipogya ember ám, ez a Prépostvári.</p>
					<p>Hát még mikor az a hír jött, hogy a vidombáki s keresztényfalvi szászok
                        tanultak a Feketehalom példáján, s maguk jöttek alázattal és
                        deputációval... hogy feladják a váracskát. Ezek a parányi favárak úgy tűntek
                        fel Szebenben, mintha országosan való győzelmek lettek volna.</p>
					<p> Egy éjjel Bethlen, mint rendesen, sokáig fenn volt a fejedelemmel. Még
                        mindig nem tudott semmit a Géczy megbízatásáról, de a fejedelem tudni akarta
                        véleményét, s arról beszélt, mi lenne, ha török hadakkal venné be
                        Pozsonyt?</p>
					<p>Bethlen nagyon elkomolyodott:</p>
					<p>- Egyebet nem mondhatok felségednek - szólt -, csak azt, hogy ahol a török
                        egyszer fegyverét megpihenteti, mint győzedelmes szultán, ott mindjárt imát
                        tartanak napfeljövetelre, s ahol a török dervis egyszer imát mondott: azt a
                        helyet a próféta zászlaja védi... Azt a helyet többet kiadni a győzhetetlen
                        császár birodalmából nem szabad, ha a birodalom minden ereje rámegy is...
                        Lásd, felséges uram, ezér követelik Lippát, mert egyszer már övék volt,
                        Báthory Zsigmond vette vissza, s ezek nem és nem nyugosznak, míg újra a
                        próféta zászlaja alá nem kapják.</p>
					<p>A fejedelem erősen hallgatott, s azt mondta:</p>
					<p>- Hozzatok más bort, vereset. Utálom ezt a rossz penészes, hordószagú
                        lőrét.</p>
					<p>- Abizigaz - mondta Bethlen ártatlanul, mert kedves akart lenni a
                        fejedelemhez.</p>
					<p>Aztán tovább ismertette a török szokásokat, hogy elijessze a fejedelmet a
                        fraternizálástól.</p>
					<p>- Hogy tudott akkor kegyelmed oly jó barátságba lenni a törökkel, ha azok ily
                        fene népek? - kérdezte gúnyosan a fejedelem.</p>
					<p>Bethlen elborult:</p>
					<p>- A török is ember, Nagyságos uram s bizony nem rosszabb ember másmilyen
                        embereknél: aki ért a nyelvükön, az inget is leszedheti róluk, s én csak
                        hálával gondolhatok vissza török portai jóbarátaimra, akik most is nagyságod
                        szolgálatában úgy-e bátor, minden haladék nélkül adtak hadat, s el is
                        vitték, mikor nem kellett: ezt semmiféle keresztény fejedelem semmiféle
                        testvérének, avagy attyafiának meg nem tette volna... S én számítok is rá,
                        hogy mindenkor készséges segítségre találok náluk... De azt, felséges uram,
                        hogy én az ő szárnyuk alatt végezzek keresztény földön foglalást: azt
                        kétszer is meggondolom, míg egyszer előttük szájamon kiejtem valaha...</p>
					<p>A fejedelem sötét arccal hallgatott, s ivott a veres borból, amit a
                        polgármester töltött neki.</p>
					<p>Bethlen maga is kissé ivottas volt, s várta, hogy neki is töltsenek, de a
                        pohártöltő nem adott az ő kupájába. Megemelte a kupát s intett, hogy adjon.
                        A bortöltő legény fogta az előbbeni fehér boros korsót, s abbul akart
                        önteni.</p>
					<p>- Adj nekem, öcsém, veres bort - mondta kissé fölpattanva, kissé féltréfával
                        -, talán megérdemlem!</p>
					<p>- Ugyan mivel! - kiáltott a fejedelem - hogy Brassót énellenem védelmezte
                        kegyelmed?!...</p>
					<p>Bethlen elsápadt: a fejedelem szeméből ily gyűlölködő vad hullám még nem
                        csapott felé.</p>
					<p>A fejedelem nem szólt többet, ő sem válaszolt, ellenben kevés hallgatás után
                        felállott s elment. Szállásán a kaput jól elzáratta, gerendával
                        eltorlaszolta, s reggelig le nem feküdt, csak egy székben szunnyadt, várta a
                        fejedelem hajdúit, most már mindenre el volt készülve.</p>
					<p>Reggel azonban a fejedelem maga jött hozzá, egyedül, megölelte, megcsókolta,
                        s egy szót sem szólt az éjjeli esetről, azonban ily szíves, jóságos és
                        testvéries nem volt hozzá a múlt ősz óta, mint ez napon.</p>
					<p>De egy rettenetes dolog ezt napot is elrontotta.</p>
					<p>A fejedelem egész délelőtt Bethlennel volt, a lóistállókat látogatták meg, s
                        minden lóról valami mesét mondott a fejedelem, aki valamennyit személy
                        szerint ismerte. Volt a többi közt egy öreg csődör, amely már annyira
                        elgyengült, hogy a két első lábán járni is alig bírt, s ha a jászol előtt
                        állott, úgy rogyadozott a térde, mintha rángatózna, minden pillanatban
                        becsuklott; ott állott mellettük Basa János, a főlovászmester, s ez
                        megszólal könnyű tréfával, hogy “de a két hátulsó lába még nagyon jó,
                        nagyságos uram, azért a fedezésre igen megfelelő: mint felséged...”</p>
					<p>A fejedelem elveresedett, s ököllel váratlan belevágott a Basa arcába, aki
                        beleesett a ló lába alá. Az megijedt, kirúgott, s szerencsétlenül fejbe
                        rúgta az embert, aki felfelé tápászkodott, a fejedelem a kezében levő
                        korbáccsal megvágta a ló szügyit, az kínjában táncolni kezdett, s halálra
                        taposta Basa Jánost...</p>
					<p>Bethlen megdermedve állt, nem mert moccanni, nem merte visszafogni a
                        fejedelmet.</p>
					<p>Ez szédült a vérmámortól, s nevetett; a rémülten álló lovászok s hajdúk közt
                        hetykén kiáltott fel:</p>
					<p>- Ebbül tanulhattok!... Nem volt ennél kedvesebb legényem: de az Istent se
                        nézem, ha ellenem fordul.</p>
					<p>Bethlen igen elgondolkozott. A fejedelem ideges volt az esettől. Bethlenbe
                        belekarolt, s egész várnépe szeme láttára hízelegve beszélt vele:</p>
					<p>- Szánom, amit tettem - mondta -, de ez egy gyilkos átkozott eb volt: az ölte
                        meg a széki éjszaka mind az urakat, s ez mindnyájunknak életére fenekedett,
                        ez már nem ismert sem istent, sem embert: ez volt az, aki az én kedves
                        Szilassy Palkómat Tergovistyében megmetszette, levágta. - Később mintegy
                        bocsánatkérésül mondta Bethlennek:</p>
					<p>- Nem akartam s szánom, de hidd meg, jó testvérem, ennek így kellett
                        lenni...</p>
					<p>Nem szóltak többet a dologról, a fejedelem egész nap arról beszélt, hogy most
                        már letesz a hadakozásról, s a jövő esztendőben, csak ezt az egy évet úgy
                        tudja végezni, ahogy gondolja, megtér lelkében, barátcsuhát vesz magára, s
                        vezekelni fog: csak még ez egy esztendőben sikerüljön neki:</p>
					<p>- Istenem, ifjú sem voltam - mondta -, még az én hősi cselekedetem hol
                        vagyon?... Én abba nőttem bátyámnál az ecsedi várba, hogy elindul a kis
                        királyfi, s levágja a sárkány hét fejit, országokat szerez az ősi országhoz,
                        s hol vagyok én ettől...</p>
					<p>Bethlen szeretett volna, de nem mert szólani.</p>
					<p>- Te vagy az én egyetlen barátom - mondta a fejedelem a várfokon, ahonnan
                        lenéztek az alattuk levő városra s a körülfekvő alacsony hegyekre s fel az
                        égre -, te vagy nekem már mindenem, gondold fel, milyen árva vagyok: soha
                        nem volt sem apám, sem anyám, senki, aki megverjen, ha rossz vagyok...</p>
					<p>- Országja van Nagyságodnak, édes Nagyságos uram - mondta Bethlen.</p>
					<p>- Mit csináljak vele - kiáltott a fejedelem -, játéknak nehéz, alattvalónak
                        ostoba: semmit vele mívelni nem lehet se az én jómra, se az övére...</p>
					<p>- Felséges uram - mondta Bethlen -, jegyezze meg kérem e szómat: nem kell az
                        országgal semmit se mívelni:... hagyni kell, hogy történjen, aminek meg kell
                        lennie... Nagyságos uram: nem az a fejedelem dolga, hogy az országot
                        kergesse, mint a négy lovat: hanem az, hogy pásztorkodjon a ménes mellett, s
                        hagyja azt a jó legelőre menni...</p>
					<p>- Ha hagyod, szétszalad - mondta a fejedelem -, bizony kettő nem marad
                        együtt.</p>
					<p>- Azért van pásztor felette, hogy együttmaradjon: mert bizony ha szétszalad,
                        egyenként megeszik a farkasok, de ha együtt van, szép békességben
                        gyarapodhatnak...</p>
					<p>A fejedelem nem szólt.</p>
					<p>- Ilyen ostobák - mondta, váratlan Szeben környékét vizsgálva -, itt
                        építették ezt a várat a laposon, ahelyett, hogy ama hegynek tetejére rakták
                        volna...</p>
					<p>Bethlen ma keményebb volt, mint szokott: mintha jogot érzett volna...</p>
					<p>- A szász okos nép, Nagyságos uram: itt kellett nekik, mert nem urat akartak
                        maguk felibe állítani, hanem ők maguk akarták magukat védeni: s ha a vár itt
                        volt körülöttük, akkor a műhelyből s mezőről nem kellett messze szaladni a
                        bástyára...</p>
					<p>A fejedelem azt mondta:</p>
					<p>- Igazad van.</p>
					<p>Megfordultak s visszamentek a tanácsházba.</p>
					<p>Ott várt a szász városi tanács.</p>
					<p>- Mit kívántok? - kérdezte a fejedelem.</p>
					<p>A tanács csupa öreg ember volt, s azzal az alázatos kéréssel jött, hogy
                        engedje el a fejedelem a mai bált nekik... az ő szörnyű nyomorúságukban s
                        bánatukban papjaik tiltják a táncolást, Isten ellen valónak tartván.</p>
					<p>A fejedelem megharagudott:</p>
					<p>- Mondjátok meg a papotoknak, hogy az Istent nem a hamuban üléssel
                        dicséritek, hanem sokkal jobban a csinos tánccal... Hát azt hiszitek, hogy a
                        jóisten arra teremtett bennünket, hogy megpenészedjünk s megsavanyodjunk?...
                        Fiatalság is van, öregatyám! s higgyétek el, hogy a fiatalság nem sírásra és
                        jajgatásra való, hanem dalolásra és kacagásra... Elvárom, hogy minden leány
                        s minden fiatal asszony ott legyen: ti őhelyettük is imádkozhattok otthon
                        eleget...</p>
					<p>- Hiszen éppen ez - mondta egy szenátor -, ez éppen a mi nagy félelmünk,
                        felséges uram...</p>
					<p>A fejedelem mosolygott:</p>
					<p>- No ne féljetek - mondta -, száz esztendővel öregebb vagyok, mint mikor
                        legutóbb bál volt Szebenben...</p>
					<p>A múlt télen mint vendég volt jelen, s a polgárok elgondolták, hogy ha már
                        akkor úgy táncolt s ölelgetőzött: mit fog most tenni, mint a vár ura...</p>
					<p>Bethlen a fejedelem hangjában valami őszinte érzést, valami bűnbánatot érzett
                        s közbelépett:</p>
					<p>- Menjenek kegyelmetek haza, nagy jó uraim - mondta -, én, Bethlen Gábor,
                        jótállok, hogy feleségeiteket, lányaitokat bátorsággal ereszthetitek a
                        táncba.</p>
					<p>Báthory nem szólt, csak odapillantott Bethlenre. A szenátus meghajtotta
                        fejét, s csöndesen, bánatosan eltávozott.</p>
					<p>Éjszakára az egész tanácsház ki volt világítva, zászlókkal díszítve, s a
                        szász szépek anyai, apai kísérettel jelentek meg.</p>
					<p>Jó ideig rendesen ment a vigalom, a fejedelem csak éjfél után jött be, bizony
                        kissé kapatosan.</p>
					<p>Karra vette a legszebbet, s táncolni kezdett vele. Aztán másikat, harmadikat,
                        gyönyörűség volt nézni, mert gyönyörűségesen táncolt.</p>
					<p>Hanem a végén mégiscsak elvesztette a fejét, s egy gusztusa szerint való
                        vidám és szép asszonnyal, aki kellettébb igen adta magát nagy
                        táncrepüléssel, a rájuk már nem figyelő tömegből a terem sarkába ment, ahol
                        a tanácsszékek s pamlagok fel voltak halmozva, s egészen sötét volt a
                        zug...</p>
					<p>Az asszony megrémült, s hiába akart menekülni a fejedelem karjaiból, kissé
                        felsikoltott; a muzsika tovább szólt; a tánc parancsszóra továbbment, de a
                        tanácsbeliek halálsápadtan s remegve előléptek, s Bethlen későn s
                        kétségbeesve vette észre a fejedelem merényletét az egész nyilvánosság
                        előtt.</p>
					<p>Ekkor fogott egy gyertyát s mintha eltévedteknek világítana, sietett a sarok
                        felé:</p>
					<p>- Nagyságos uram - mondta -, kérem felségedet, világítok a sötétben...</p>
					<p>A fejedelem dühödötten megfordult, ugyanazon az őrült pillantással, ahogy
                        reggel levágta a lovászt a ló alá, kikapta a gyertyát a Bethlen kezéből, s
                        így kiáltott:</p>
					<p>- Nohát világíts!</p>
					<p>Avval a gyertyát belenyomta a Bethlen szakállába, hogy felgyújtsa.</p>
					<p>A gyertya elaludt, de megperzselte a főkapitány arcát: ezt mindenki
                        látta.</p>
					<p>A nagy fekete ember merev lett, nagy szemeit rávetette a fejedelemre, aki
                        lobogó s gyűlöletes tekintettel állt szembe vele, egy pillanatig úgy volt,
                        most egymásnak mennek, akkor Bethlen megfordult s elment.</p>
					<p>Rögtön lóra ült, s egy szolgája kíséretében hazavágtatott még az éjjel
                        Szebenből Dévára, a feleségéhez.</p>
				</div>
				<div type="chapter">
					<head> [X]</head>
					<p>Bethlen boldog volt, hogy szerencsésen megszabadult a fejedelemtől, s
                        hazamehet, de a lelke mélyén szorította a gond, most mi lesz.</p>
					<p>Két óra járást ügettek az éjszakában, s csak Szelistye táján csendesedtek
                        meg, mikor a rossz útra értek.</p>
					<p>Kísérője, Mikó Ferenc s szolgája, Zerecsen János beérték s tisztelettel
                        csatlakoztak melléje, mert szólította őket.</p>
					<p>- Lássátok, fiaim - mondta -, most megtanulhatjátok a világi becsület
                        hiábavalóságát s veszedelmes voltát...</p>
					<p>Tűnődve léptettek a derengő ég alatt a lombos fák közt, visszafelé az úton,
                        melyen a török-tatár hadakkal jöttek volt nemrég, s most egyedül, bujdosva
                        kifelé a hazából...</p>
					<p>- Igazságos háború is van - mondta -, de az nem dicsőségért indul, hanem
                        védelemért: nem öldöklés a célja, hanem az életet oltalmazza...</p>
					<p>- Mi lehetne nagyobb bolondság, mint aki jeget akarna függőben viselni
                        gyémánt helyett: ilyen, aki mulandó, romlandó dologba keresi a
                        dicsőséget.</p>
					<p>Mikó Ferenc megszólalt:</p>
					<p>- Nagyságos uram, ne vegye zokon szómat nagyságod, az oskolában tanultam egy
                        igen szép mondást a frígiai emberről, aki fülemülét sosem látott, s az
                        énekléséről azt gondolta, hogy az valami igen nagy és szép állat legyen: no
                        mikor lássa, hogy egy semmi kis szürke madárka, összecsapja a két tenyerét,
                        s felkiált: ez a madárka merő csak hang! semmi egyéb! Vox est praetereaque
                        nihil...</p>
					<p>- Nagyon bölcs - szólt Bethlen -, ez az igaz dicsőség, amely nem kíván testi
                        pompát s embereknek, állatoknak, világnak kárt és szomorúságot: magának
                        semmit, másoknak ad mindent.</p>
					<p>Mikó Ferenc elhallgatott, s szívére vette a magyarázatot, mert ő
                        ellenkezőleg, úgy gondolta, hogy ez jó példa lesz arra, hogy milyen
                        hiábavaló a dicsőség: de most megérezte a Főkapitányt, annak a nagy lelkét:
                        hogy nem akar saját magának semmit, s mindent csak másoknak, s még
                        szorosabban hozzásimult szívében.</p>
					<p>Reggelre Szászsebesre értek. Ennek a várnak kapitánya volt Toldi Márk, nagy,
                        robusztus ember, de olyan jó, mint egy falat kenyér. Kordiális szívességgel
                        fogadta Bethlent, aki semmit se szólt neki útjáról, csak lovakat s kíséretet
                        kért. Reggeli után mindjárt tovább készültek.</p>
					<p>- Hova igyekszik urad? - kérdezte Toldi uram Mikó Ferencet.</p>
					<p>- Rossz híreket hallott otthonrul asszonyunktól - hazudta ez.</p>
					<p>Toldi uram bólintott, nagy borvirágos arcán értelem gyúlt ki: bizony, ahol
                        gyerek van, gond is elég van: nála is van éppen egy tucat, s a felesége már
                        tizenhét éve egy éjszakát se tudott végigaludni. Ő maga is, ha nyugodni
                        akar, kinn hál az istállóban a lovak farkánál.</p>
					<p>Huszonnégy lovast rendeltetett maga mellé Bethlen.</p>
					<p>- Nem hívságból, meghiggye kegyelmed, de hogy az útonjárók azt ne mondják,
                        hogy mezételen megy az ember... - tréfált, mert egy főúrnak illő kíséret
                        nélkül menni, mintha ruha nélkül járna.</p>
					<p>- Okosan, nagyságos uram - mondta a kapitány -, mert mióta a fejedelem efféle
                        Istentől nem félő csodakóborlókkal vette körül magát, azóta bizony sok baj
                        vagyon az utakon.</p>
					<p>Toldi Márk már tizennyolc esztendeje kapitánya e várnak, s neki nem sokat
                        számít ez a sűrűn változó fejedelemség, s ha lehet, kimondja a
                        véleményét:</p>
					<p>- Én uram, Főkapitány uram, én cseléd vagyok, régi cseléd, én minden
                        fejedelemhez egyaránt hűséggel tartozom - de mióltától fogva őfelsége
                        Báthory Gábor az erdélyi fejedelem, azóltától fogva senki semmiféle marháját
                        övének nem mondhatja, mert semmi sem az övé, hanem mind másé, az gonoszság
                        pedig uram, a sok dúló, fosztó, koppasztó, országunk pusztító latrok és
                        hajdúság miatt meg nem szűnt soha... Én kimondtam, Isten legyen irgalmas,
                        kegyelmes az én lelkemnek...</p>
					<p>Egész belevörösödött a bátorságba, de Bethlen megveregette a vállát:</p>
					<p>- Bizony, bátyám, jól tudjuk mink, hogy a huzavonás, dúlás, fosztás,
                        kóborlás, emberöldöklés és tolvajlás, erőszak, paráznaság és fertelmesség
                        országunkban eláradott: de lesz ez még másképp is.</p>
					<p>A becsületes ember kezdett valamit érteni a hajnali vendég magános
                        jöveteléből, s kardjára csapott:</p>
					<p>- Nagyságos uram! Egy istenem, egy becsületem! tizenkét élő gyermekem!... De
                        életemet, véremet ráteszem: ha a becsület szólít, ott lesz a vén Toldi
                        Márk!</p>
					<p>Megfogták egymás kezét, s keményen megrázták.</p>
					<p>A Bethlen szemében egy parányi könnycsepp volt: első híve...</p>
					<p>- Bár Isten úgy adja, valamit tehessek nagyságodért - szólt Toldi Márk.</p>
					<p>- Valamit tehetne apámuram... Nem tudom, otthon van-e vetőmagom. Ha valami
                        tönkölyt adnál... vetőmagnak... És ha a huszonnégy ember közé jó
                        mesterféléket találnál, vagy legalább szántáshoz értőket...</p>
					<p> A felesége kialvatlan szemmel, fáradt, meghervadt arccal fogadta, sírva
                        borult a keblére:</p>
					<p>- Beteg a kicsi Gáborocska.</p>
					<p>Szúnyoghálóval volt ajtó-ablak lefüggönyözve, ott feküdt a pici gyermek a
                        bölcsőben, egész teste vörös, kezecskéivel csapkod, szájacskája
                        kicserepesedve, forró lehelet jön, s rossz szagú, oly kínosan néz, úgy
                        szenved a tehetetlen kis jószág: az apának elfacsarodott a szíve...</p>
					<p>Soká nézte, akkor kérdezte:</p>
					<p>- Küldtél a borbélyért?</p>
					<p>Az asszony zokogva fakadt:</p>
					<p>- Mindig itt vannak, borbély, bába, már minden javasasszonyt, az
                        oláhasszonyokat is mind elhívattam: rontás, rontás... mind azt mondta:
                        megrontották.</p>
					<p>Az apa tehetetlenül hallgatott: nincs szörnyűbb a beteg gyermeknél.</p>
					<p>- Dehogy rontás; vérben megbetegedett.</p>
					<p>- Múlt hét kedden éjjel óta...</p>
					<p>Hallgattak. Akkor az asszony ráemelte szép, okos barna szemét az urára.</p>
					<p>- Mit csinált kegyelmed azon az éjszakán?... Nem kegyelmed miatt jött ez a
                        rontás?</p>
					<p>Bethlen gondolkozott. Egyetlen bűnére gondolt: nem akkor éjjel volt-e
                        utolszor Báthory Annával?...</p>
					<p>De nem szólt, fordult, kiment, szólította Mikót:</p>
					<p>- Mégy rögtön a szászsebesi lovasokkal vissza, s Fejérvárból kihozod a
                        medicust, Sárvári pap János urat. Rendelj magad után hintót, aki utánatok
                        menjen, s ha csak bír, jöjjön a medicus uram rögtön lóháton, semmit nem
                        késve, s ha a hintóval találkoztok, béülhet, ha törődött, mert nem
                        fiatalember.</p>
					<p>Maga is kiment rendelkezni. Juont szólította, a gazdát.</p>
					<p>- Az eke készségek megvannak-e, Juon.</p>
					<p>- Da, da - felelt lelkesen az oláh.</p>
					<p>- Mennyi föld van letiporva; amit tönkretettek a lovasok?</p>
					<p>- Aj, aj, mind. Ustrom volt. Mindennek vége.</p>
					<p>Juon jajgatott s felsorolta.</p>
					<p>- Itt vannak ezek a sebesi katonák. Itt maradnak egy hétigformán. Gazdáskodj
                        nekik. Vágass juhot. Hoztak hajdinát, elvetitek. Hogy vagyunk a
                        kaszálással?</p>
					<p>- Keves. Szárazság volt, nincs sarnyú.</p>
					<p>- Akkor zabot is vetünk és herét. Van-e mag? Küldj lovas szekereket rögtön
                        Illyébe. Van ott harmincezer zsindely, azt is hozzák le... Aki mesterember,
                        rögtön hozasd elibünk, ács, kovács, fafaragók, mind, mind... Kohókat
                        állítsanak, szekercét, fűrészt elő; hajnalra minden ember talpon legyen. Ez
                        a huszonnégy is sokat segít.</p>
					<p>A sebesi vitézeket előhívatta:</p>
					<p>- Ki van köztetek ács, pintér, bognár, kovácsféle?... Enni-inni lesz,
                        mindenki dologra... Ami rom, eltakarítani, ami rossz, megcsinálni... Juon a
                        gazda, mindent ő mutat meg.</p>
					<p>A legények vivátot kiáltottak és vidáman csapták béklyóba a lovakat, és
                        füvelleni vitték.</p>
					<p>Apa, anya a gyermek mellett virrasztott egész nap s egész éjjel. A kis
                        Gáborkának nagy forrósága volt egész nap s estére sem szűnt; lent laktak a
                        vár alatt az udvarházban, s annak a szobái nem oly hűvösek, mint fent a vár,
                        kint a kutyák ugattak, néha tehénbőgés hallatszott, kútnyikorgás,
                        itattak...</p>
					<p>- Kegyelmed hogy jött meg ilyen hirtelen?</p>
					<p>Bethlen hallgatott. Már éjfél volt; szeme majd leragadt, s csak azért nem
                        aludott el, mert a felesége rémült éberséggel ült a kicsi betegágyánál. Ő
                        szenvedett az álmosságtól. Nagy csend volt felettük, szörnyű csend, kint
                        semmi nesz, a halál angyalai a gyermek zihálásában rémítgettek. Rendkívül
                        fáradt volt, most ütött ki rajta az utolsó napok izgalma.</p>
					<p>- Baj van? - suttogta az asszony.</p>
					<p>Soká hallgattak: akkor így szólt:</p>
					<p>- Zsuzsannám... nincs kitérés előle: kezembe kell vennem Erdély dolgát.</p>
					<p>Az asszony felijedt, nem értette, de a szíve szinte elállt.</p>
					<p>- Mit vél kegyelmed?</p>
					<p>- Bujdosóban vagyok - mondta egyszerűen.</p>
					<p>Az asszony hallgatott, de a szíve vert, mint a madár...</p>
					<p>- Mi történt, mi történt - kezdett lassan sírni, jól tudta, mi az a
                        bujdosás...</p>
					<p>- Immár vége, vége Erdélynek - mondta Bethlen -, s benne mindeneknek...</p>
					<p>- Jaj - kiáltott az asszony -, hogy mire ez, mire ez! Hogy mért kell neked
                        mindig a tűznél perzselődni, mért kell neked mindig a legnagyobb bajt
                        fejedre venni...</p>
					<p>Bethlen az asszony saját szíve felének érezvén, egy pillanatig sem gondolt
                        arra, hogy a felesége ellent fog mondani... Most hirtelen rácsapott az élet
                        rettentő magánossága: egyedül érezte magát az egész világon, egyedül, társ,
                        barát, lelki rokon nélkül...</p>
					<p>Az asszony kétségbeesve folytatta:</p>
					<p>- Óh én szerencsétlen, szerencsétlen, legszerencsétlenebb minden asszonyok
                        között: nincsen nekem uram, nincsen nekem senkim: itt kell nekem harcolni a
                        lehetetlenséggel, az én gyenge fejemen van egy ekkora teher, s nincs aki
                        benne osztozzon: rab vagyok, rab vagyok, mi vagyok én itt? se gazda, se
                        cseléd! az én szegény fejem szakad ezerfelé a gondba... Erre neveltek engem,
                        erre szültek engem, hogy egy napi nyugodalmam ebben az életben ne legyen...
                        ötesztendős házasságomban öt hetet össze lehet-é számlálni, hogy együtt
                        töltöttünk, mit öt hetet, öt napot öt év alatt adott-e nekem...</p>
					<p>Bethlen hallgatott.</p>
					<p>Sóhajtott. Az asszony mint zuhogó eső folytatta:</p>
					<p>- Más asszony békességben él az ősöktől örökölt birtokon, tudja mit csinál,
                        tudja, hogy az a malac, ami az udvarában ellett, az ő malaca, azt neki kell
                        felnevelni, mert ő fogja megenni cselédivel, tudja, hogy a gyereke ott fog
                        születni, ahol ő született, s az unokáját is ott fogja ringatni ölében, ahol
                        őt a dédanyja rengette: de mit tudok én: kellett nekem dévai nagyasszony
                        lenni, vágytam én erre? én az illyei pusztaházba mentem, az is jó volt: nem
                        vágytam én uradalmakra, szerencsétlenségre, mit érek én a gazdagsággal,
                        mikor érte kell adni uramat: özvegy vagyok elevenen, élő kriptába, mindenki
                        irigysége: hallom eleget: a te urad az első, a te urad a legjobb férj
                        Erdélyben: éltél vele?... Csak ennyit mondok: éltél vele?... akkor
                        megtudod... De hát én éltem vele? én éltem vele?... öt napot öt
                        esztendőben... - A férfi hallgatott, kábultan, elernyedten omlott el
                        ültében: most, mikor a legnagyobb energiakifejtésre volna szüksége, most az
                        asszonnyal küzdeni...</p>
					<p>- Mért tett engem szerencsétlenné, mért szakított el engem az én világomtól,
                        mért tett engem árvává az emberek közt...</p>
					<p>A férfi hallgatott: e pillanatban valóban üresnek, hidegnek, tartalmatlannak
                        tűnt fel előtte az élet: mi is az, amit csinál: szakadatlan, férfiak,
                        idegenek között, folyton lóháton, szalmán hálva vagy nyeregben, mások
                        gondjával terhelve, idegenek, akik soha meg nem értik s fel nem fogják, mit
                        mért cselekszik; mindig munkában, mindig gondban; ha megáll valahol, már
                        épít és javít, mások földjét, házát, életét; rendet teremt a zűrzavarban -
                        és azalatt élete párja itthon elhagyatva, megtörve szenved... Lám, ő
                        mindenről írt neki, szegény nem bírhatja a férfimunkát: nem asszonynak való
                        udvarbírónak lenni...</p>
					<p>Míg a felesége patakzó bánatát, végeérhetetlen keserűségét hallgatja, ugyanez
                        benne is elfakad, s átkozza a sorsot, mely őt az országfutó bitang útra
                        juttatta:</p>
					<p>- Eleget fáj az nekem - mondja csöndesen, bánatosan -, mit tegyek, az emberek
                        szeme rajtam függ: az éhesek tőlem várják a kenyeret, a szomjasok az italt,
                        a szenvedők az igazságot, a kétségbeesett haza a vigasztalást...</p>
					<p>- Hát kicsoda maga! - kiáltotta az asszony - isten maga? Isten?...
                        Mindenkinek juttat magából? s hol vagyok én?... Íme csak megjön, s már meg
                        kell bolondulni a csattogástól, kalapácsolástól... jött volna haza
                        elvégezni idejében... De másnak kell dolgozni... Mindenkinek: csak nekem
                        nem?... Akit soha nem látott, annak is ád, azt is kifizeti azért a
                        kívánságáért, amit nem is várt, nem is gondolt: csak énnekem nem adja meg,
                        amire hittel az atyaisten színe előtt esküdött...</p>
					<p>A férfi igazat adott a feleségének, s csüggedtsége határtalan lett.</p>
					<p>- Én áldozata vagyok a nagy dolgoknak, s te dicsőséged, hogy velem együtt
                        áldozod fel magad.</p>
					<p>- Nem áldozom fel magam!... - kiáltott az asszony. - Soha!... Miért?... Én
                        áldozzam fel magamat másnak a gyönyörűségeért?... Én feláldozom magam azért,
                        amit én akarok tenni: de azért nem, amit más akar!... Én feláldozom magam a
                        férjemért, a gyermekeimért, a jövőmért, az enyéimért: de nem áldozom fel
                        magam azért, hogy őrült uram őrült dolgokat tehessen!... Ezért nem... Nem,
                        nem!...</p>
					<p>- Érdemes...</p>
					<p>- Azt nekem ne mondja!... Ha érdemes volna, akkor azt énnekem éreznem
                        kellene: akkor jönnie kellene a népeknek processzióval hozzám, hogy ez az a
                        szent asszony, aki az életet adta nekünk: mert én adtam! vegye tudomásul!
                        hogy én: én. Mert belőlem él, s az én erőm tartja fenn magát: vagy ha nem:
                        engem hagyjon az én szegénységemben és az én ismeretlenségemben... Én meg
                        fogok élni kegyelmed nélkül, csak kegyelmed is éljen meg nálam nélkül...
                        Sohasem fogok egy darab kenyérért senkire szorulni: mindig el fogom tudni
                        tartani magamat a magam munkájával: bizonyosan nem ölöm magam bele a dévai
                        uradalomba, de meg fogok könnyebbülni, ha nem kell hátamon viselni a várat
                        ágyústól, katonástul, török, tatár tízezrekkel, akik egy nap alatt
                        felprédálják, amit én három keserves esztendő alatt építtettem... Majd lesz
                        nekem egy kis házam csendes helyen, ahol virítani fog a kert, s tyúkok
                        kotkodálnak körülöttem: nem fegyvercsörgés, ágyúdörgés...</p>
					<p>Bethlen elmosolyodott:</p>
					<p>- Édes kis szívem - mondta igaz részvéttel, de az asszony zokogásba tört ki,
                        s eltaszította:</p>
					<p>- Hagyjon engem békességben, azért ha maga elveszítette is az eszét: én nem
                        fogom: csak küldjön engem oly helyre, ahol én jól leszek dugva a világ
                        elől...</p>
					<p>- Nem küldelek: viszlek...</p>
					<p>- Hová?...</p>
					<p>- Erdély fejedelmi székébe.</p>
					<p>- Nem, nem, nem!... nem kell, nem kell!... Nem és nem! - kiáltotta vergődő
                        kétségbeeséssel, görcsös sikoltással az asszony - nem kell, nem, soha. Soha,
                        tudja, soha!... Hogy énnekem ott kelljen az egész világ színe előtt vergődni
                        és csapkodni, mint egy kalickamadárnak, soha!</p>
					<p>- Tündökölni és ragyogni! - mondta Bethlen.</p>
					<p>- Véremmel itatni az egész országot: hogy ne csak birtok, ne csak egy
                        uradalom, ne csak egy vár, ne csak egy hadsereg, de mind az egész ország
                        énrajtam hízzon s énbelőlem táplálkozzék: soha!</p>
					<p>- Zsámolyod lesz az egész ország...</p>
					<p>- Nem lesz: jól tudom már: az uram, az a világ bálványa, s én a világ
                        utálatának tárgya: ezt mindenki szereti s rajong érte, s engem mindenki
                        gyűlöl és lenéz. Ez mindenkinek odaadja magát, s felhizlalja a világot, s
                        engem, akitől ezt mind elrabolják, engem, aki megteremtette őt, s akiből
                        minden származik: engem félnek, gyűlölnek s rágalmaznak...</p>
					<p>- Tárd ki te is a lelked...</p>
					<p>- Én? Jó ember!... Én is szétszórjam magam?... ha én nem gyűjtök, akkor te
                        mit fogsz adni?... Ha az egyik kéz nem dolgozik, mit szór szét a másik?...
                        No, olyan sok az, ami itt van, hogy versenyezve prédálhatjuk ketten is?...
                        Ha én is azt teszem: akkor maga meghalt: akkor magának nem jut mit
                        adni!...</p>
					<p>Az asszony felállt, betakargatta a kicsit, aki csöndesebben feküdt, mint
                        nappal.</p>
					<p>- Jajjaj - sóhajtott -, minden férfi eszeveszett bolond.</p>
					<p>Bethlen kábultan hallgatott.</p>
					<p>- Én ezt nem engedem tovább! - kiáltott fel újra s váratlan az asszony. -
                        Vegye tudomásul, hogy nem tűröm tovább, hogy az uram a gaz emberiségért
                        feláldozza magát...</p>
					<p>- Krisztus urunk is feláldozta magát - mondta Bethlen.</p>
					<p>- Én nem akarok Krisztusné lenni.</p>
					<p>Bethlen megdöbbent, majd elmosolyodott.</p>
					<p>Az asszony kiáltva:</p>
					<p>- Én ember vagyok, s emberi mód akarok élni.</p>
					<p>Bethlen, az asszonyát hatalmas karjaival átölelve, átfonva, magába temetve,
                        szerelembe olvadva csókolta.</p>
					<p>Reggel megjött a medicus, a szülők alig várták, lesték, mint a megváltót, a
                        kicsike egy csöppet sem változott, se jobbra, se balra, egyformán volt, nem
                        lehetett rajta egyebet látni, csak rettentő forróságot, s hogy aludni nem
                        tud, csak mozgatja piciny testét a belső kíntól, már sírni sem bírt, csak
                        nyöszörgött.</p>
					<p>Bethlen kiment a lovasok elé, ingujjban, kialvatlan nagy szemekkel:</p>
					<p>- Isten hozta kegyelmedet, professzor uram - fogadta az öreg tudóst, aki a
                        teológia professzora volt.</p>
					<p>- Mi baj, mi baj? - kérdezte az szapora pislogással: nem szerette, ha
                        nagyurakhoz híjták, mert ott nem lehet az ember elég szabad a tudományával:
                        azok meg is akarnak gyógyulni.</p>
					<p>- A kisebbik vérben megbetegedett - mondta Bethlen.</p>
					<p>Nem tudott beszélni, a könny szorította a torkát.</p>
					<p>- No, no, minden betegség a vérben van - mondta a professzor -; no majd
                        megnézzük, ej de Istentől elveszett rossz utazás volt, nagyságos uram...</p>
					<p>Bethlen látta, hogy Mikó Ferenc valamire akarja figyelmeztetni, s észrevett
                        egy idegen embert a saját népe közt, nézte, nézte, s szórakozottan, s csak
                        nem akarta felismerni, honnan való, de zavarta s kellemetlen volt a
                        látása.</p>
					<p>- Portól, szennytől nem akar-e a professzor uram megtisztálkodni?</p>
					<p>- Isten ments - mondta a professzor -, tilos! csak gyerünk a beteghez, míg a
                        rontás meg nem akadályozza a javítást.</p>
					<p>Felemelte az ujját, csendre intett.</p>
					<p>- Mely szobában vagyon a betegecske?</p>
					<p>A szoba ajtajában megállt, ujját újra felemelte, s mielőtt a küszöböt átlépte
                        volna, mondani kezdte:</p>
					<p>
                       Természet ellen vagyon, hogy valaki vétek nélkül légyen!
                            És egy igaz sem találtattatik Isten előtt az élőknek sorában.
                    </p>
					<p>
                       Úristen idvezíts engemet a te irgalmasságodért, nem az én
                            érdememért! Mert az örök élet fellyül haladja az embernek tehetségit,
                            azt ember el nem veheti, csak az Isten irgalmasságából. Ámen.
                    </p>
					<p>
                       Szent, szent, szent seregeknek istene, légy őrizőm,
                            oltalmazóm és légy kegyes gondviselőm, amen.
                    </p>
					<p>Ezt az egészet monoton hangon elmondva, két kezét felemelte, s erősebb hangon
                        szólt:</p>
					<p>- Istennek nevében, ámen.</p>
					<p>Azzal belépett.</p>
					<p>A gyermek felett ünnepélyesen, mereven tartotta karját s némán imádkozott,
                        akkor kérdezősködni kezdett a betegség eredete felől.</p>
					<p>Az anya sírva válaszolt.</p>
					<p>- Békességgel, nagyságos asszonyom - szólt rá -, sírás nem orvosság.</p>
					<p>Az anya erőt vett a szívén: ez e komoly s méltóságos ember, aki hosszú fekete
                        ruhát viselt, amilyet csak temetéseken s a szószékben szokott látni az
                        ember: megfélemlítette.</p>
					<p>A pap most nekigyűrkőzött, és orvossá alakult át, s egész egy hosszú óráig
                        dolgozott a kis gyermeken, hogy szinte csoda volt látni, hányszor kivette,
                        letette, tenyerében tartotta, megáldotta, megmosta, a vizet szénnel s
                        szerekkel készítette, gyolcsba takarta, akkor megpurgálta, végre eret vágott
                        rajta, szóval mindent megtett, úgyhogy izzadt belé.</p>
					<p>Bethlen a laikus ember tehetetlenségével tűrte az orvos munkáját: nézte,
                        nézte, és sajnálta a szegény csöppséget, akinek ezt szenvednie kell...</p>
					<p>Fáradt fejében hirtelen fölvillant annak az idegennek az arca, akit a lovasai
                        közt látott: vajon nem a fejedelem kémje-e, vajon nem őellene jött-e, rögtön
                        beszélnie kellett volna vele; most a becsület s az ösztön küzdöttek: vajon
                        ha menekülnie kell, itthagyja-e feleségét a beteg gyerekkel, vagy hagyja
                        elfogatni magát s leöletni... Ha kint valami nesz volt, már az érkező
                        fejedelmi embereket hallja, s ennek a ceremóniának csak nem akar vége lenni,
                        s addig az orvos parancsa szerint elmenni nem lehet a házból a szülőknek,
                        míg vége nincs: különösen hatott rá, amire sohase gondol az ember, hogy
                        titkos szellemekkel van telve az egyszerű ház, amelyben élnek, jönnek,
                        mennek, s nem gondolnak soha a test felett való dolgokra: kísértetek,
                        boszorkányok láthatatlan serege tanyáz talán itt felettük, s dermedten
                        emelte föl pillantását, s az átlátszó levegőben szárnyas és szarvas
                        tetemeket keresett, borzongott, de uralkodott magán; igaz, még ő sohasem
                        látott efféléket, de talán mert nincs rá tudománya: hiszen titokzatos
                        igazságokkal van telve az élet, amiket, aki nem ismeri törvényüket, soha
                        észre sem vesz, s az ember vakon él a különös borzalmak között, s jó, ha nem
                        gondol rá, mert különben meg lehet bolondulni...</p>
					<p>Kimondhatatlan mély hatással volt rá ennek a teológusnak a medicinális
                        munkája: felizgatott s üldözött lelke száz s százféle veszélyt képzelt el:
                        talán a lovas azért jött, hogy kikémlelje, itthon van-e, talán már meg is
                        kerülték a várat, talán már az utak el vannak állva, s loppal közeledik az
                        ellenség, mint a rossz szellemek, betegségek az egészséges test felé, aki
                        még nem tudja, de már reácsap a rontás, mint héja a csirkére... Vagy
                        szabadulást hoz a lovas: s ő nem veszi fel, előre vágtatott, de most a
                        betegség félelmes ereje visszatartja a tudást: mintha nagy sötét fellegek
                        kóvályogva közelednének...</p>
					<p>Így kerülgette az országot a háború szelleme, még a tavaszon ki tudott
                        felőle: ki hitte, ki merte volna hinni, mi lesz tavasztól nyárig: óh, mennyi
                        hadak, mennyi halottak, mennyi csonkabonkák, mennyi leégett házak, mennyi
                        elhajtott jószágok, mennyi kifosztott gazdaságok, mennyi megtört s megszűnt
                        boldogság: s miért? ki tette? ki adta? ha nem a gonoszság szellemei lepték
                        meg ezt a szegény világot: valóban két élet folyik, egyik itt a földön,
                        szemmel láthatóan s érthetően, a másik fenn az égben, amely, ha leereszkedik
                        a fejünk fölé, akkor mindent tőből s fenekestől felkavar, összezördít, ami
                        itt addig nyugalomban vala...</p>
					<p>Ki fogja valaha megfejteni titkát az életnek: ki fog valaha szembeszállni a
                        titkokkal, melyek előtt a legerősebb elme is iszonyodva hátrál...</p>
					<p>Mintha felszabadult volna: úgy hatott rá az orvos szava, hogy most mindenki
                        távozzon el a szobából.</p>
					<p>Kitámolygott, s vitte magával feleségét: mert azt hitte, már megfúl...</p>
					<p>Az asszony semmire sem gondolt, csak nézte az orvos munkáját, s egyszerűen,
                        józanon, azt mondta odakinn:</p>
					<p>- Nagyon kínozza a szegény gyermeket: ennél jobb lett volna, ha hozzája sem
                        nyúl.</p>
					<p>Bethlen csodálkozva látta, hogy az asszony ebben a borzasztó helyzetben, a
                        gyermek halálos betegségében olyan józan tud lenni. Ő majd meghalt a
                        rémülettől, és nem mert volna még gondolkozni sem. Ki is ment a házból. Mikó
                        Ferenc csak alig várta, hogy kilépjen, titkos arccal jött hozzá:</p>
					<p>- Nagyságos uram, levélposta jött Brassó alól.</p>
					<p>Brassó alól!... Bethlen nagyot nézett: hogy jön Brassó alól posta?...</p>
					<p>Kiment a tornácra, s ott vette át a levelet az idegen lovastól; most már
                        emlékezett is rá, Kamuthy Farkas lovásza volt. Csakugyan Kamuthy írta,
                        keserves panasz volt a levélben, istenre kéri Bethlent, jöjjön vissza, vagy
                        mindnyájan otthagyják Brassót, “az fejedelem által ide küldött Prépostvári
                        egy hét alatt mindent elvesztegetett, amit annyi nehéz munkával építettek
                        volt, a kapukról a hadat a szászok elszórták, s a kevés nép mind a
                        körülfekvő falvakon kóborol, mint a hajdúk...”</p>
					<p>Bethlen gúnyosan nézte a dolgot: örült is neki: mi köze neki már hozzá, csak
                        annál jobb, ha ilyen hamar megérzik távollétét... A levél végén volt egy
                        sor, amely mintha villám csapott volna le mellette, úgy hatott rá: “Gyerőffy
                        urammal azon kérjük Nagyságodat, vegye a megromlott országot gondjába, s
                        Istenünkre esküszünk, mi mind Nagyságodéi vagyunk!”</p>
					<p>Mi ez, ha nem lázadás?</p>
					<p>Felgyúlt benne a lélek: óh, már Kamuthy is. Kamuthy neki sógora volt a
                        felesége révén, de csak az utolsó időben melegedtek össze, mert addig a
                        fejedelemnek volt a bennfentese, még a felesége meggyalázását sem szánta...
                        De íme most ez az első ember, aki nyíltan mellette pártot ver, ez mélyen a
                        szívébe hatott, s ezt el nem felejti néki soha.</p>
					<p>Az asszony utána jött. Tudni akarta, mi történik. Ura arcát nézte azzal a
                        figyelemmel, ahogy bent a beteg gyermeket, kezét a levél után nyújtotta, s a
                        férfi szó nélkül adta oda.</p>
					<p>Lassan elolvasta, nézte, szomorúsága még mélyebb lett, s visszaadta.</p>
					<p>Bethlen szorongva nézte feleségét: értette-e az utolsó szókat?... Az asszony
                        nem szólt, nagyon csöndes volt, akkor a medicus professzor hívta őket, s
                        gyötrődő félelemmel mentek a szobába.</p>
					<p>Az orvos imádkozott, hosszú imát mondott Istenhez, s feloldotta az egész
                        házat minden istentelen hatások alól.</p>
					<p>Már Bethlen elvesztette az előbbi varázslást, amit érzett: már nyugodt volt,
                        s nem bízott ebben az egész orvosi dologban: csak nem merte kimondani még
                        önmagának sem.</p>
					<p>Akkor kimentek az ebédelőházba, ahol már terítve volt, s ott nyugodtan s
                        szépen beszélgetni kezdtek. A professzor derék, okos ember volt, helyes
                        gondolatai voltak mindenről az életben, amiről beszéltek, elmondta, mennyit
                        szenvedtek a Forgách-hadaktól, s mily csodálatos, hogy a jóisten a magyart
                        mindig a magyarral bünteti a legjobban... Nála volt megszállva valamely
                        felső-magyarországi nemes úr, aki maga semmi rosszat se mívelt, de eleget
                        emlegette, hogy bezzeg a Bocskai idejében az erdélyiek éppen így bántak el
                        az ő vidékeikkel...</p>
					<p>Felhozták a cselédházból a leánykát, Klárát, anyai nagyanyja, Sziny Klára
                        után kapta nevét, nagyon gyönyörű, piros arcú, nyelves, futosó, ötödéves
                        leányka volt. A professzor kezébe vette, megnézte, arcát csipkedte:</p>
					<p>- Szép gyermek - mondta -, de sok geleszta van benne, ehol adok egy kenőcsöt,
                        csak kívül kenjék a köldökit véle, elvész a geleszta.</p>
					<p>Bethlen hirtelen megijedt:</p>
					<p>- Professzor uram, nem kell orvosság az egészségesnek...</p>
					<p>A professzor, ha saját mesterségére került szó, mindjárt elvesztette józan
                        eszét, megharagudott.</p>
					<p>Bethlen érezte, hogy doktori tudományát akarja fitogtatni, s nem volt ereje,
                        hogy ellenálljon, a kislány táncolt, nevetett, ölébe bújt apjának, akit oly
                        régen látott, ez mohó szeretettel fonta át karjával: ti vagytok nekem az
                        egyetlenem - mondta, egy kezével a gyermeket, másikkal a feleségét ölelve
                        át.</p>
					<p>- Ehol meg is vagyon - mondta a doktor, s megkente a kislány púpocskáját.</p>
					<p>A gyermek ijedt kíváncsisággal nézte, mit csinálnak vele. Aztán elfeledkeztek
                        a dologról, Bethlen levelet írt; Kamuthynak írta, hogy a székelység
                        kapitányaival értsék meg a dolgot, ő most bujdosóban van, ahonnan vagy jön
                        vissza, vagy se, de ha jön, akkor seregekkel jön, s elvárja, hogy számíthat
                        reájuk.</p>
					<p>Másik levelet a temesvári pasának írt, s jelentette, hogy rövid időn belül
                        érkezik, és hogy Erdély dolgaiban a legnagyobb fordulások lesznek. Kéri
                        azért a pasát, mint szerelmes atyját, hogy úgy gondoljon reá, hogy az ő
                        pártja fogását kéri a jövendőre.</p>
					<p>Alig készültek el a levelek, jöttek mondani, hogy a kisleánynak szaladnia
                        kell, a doktor örömmel mondta: “Ehol már purgálódik.”</p>
					<p>De kis idő múlva újra szaladt a gyermek, s attól kezdve minden percben, estig
                        ötvenszer is.</p>
					<p>Szörnyű ijedtség lett, a gyermek estvére már éppen úgy feküdt a forróságban,
                        mint a kisebbik, a professzor törte-marta a kezét, eleget mesterkedék, de
                        meg nem állíthatta a bajt, akkor beteg lett a gyermekek mellett való kis
                        pesztra lány is, azt elvitték az alházba, a felsőházban a két gyerek ott
                        volt, s mellette egy pillanatra sem mozdult el sem az anyjuk, sem az apjuk,
                        sem a doktor, sem a vénasszony, a házgondviselő.</p>
					<p>Iszonyú éjszaka következett, a forró testtel fetrengő s nyöszörgő két
                        gyermek, s a kezét tördelő kétségbeesett anya, aki hősiesen viselte a
                        szörnyű megpróbáltatást, s rakta a vizes ruhákat a gyermekek testére, mert
                        már egyébbel hűteni a doktor nem tudta, s a vénasszony egész hadi karával,
                        az temérdek imádkozás, amit ez éjszakán míveltek.</p>
					<p>Az egész udvarban senki sem aludt, lent az alházban is már három beteg
                        gyermek lett s a professzor egyiktől a másikhoz ment, de már ott
                        megelégedett kurta imádkozásokkal s a könnyű purgálással.</p>
					<p>Másnap délre a betegség úgy elhatalmasodott, hogy már alig volt fentjáró,
                        mindenki beleesett. Délben lovasok jöttek. Bethlen apatikusan vette
                        tudomásul, hogy a fejedelemtől jönnek: már azt se bánta volna, ha elviszik,
                        vagy az ajtósarkára felakasztják: az Isten keze úgy ránehezedett.</p>
					<p>A fejedelem levelet küldött, kettőt, egyiket ő maga írta, másikat az ő
                        rendeletéből a kancellár.</p>
					<p>A levél megrendítő volt: “Az istenre kérte, hogy egyetlen testvére
                        megbocsássa neki borbeli dühét s gonoszságát, mit mívelni soha nem fog: ímé,
                        már be is következett az Isten büntetése, mert íme ma hírt kapott s
                        leveleket, hogy Géczy András, az átkozott kutya, hűtelen és áruló módon, a
                        portán nem ura s az ország dolgában járt el, ahogy meg volt neki hagyva,
                        hanem saját magának fejedelemséget keresett.”</p>
					<p>Bethlen elnémult: Géczy fejedelem?...</p>
					<p>“A szebeni háznak nagy fittyel levelet írtanak, hogy Géczyt vallják
                        fejedelemnek a brassai országgyűlésen levők, s hogy a szultán fermánja s
                        kísérete Géczynél vagyon, s ő már közeledik is az ország határihoz. Ebbül
                        láthatja kegyelmed, az áruló Géczy ott mint viselte magát, és minémű
                        hitetlen árulóul cselekedett magunk személye és országunk ellen... A
                        brassaiak és a több hozzájuk beszorult latrok máris csínyt tettek nagy maguk
                        bátorságában, mert kijöttek a várbul, s Földváron a székely nőket s
                        gyermekeket mind felkoncolták s megprédálták a községet s Höltvényt,
                        Hidvéget detto, ahol öreg Mikó Ferenc feleséginek temetésit széjjelzavarták
                        s a koporsóval csúnyán bántak igen istentelenül, mindezért a fejedelem maga
                        saját személyében készül a Barcaságra, de nagyságodnak válaszját várja, hogy
                        mit gondol s vél e nyomorúság felől, vagy már Nagyságod is örvend a
                        megfogyatkozott és szerencsétlen haza állapotján...”</p>
					<p>Bethlen sóhajtott: úgy tűnt fel, mintha ég-föld, minden összeomlani
                        készülne... A felesége jött be ájuldozva s szédelegve:</p>
					<p>- Gábor, én is oda vagyok - mondta, s az egész teste egy tűz volt...</p>
					<p>Két nap alatt huszonnyolc cseléd feküdt a vérbetegségben, Bethlenné
                        félrebeszélt, de mikor megtudta, hogy a fejedelem levelet írt, könyörgött az
                        urának, hogy forduljon vissza erről az útról, s el ne hagyja, lázadásba ne
                        lépjen...</p>
					<p>Már úgy látszott, mindenki beteg lesz, s mindenki elhal ez nyomorúságban,
                        akkor Bethlen levelet írt a fejedelemnek, s abban arra kérte, hogyha a
                        hazának sorsát szívében viseli, ő még egyszer visszafordul s oldala mellé
                        áll, de az a kívánsága, hogy az országgyűlést az ország igaz székes helyén,
                        Gyulafejérváron hívja s tartsa: ő, mihelyt házárul az Isten nehéz ostora
                        eltávozik, azonnal elmegy, s ott megjelenik.</p>
					<p>Ettől a levéltől az asszony megnyugodott. S mintha az éjszakán megfordult
                        volna a betegség, másnapra csakugyan meg is könnyebbültek a betegek, nem
                        halt meg több, csak a két gyermekecske s az öreg dajka.</p>
					<p>Soha szomorúbb temetést, mint ez volt, soha megtörtebb embert, mint ez az
                        apa. Kemény természete, elpusztíthatatlan szervezete megbírkózott minden
                        vésszel, de a lelke meg volt zúzva, s szerencsétlen volt végtelenül...</p>
					<p>Még az építőkkel és a szántókkal is három napig nem is gondolt.</p>
				</div>
				<div type="chapter">
					<head> [XI]</head>
					<p>A fejedelem egyszerre összeszedte magát.</p>
					<p>Minden energiáját föllobbantotta a brassaiak arcátlan üzenete, hogy: már nem
                        tekintik fejedelemnek, minthogy azt tőle, mint érdemtelentől a győzhetetlen
                        császár elvette s érdemesebbnek adta.</p>
					<p>Megjött a saját követe, Kőrösy István is, aki elmondta az egész dolgot, a
                        Géczy mesterkedését, s alattomosságát, hogy tartotta vissza minden
                        lépéstől, s hogy idegenítette el tőle a portát. Meg is akarta őt öletni, s
                        csak nagy nehezen tudott megmenekülni.</p>
					<p>A fejedelem határtalanul dühödött volt.</p>
					<p>Szebenben csak annyi sereget hagyott Kákoni alatt, amit okvetlen ott kellett
                        hagynia, mert ugyancsak vigyázni kellett, hogy a szászok itt is vérszemet ne
                        kapjanak: a többit vitte Brassó alá. A székelyekre parancsot küldött, hogy
                        kaszát, csépet azonnal otthagyjanak s gyűljenek mind a város alá, de ez még
                        mind nehezen s kevéssé használható sereg volt, a hajdúk hiányoztak neki
                        nagyon, ezért nem szégyellte, még egyszer levelet küldött Nagy Andrásnak: ha
                        meg nem hajol s be nem jön, minden haragjával s bosszújával fenyegetve;
                        ellenben ha megjő, minden jutalmat s kitüntetést felajánlva.</p>
					<p>Ő maga augusztus huszadikán érkezett néhány száz főnyi sereggel Hermány alá,
                        amely már egy ízben meghódolt, de aztán szép szót adván, megtréfálta s
                        elpártola.</p>
					<p>A kastélyt őrző porkolábokat felszólította a vár átadására.</p>
					<p>Ezek rögtön Brassóra küldtek segítségért.</p>
					<p>Weiss Mihály önkéntes vállalkozókat szólított, s annyian jelentkeztek, hogy
                        felét sem lehetett elbocsátani. Vezérüknek a cseh Jánost, a festőt tette,
                        aki a hadi tudományokban jártas volt, s az ágyúkat is tudta kezelni.</p>
					<p>Báthory az engedelmesség megtagadásán felbőszült, s bár egy órai időveszteség
                        nélkül akart Brassó alá menni, kitért, hogy trombitaszóval bevegye a
                        nyomorult varjúfészket.</p>
					<p>Három napig volt falai alatt, s két ízben is felszólította a kastélyt, hogy
                        adja meg magát, de azok gúnyolódtak a falakról.</p>
					<p>Két ágyúja volt, két régi ágyú, ezzel lövette a falakat, de naponta
                        húsz-huszonöt lövésnél többet nem tudtak csinálni. Hanem a falak még ennyi
                        ágyú ellen is gyengék voltak, s mikor akkora rés látszott, hogy az emberekbe
                        bizalom támadhatott az ostromban, rohamot parancsolt.</p>
					<p>A székelyföldiek azonban még nem érkeztek meg, csak a brassai seregből
                        idegyűlt székely csapat volt jelen, ez pedig éhes volt, fáradt, mert nem
                        volt a szegény Barcaságon még fű sem, nem ennivaló.</p>
					<p>Azért nekimentek a kastélynak a fejedelem kedvéért; mikor valamelyik megállt
                        s nézte, hogy is kell felmászni, a másik góbé oldalba bökte: “Ne gondolkozz
                        olyan nagyon komé, mer megbolondulsz!”</p>
					<p>Ahogy a réshez értek, a cseh frissen sütött kenyereket dobáltatott közéjük.
                        Mohón nekiestek s falni kezdték a cipókat, de azokba rakéták voltak s ezek
                        nagy mesterséggel úgy csinálva, hogy csak akkor pattantak el, mikor
                        megtörték a kenyeret, sok szegény székely legény fűbe harapott e cseltől, s
                        a többi visszafordult, nem akarta fogát törni a pukkanós kenyérben.</p>
					<p>Huszonharmadikán gyalázattal kellett tovább menni, azzal kellett
                        megelégednie, hogy Prázsmár magától befogadta a hadakat, gyenge volt, s nem
                        mert ellentállni.</p>
					<p>Dühöngött: ahol csak hozzányúl, mindenütt akadály. Hiányzott benne a nyugalom
                        s a higgadtság: még mindig azt hitte, valamit elképzelni, az már végre is
                        van hajtva.</p>
					<p>Bosszúságában leült megint a boros kupához, s alvezérire parancsolt rá, hogy
                        sorra menjenek a város körüli helységeken.</p>
					<p>Ezek aztán, ami még nem volt tönkre dúlva, elpusztították, s egy hét múlva
                        Brassó egymaga állott, még Törcsvárát is bevette Gyerőffy, s ezzel elvágta
                        Brassót Oláhország felől is.</p>
					<p>A brassaiak megijedtek, de mikor legnagyobb volt a veszedelem, megjött a
                        Géczy postája, hogy immár Tergovistyén van a győzhetetlen császár
                        kajmekámjával, s hozták a nagy fermánt, amely megfenyegeti mindazokat, akik
                        a szultán akaratának ellent szegülnek, hogy: “ha többször ellenünk pártot
                        üttek, nyugodjatok meg abban, hogy magatokat kicsinytől fogva nagyig
                        fegyverre hányatlak, országotokat porrá tétetem, s akik utánatok
                        megmaradnak, átkoznak benneteket a világ végéig.”</p>
					<p>A fejedelem látva Brassó hatalmas falait, s hallva a közeledő törökséget,
                        elkeseredett haraggal újra Prépostvárira bízta a fővezérséget, s kevés
                        dicsőséggel visszament Szebenbe.</p>
					<p>Ott Imreffy két levéllel várta. Az egyik Bethlen hozzája írott levele volt.
                        Örömmel olvasta, hogy kész bejőni, de csak ha az országgyűlést Fejérvárra
                        rendeli a fejedelem. “Nagy rációk indítanak erre, felséges uram.”</p>
					<p>- Mit akar ez Fejérvárával?</p>
					<p>- Tágosabb, felséges uram... Egér nem szereti a fogót s róka is a
                        tyúkketrecet, de nem a farkasvermet...</p>
					<p>A fejedelem csudálkozva nézett rá. Akkor Imreffy odaadta a másik levelet. Az
                        is Bethlen sajátkezű hosszú fűszálas írása volt, melyet véletlen elfogott,
                        az a levél, amit Kamuthyhoz s a székelyekhez írt a Főkapitány, amelyben
                        előkészíti azt az időt, hogy ő maga lesz a fejedelem...</p>
					<p>Báthory a másig végletbe zuhant.</p>
					<p>- Ez ám a falat - kiáltotta -, hát s már mind az egész világ fejedelem lesz
                        Erdélyben!</p>
					<p>Tőrbe csalni, itt nincs más tennivaló, tőrbe kell Bethlent csalni, s végezni
                        vele, ez a veszedelmes ellenség, nem Géczy.</p>
					<p>Elhatározták, hogy a gyűlést Bethlen kívánsága szerint átteszik Fejérvárra, s
                        a meghívólevelet aláíratták az egész gyűléssel, amelyben Bethlent
                        meginvitálták.</p>
					<p>Egy hét múlva már meg is nyílt Gyulafejérvárán az országgyűlés, amelyen
                        Imreffy volt a praeses.</p>
					<p>Ezen a gyűlésen tárgyalták le Géczynek és a brassaiaknak rendkívüli és
                        szörnyű hazaárulását.</p>
					<p>Megjelentek a brassaiak követei is, hogy átadják a város feleletét.</p>
					<p>Óvatos harc volt ez Géczy és a fejedelem közt, mert ha Géczy a markában volt
                        a fejedelemnek, aki a gyűléssel a legnagyobb felháborodással ítéltette
                        halálra s nótáztatta meg az országjavesztett csavargó infámist: de Géczy is
                        megfenyegette a fejedelmet, hogy leleplezi Bécsben a török portának tett
                        hazaellenes ajánlatát.</p>
					<p>A fejedelem a török ellen most már végképp eldühödött, soha, soha, soha
                        többet, esküdözött, a törökkel szóba nem áll s együtt nem dolgozik. E
                        hitetlen kutyának csalása, utálatos tette feledésbe nem megy, s most mind
                        csak azon törte a fejét, hogy lehet megtromfolnia.</p>
					<p>Nincs más mód, csak a Báthory Zsigmondé, aki szerződést kötött az ausztriai
                        udvarral, és az egész kereszténységgel a török ellen fordult.</p>
					<p>Hogy lehet ezzel az esküvel, hittel nem törődő néppel barátságban maradni?
                        hogy lehet a keresztyénnek a pogánnyal egy követ fújni.</p>
					<p>Lelke már megint átcsapott egy más szárnyalásba, s úgy érezte, neki csak ki
                        kell nyújtania kezét, s a bécsi udvar mohón kap rajta, hiszen ebben a kézben
                        kard van, amely villáma lesz a pogánynak...</p>
					<p>Soha így nem tombolt még, őrjöngött, tajtékzott, s alig várta a napot, hogy
                        visszaüthessen.</p>
					<p>Géczy, hogy Géczy bánik így el vele!... az ő Géczyje: ez a fickó, akit ő
                        szedett ki a porból, piszokból, akinek senkije, semmije ebben az országban
                        nincs, akit senki ebben az országban nem tart, csak az ő kedvezése... Hogy
                        egy Géczy mer fejedelemségre aspirálni egy Báthoryval szemben. S hogy a
                        török oly együgyű, felteszik, hogy a verebet a sas helyébe teheti: ez
                        csakugyan merő rohadt és eszeveszett porta már, s ennek itt van már a
                        végítélete, itt az ideje, hogy elpusztítsák a földről ezt az ostoba,
                        felfuvalkodott s nyomorult fajzatot.</p>
					<p>De minden olyan lassan megy, hiába zajgatja s kergeti a dolgokat.</p>
					<p>Végre elkészült a követség, hogy Kassára, Pozsonyba és Bécsbe menjen. Nagy és
                        fényes követség volt ez, amelynek mindjárt a legelső helyről embert kellett
                        visszabocsátania: mert a fejedelem megőrült a türelmetlenségtől, hogy az
                        egész hosszú utat végire várja.</p>
					<p>A követség elmenetele után jött meg Bethlen Gábor.</p>
					<p>Bethlent a családi csapás, két gyermekének eltemetése megőrölte: napokig
                        szórakozott s közönyös volt, nem lehetett belevonni a dolgokba.</p>
					<p>Csudálkozva hallotta a híreket, s nem tudott felettük ítéletet formálni,
                        minden percben mássá lettek azok, s kavargott és zúgott, mint a
                        boszorkányüst füstje...</p>
					<p>Az egész napot lakásán töltötte, s azon gondolkodott, hogy kellene s hogy
                        lehetne a felesége kívánsága szerint élni: visszavonulni a közélettől, s
                        valahol csöndes tuszkulánumban meghúzódva, szántás-vetéssel s bánattal
                        tölteni hátralévő napjait.</p>
					<p>Érezte, hogy körülötte is valamely titok lappang, s nem törődött vele: este
                        ha ágyba lefeküdt, egy pillantásig arra gondolt, hogy reggelt ér-e? elővette
                        a bibliát, s továbbolvasta a zsidó népnek rettenetes és szörnyűséges
                        történetét, amely megvigasztalta a világ mai forgandósága felől: már
                        nyolcadikszor olvasta a bibliát, az egészet, sorra, elejétül végig, s minden
                        mondatban új meg új erőt nyert s új meg új bizodalmat, hogy a mindenható
                        Isten útjai kiismerhetetlenek, de bölcsek, s minden emberi elgondolásnál
                        határtalanul bölcsebbek: milyen hegyeken s völgyeken vezeti át választott
                        népét, s hogy elvezérli csatákon, bujdosásokon, fogságokon s boldogságokon
                        és boldogtalanságokon keresztül valami ismeretlen cél felé, mért akkor
                        beleavatkozni az Isten dolgaiba, mér törje, marja, szakítsa meg magát az
                        ember, erején felüli tülekedésekkel... S mi ez az élet is: ez az élet, amely
                        olyan, mint az árnyék, s az élet, ami úgy elszárad, miként a fű, mielőtt
                        aratnák...</p>
					<p>Kis gyermekeit siratta, s a maga életét annyiba sem vette, mint az elszálló
                        füstöt...</p>
					<p> Egyik napon váratlanul megérkezett Nagy András ötszáz hajdúval.</p>
					<p>A fejedelem még egyszer erőt vett magán, hogy kezet fogjon vele, asztalához
                        ültette, s három napig ittak, mintha verseny volna köztük, ki bírja tovább.
                        Harmadnapon csúnyán összevesztek, a fejedelem mindig oldalán függő kardjához
                        kapott, s leszúrta a vénembert. Mire az észrevette volna, már darabokra volt
                        vagdalva.</p>
					<p>A hajdúk meg akarták ostromolni a fejedelmi házat, de Imreffy a három nap
                        alatt részben eltávolította, részben megfélemlítette őket. Új vezért
                        nevezett ki nekik a fejedelem, s mert úgyis gyűlölték az öreget, mint minden
                        vén zsarnokot, nem lett nagyobb baj a dologból, elmentek a hajdúk Brassó
                        alá. Fekete Péter, az új hajdúgenerális nem sírt Nagy András után.</p>
					<p> Aznap a fejedelem megizente Bethlennek, hogy nála akar vacsorázni.</p>
					<p>Bethlen nyugalommal vette a rendeletet s mindent megcsinált, hogy illőn
                        fogadhassa a fejedelmet: már nem tudta, nem arra készül-e, hogy őt saját
                        házában leölje...</p>
					<p>Mióta itt volt, Bethlen semmit sem tett a fejedelem javára, mert ez nem mert
                        tőle tanácsot kérni. Mióta első ijedségében visszakönyörögte a Főkapitányt,
                        azóta nagyot fordult érzése a törökkel szemben: már neki Bethlen voltaképp
                        csak arra kellett, hogy túsz legyen: hogy a török tudja, hogy udvarában van
                        Bethlen, s ha itt van, addig biztos, hogy ellene mit sem tesz. De ismerve a
                        Bethlen rendíthetetlen törökpártiságát, mindennap rettegett attól, ha
                        Bethlen tudomást vesz a kassai s a bécsi követség dolgáról, nyílt módon
                        ellene szegül.</p>
					<p>Kereste hát a nyelvét a szomorú embernek, akiről messze lesírt emberi bánata,
                        amely miatt csüggedten jár, s mindennel szemben közönyös.</p>
					<p>A vacsorán jelen voltak Imreffy, Török Kata, aki a napokban megérkezett
                        alvinci udvarházába s újra ápolni s civódni kezdett a fejedelem körül, aki
                        már odáig volt, hogy alig józanodott ki egy-egy órára, újra ágynak esett, a
                        vacsorán nem is volt semmi rend, a fejedelem már nem evett, nem tudott ételt
                        magába venni s minduntalan kidűlt. Sokat epéskedett, tréfált, különösen nagy
                        szeretettel mondott mindenkiről rosszakat, különben kedves volt és
                        szeszélyes, mint egy nagy gyerek.</p>
					<p>Ha egy félórát aludt, elnyúlva, akkor megint felkelt, s hallgatta a zsivajt,
                        amely szokásos boros társaság vidámsága volt.</p>
					<p>Éjfél felé így szólt:</p>
					<p>- Bort... de veres bort...</p>
					<p>Bethlen felé nézett s nevetett.</p>
					<p>A pohárnok jelentette, hogy nincs vörös bor.</p>
					<p>Dühbe jött:</p>
					<p>- Tanácslom, hogy legyen, mert ha veres bort nem adtok, véretekkel mosatom
                        fel a pallót.</p>
					<p>Mindnyájan elhallgattak: rettenetes volt már, hogy a fejedelem minden
                        tartalék nélkül ölesse az embereket.</p>
					<p>Török Kata a fejedelmet ölelgetni kezdte, s mizserálni, színeskedni neki:</p>
					<p>- Majd én hozok, hozok a nagy fejedelemnek - mondta -, amilyen bort akar a
                        fejedelem, olyat adok - s csókolni kezdte, s visszavonta magával a
                        díványra.</p>
					<p>De a fejedelem mintha fokonként menne a fejébe a düh, gyanakodó, alattomos
                        pillantással fogadta a tekintetét, halálosan ittas volt:</p>
					<p>- Árulók vagytok mind! Mind árulók vattok! Áruló ebek!...</p>
					<p>- Én is? Ugyan kinek árulom el Nagyságodat - hízelgett Török Kata -, bizony
                        hogy két garason eladom a brassai piacon, csak sokat beszéljen.</p>
					<p>- Már senkibe se bízok: mind kutyák vagytok - itt a levél: itt hordom a
                        levelet két hete keblemben: nézzétek meg, ki az én Bethlen Gáborom!</p>
					<p>Bethlen felismerte a levelet.</p>
					<p>Elsápadt s nem szólott.</p>
					<p>A fejedelem tajtékozva kiáltotta:</p>
					<p>- Áruló kutyák vagytok mind: csak ez az egy van még, akiben nem csalódtam! -
                        s Imreffyt félkarral megölelte.</p>
					<p>Bethlen hallgatott, szomorúan nézte a fiatalembert, aki átható nyugodt
                        pillantásától még jobban felindult, s felállt, magát hányta-vetette s
                        kardját zörgette.</p>
					<p>Kapi András és Rhédey Pál megölelték a fejedelmet, s Török Kata Bethlent
                        kituszkolta...</p>
					<p>A fejedelem újra ivott, s ahogy Bethlen a szobából kiment, megint elijedt,
                        már azt hitte, Bethlen a hajdúkhoz futott, s jönnek rá, haját kezdte tépni,
                        s követelte, hogy hozzák vissza az ő jó testvérét.</p>
					<p>Bethlen nemsokára visszajött, a fejedelem bűnbánóan szorította meg a kezét, s
                        úgy tett, mintha semmi sem történt volna.</p>
					<p>Később arról beszéltek, hogy ki milyen jövőt kíván magának, s Bethlen
                        megjegyezte, hogy legjobban szeretne világtól elvonulni s remete lenni...
                        Fent a hegyek közt egy kis birtokot s gazdálkodni...</p>
					<p>A fejedelem nagy szemekkel hallgatta.</p>
					<p>- Cincinnatus azért ment el szántani - mondta -, mert csak a legnagyobb
                        dicsőséget bírta el: ha ez nem volt, inkább a legaljasabb parasztságot.</p>
					<p>Bethlen lehajtotta fejét: lelkében igazat adott a fejedelemnek, akinek
                        mindenkor elismerte szellemi felsőbbségét, vagy inkább mindenkor meglepte s
                        új világításba helyezte előtte a dolgokat a Báthory gondolata; ő a meglevő
                        dolgokról tudott helyes és bölcs képet adni magának, Báthory a jövőről...
                        Neki haditervei erősek és készek voltak, s az ország állapotát, a pártok
                        helyzetét pontosan érezte, sőt a távoli országokról is legtisztább képeket
                        tudta felállítani, amelyeket aztán a bekövetkezett események sorra
                        igazoltak; a fejedelem azonban a jövőbe vetette nagy lobogó tekintetét, a
                        mindaz, amit képzelőereje fölvetett, rendkívüli s nagyarányú volt.</p>
					<p>Bethlen sajnálattal látta, de mindig mint második ember állott Báthory
                        mellett: ennek ragyogó fantáziájától ő is kigyúlt, s szíve mély fájdalommal
                        érezte, hogy milyen kár, hogy ez az ember sohasem fogja egyetlen
                        koncepcióját sem végrehajtani.</p>
					<p>Ő nem tud tévedni: ez nem tud nem tévedni. De ez a saját biztosságában való
                        meggyőződés szegényesnek s másodrendűnek tűnt fel előtte; a saját
                        józanságának terhét szívesen odaadta volna a repülő szédületnek ama mámoros
                        pillanataiért, amelyekben Báthory fölibe emelkedett az életnek.</p>
					<p>Bethlen, szegény, becsületességében ezt nem is titkolta, s hogy a fejedelmet
                        kibékítse, most meg is akarta mondani:</p>
					<p>- Nagyságos uram - szólott a maga higgadt s meg nem indult hangján -,
                        Nagyságod engem ellenségének néz, de én istennel mondom, hogy sok-sok
                        fejedelem sok-sok év alatt nem fog annyi s oly nagy dolgokat mívelni, mint
                        amit Nagyságod cselekedett.</p>
					<p>A társaság csodálkozva hallgatta ezt a beszédet, mert ha volt valaha
                        fejedelem, akinek egy-egy pillanatban holtpontra jutott az élete, mindnyájan
                        érezték, hogy Báthory Gábor ma ott volt.</p>
					<p>- Nagyságod volt az első, aki a kis Erdélyországot oly nagy auktoritássá
                        tette magában, hogyha ezt az ország megérthetné, ebből sok száz esztendeig
                        boldogan élhetne... Egyetlen nagy ember volt eddig a trónuson, nagyságod
                        őse, Báthory István... De ő, mihelyt lehetett, a kis Erdélyt itthagyta, s
                        elment lengyelek királyának. Ő Erdélyt legjobban lealázta, mert semmit sem
                        tulajdonított neki, hanem annyivá tette, mint egy provinciát, amely magában
                        meg sem állhat... Ellenben Báthory Gábor Erdélyt a magyarság székhelyévé
                        tette, és a lába alá hajtotta körülötte levő országokat: mint egy várat
                        mutatta meg, és ennek a tartományai lettek az ő szemében az egész
                        Magyarország odakinn, Oláhország, Moldva és Lengyelország... Ha elgondolom,
                        hogy ezt meg is cselekszi nagyságod, akkor ez az Erdély ezekkel a
                        tartományokkal éppen olyan kemény s sziklavár és olyan jól fundált
                        birodalom, mint akármelyik Európában. Sem Ausztria, sem Itália, vagy
                        Franciaország sem különb.</p>
					<p>A fejedelem fejét mellére ejtette, s hallgatta régi hősi álmainak
                        taglalását.</p>
					<p>- Még ez meg nem történhetett: de maga a gondolata kiemeli Erdélyt abból a
                        szomorú szegény állapotból, amiben eddig volt... Ehhez képest a Bocskai uram
                        bécsi békéje is kicsiség... Bocskai nagy ember volt, de a régi szűk
                        kogitációval és csekély opinióval gondolkodott, ahogy a régi Erdélyből semmi
                        mást nem tudott volna csinálni, csak egy sarokkövét a magyar szétdarabolt
                        nemzetnek... A Báthory Gábor gondolatja méltó rá, hogy életek és halálok
                        erejével nagyra nőjön s egyik generáció a másik után religiójává tegye annak
                        a megvalósítását.</p>
					<p>Báthory megszólalt:</p>
					<p>- Volt néha egy s más, ami szívünket megdobogtatta, Főkapitány uram.</p>
					<p>- Volt, nagyságos uram... Ha felgondolom s fontra teszem csak azt, hogy
                        Báthory Gábor volt az első fejedelem erdélyi földön, aki észrevette, hogy a
                        szegény nép nyomorúságban van, és ez nem jól vagyon... Hogy az úri és főúri
                        hatalom birtokosaival szembeállította a póri jobbágyságot, akkor már megint
                        egy roppant cselekedetre tekintek... Amilyen könnyű volt egyre több és több
                        hatalmat adni azoknak, akiknek máris sok hatalmuk volt - olyan
                        lélegzetmegállító a jog nélküli népnek fölemelése... A kevés hatalmas
                        szétdarabolja a birodalmat: a sokaság hatalma eggyé kovácsolja.</p>
					<p>Báthory szomjasan itta a beszédet, amit senki mástól meg nem kaphatott. Akik
                        körülötte lebzseltek, dicsérték arcának szépségét, termetének daliságát, de
                        gondolatait meg nem értették.</p>
					<p>- Még ha azt az ítéletét nézem Nagyságodnak, ahogy a szász nemzet ellen síkra
                        szállott: az is nagy gondolat... Az a birodalom, amit Báhtory Gábor álmodott
                        meg: belső ellenségek mellett fel nem születhetik... Kell, hogy az egész nép
                        egy és egészséges legyen - amit én nem tartok lehetetlennek, hiszen minden
                        ember egyformán egy isten teremtménye, akár magyar, akár szász, akár oláh
                        legyen... és akár kálvinista, akár lutheránus, akár pápista... Akik tehát
                        ezt az egységet és testvériséget kiharcolják, azok az Istennek az angyalai e
                        földön.</p>
					<p>A fejedelem szívta a szavak boldogságát: most ő is szerette ezt az embert,
                        akihez hasonlóan senki soha őt meg nem értette.</p>
					<p>- Angyaliakra majd még ördögiek is jönnek - mormogta azért, szokott gúnyos
                        uszításával.</p>
					<p>Bethlen hallgatott. Már tudta, mire céloz a fejedelem.</p>
					<p>- Nagyságos fejedelem - mondta végtelen komolysággal -, nem tudom igaz-e,
                        avagy nem... De ha az a gondolat feltámadott, hogy a törököt a magyarság úgy
                        támadhatja meg legveszélyesebben, ha az egész magyar nemzet a török
                        birodalom testébe van beágyazva... ez is olyan óriási elgondolás, hogy ez
                        senki mástól ki nem telhetett, csak az egy Báthory Gábortól.</p>
					<p>- Ugyanúgye?</p>
					<p>- Ha elgondolom, hogy amíg a magyarság három darabba van vágva, addig nekünk
                        legfőbb gondunk s munkánk az, hogy egymással harcoljunk... akkor nagyon
                        szerencsés lehet az idea, hogy legyen együtt s egyforma bajban és
                        felelősségben, perikulumban és reménységben az egész magyar nemzet... A
                        török birodalom ma olyan, mintha felpuffadott volna: lehetséges, hogy Jónás
                        a cethalat belülről inkább meg tudja ölni, mintha kintről a partról nézi és
                        retteg tőle...</p>
					<p>Báthory tágra nyílt szemmel nézett Bethlenre: vajon mennyit tud ez a pozsonyi
                        követségről?</p>
					<p>- Azonban Nagyságod: amilyen nagy elgondolásban, olyan nagy hatalom is
                        kellene a végrehajtásra: úgy gondolom, Báthory Gábor csak azon a módon
                        tudná végrehajtani tervét s gondolatait, amely módon azokat megteremti:
                        támad benne a nagy idea isteni mód, isten:légyen
                        szavával. Így kellene jönni a végrehajtásnak is:légyen s
                            megtörténjék...
                    </p>
					<p>Báthory kínosan értette, hogy ő semmit sem tudott végrehajtani s már látta,
                        hogy soha kiegyenlítődni kettejük közt a távolság nem fog: a tűz s a víz
                        távolsága ez, egyik a másikat el kell pusztítsa.</p>
					<p>Lehunyt szemmel, eltorzult arccal hallgatta tovább Bethlent, aki a
                        gondolatokat végiggondolók kegyetlenségével folytatta:</p>
					<p>- A Nagyságod akaratja mind lehetőség, semmi lehetetlenség abban nincsen:
                        csupán a szívós és nehéz munka kell hozzá, amely lassan, csöndesen, mint az
                        árvíz, nyomról nyomra végigvigye...</p>
					<p>Maga is meghökkent s elhallgatott. Még ennyire dicsőítéssel nem hódolt, s
                        ennyire keményen nem támadott Báthoryra, mint most; de ma túl van a gyönge
                        emberi korlátokon, amelyek a lelkek közé a szolgai távolságot vetik; ma
                        emberi létének mély völgyében gyermekei sírja fölött túl van a félelmen s
                        ambíción: könyörtelen keresi az igazságot, s a késő éjjeli órán csupán
                        hangosan gondolkozik. És mégis megijedt, mert a fejedelem szemébe nézett, s
                        abban újra felgyúlni látta azt az őrült lángot, amely már szeme láttára
                        annyi életet megemésztett.</p>
					<p>- Szóval, az okosság hibádzik belőlünk - mondta Báthory gőgösen. - Az bizony
                        igen, Főkapitány uram; de ha ez nem hibádzanék, akkor mink nem Báthoryak
                        volnánk, hanem Bethlenek, s akkor a címerünkben nem sárkányfogak volnának,
                        hanem koppasztott ludak...</p>
					<p>Bethlen elhalványodott.</p>
					<p>Ez a vég kezdete?...</p>
					<p>Mindenki ijedten hallotta a durva tréfát: a Bethlenek címerében két hattyú
                        van egymással szembe fordulva, s nyíllal átlőve torkukon: ez a két
                        koppasztott lúd!...</p>
					<p>- No de késő van, okos emberek ilyenkor már ágyban hevernek, hogy erejük
                        legyen a holnapi okosságra - szólt nyersen a fejedelem, s felállt az
                        asztaltól.</p>
					<p>Hiába tartóztatták, nem maradt tovább, mindenki remegve gondolt arra,
                        nincsen-é a fejedelem kísérő hajdúinak kiadva a parancs a Bethlen
                        letartóztatására, vagy még rosszabbra odakinn, s a férfiak kardjukat
                        szorították.</p>
					<p>De nem volt semmi. Mikor a fejedelem a lépcsőkön lefelé ment, oldalán a
                        házigazdával, aki hajadonfővel lépkedett bal oldalán: hirtelen a nagy
                        mozgástól, rengéstől a sok ember léptének súlyától-e, a lépcső tetejéről
                        leesett egy kő s a fejedelem mellett zuhant le.</p>
					<p>Mindenkiben meghűlt a vér.</p>
					<p> A fejedelem halottsápadt lett, s darabig nem jött szóhoz, csak nézte soká a
                        követ lábánál, kardjának markolatát görcsösen ragadva. Végre megszólalt:</p>
					<p>- Ez nem volt elég bölcsen: Főkapitány uram. Úgy gondolom: mellé esett...</p>
					<p>Bethlen erősen, komolyan mondta:</p>
					<p>- Isten látja lelkemet, nagyságos uram: ezt nem szabad nagyságodnak
                        felrónia...</p>
					<p>A fejedelem gúnyosan mosolygott:</p>
					<p>- Csak szemben, Főkapitány uram! csak szemben!</p>
					<p>Nem fogott vele kezet, elment.</p>
					<p>Bethlen a kapukat eltorlaszoltatta, s minden cselédséget, fegyveresit lábra
                        állította, s amit lehetett, megtett arra, hogy ostrom ellen védhesse
                        magát.</p>
					<p>Az éjszaka órái kínosan teltek el, amint hajnalodott, lóra ült s összes
                        kísérőivel kiindult a városból.</p>
					<p>Csak akkor hallotta, hogy Báthory nem töltötte az éjszakát a városban, nem
                        mert bent maradni, félt, Alvincre futott még az éjjel, s ott hált Török
                        Katalinnál.</p>
					<p>Átment ő is a Maroson s Borbereknél, Alvinccal szemben óvatosan ügetett el
                        hajnalban, s lóhalálában sietett még egyszer Dévának.</p>
				</div>
				<div type="chapter">
					<head> [XII]</head>
					<p>Mikor feleségéhez jutott, fáradtan, törődötten, szorongó lélekkel, mintha egy
                        egész világ minden bánata rajtuk lett volna: az asszony rögtön látta,
                        érezte, hogy mindennek vége... hogy egész életük szedett szőlőág... Fonnyadó
                        levelekkel, az életkedv hervadt lombjával lebbent az ura felé, hogy annak
                        még mélyebb s még fájdalmasabb sorsát enyhítse.</p>
					<p>- Vége? - mondta s megcsókolta a szomorú embert.</p>
					<p>Ez szó nélkül hajtotta fejét, fáradt, nagy fejét az asszony vállára, s az
                        simogatni kezdte, mint egy kis gyermeket.</p>
					<p>- Jöjjön kegyelmed, uram, édes uram - mondta csöndesen, s a szeme tele lett
                        könnyel -, együtt viseljük ezt is, ha a jóisten adta...</p>
					<p>A férfi forrón karolta, mert érezte, e szóval immár magára vette minden
                        gondját s bánatát, holott eddig mind csak tiltakozott ellenük: tiltakozott
                        szegény, s viselte, hordta, eddig is.</p>
					<p>Magához ölelte, belső forrósággal s hálával: íme most ő fordul, ő folyamodik
                        az asszonyhoz erőért s újulásért: a gyermekvesztette szegény gyönge
                        teremtéshez, aki nem nyerhet elég vigaszt és lelki segítséget: az asszonyi
                        lélek minden sziklánál erősebb: nincs a bajoknak s nyomorúságoknak felhője,
                        amelyet el ne viselne.</p>
					<p>Föl, föl a várba. Minden percen várta az üldözőket, lent az udvarházban meg
                        nem nyughatott, csak fönt, mikor a vár dübörgő kapuján belől kiszállottak a
                        könnyű szekérből.</p>
					<p>A hűvös szobában Bethlen beleroskadt egy sarokba, az asszony feszülten nézett
                        rá, várta a szót, s hogy az ura nem szólt: zokogásban tört ki:</p>
					<p>- Az őrült, az őrült: hát van ember, aki őt rajtad kívül tartsa.</p>
					<p>- Öletni akar...</p>
					<p>- Óh az átkozott, az átkozott: ez kell Erdélynek.</p>
					<p>- Küzd - mondta Bethlen -, küszködik... egy este kétszer támadott rám, s
                        mindjárt visszafordult...</p>
					<p>- Nem mer: hiszen ha elveszed karodat, meghalt; lezuhan a fekete semmibe:
                        hogy eddig is bírta igazi ember mellette! Hát mit tett a feleségével, mért
                        nem kell neki Palotsay Anna? Kell neki tisztességes lélek? neki csak az oly
                        cafatok kellenek, aki előtt parádézhat; hogy ne szégyellje magát, még
                        nagyobb bűnösöket keres, már csak útszéli csavargók s orgyilkos latrok
                        maradnak meg körülötte, akik azelőtt az erdőket és pusztákat lakták: de így
                        kell, így kell Erdélynek!</p>
					<p>- Igen - sóhajtott Bethlen -, éjjel-nappal iszik, vendégeskedik,
                        paráználkodik.</p>
					<p>Elmondta az esti jelenetet, a vacsorát, hogy újra a vörösborkomédia volt,
                        hogy a Kamuthynak írott levél hozzá jutott...</p>
					<p>- Odaadta neki, tőled kicsalta, neki odaadta...</p>
					<p>Bethlen az emberre gondolt, Kamuthyra, a széles nagy fogai felvillantak
                        előtte, ahogy nevet, s kurjogat: nem római jellem, székely góbé, de a
                        fejedelmet már elhagyta, egész szívvel elfordult tőle, meg is van az oka:
                        felesége... a leendő gyerek... s nem nyert semmit a fejedelmen; mit kapott
                        tőle? A Weiss Mihály meggyesi birtokát, amiket ez maga pénzén vásárolt, ez
                        az egész egyáltalán, egy Prépostvárit emelt elibe, ezt a pöffedt, szeplős
                        durva embert: ehhez képest Kamuthy egy kedves, derék kölyök... Nem, az
                        semmiképpen nem lehet: azt a levelet csak Imreffy szerezte meg... Imreffy
                        bizonnyal észrevette a Kamuthy lovászát, hogy az Dévában járt, rálesett,
                        elfogatta, talán meg is ölette, vagy börtönben van, vagy
                        megvesztegette...</p>
					<p>A legkisebb részleteket is meghányták-vetették; Bethlen sem szokott beszélni
                        a saját dolgairól, de a feleségével úgy beszélt, mintha hangosan
                        gondolkodnék; összebújtak, mint a viharban a két árva madár a gyenge fészek
                        fenekén, pityegtek, suttogtak, a fejük majd szétszakadt a fáradtságtól.</p>
					<p> Estére feljött Bethlen István a gazdaságból. István a temetésre jött le, és
                        itt maradt egy időre, hogy bátyja helyett gazdálkodjon. Titkos célja is
                        volt, sohase lévén pénze, Gábortól szeretett volna ezer forintot kapni, de
                        Zsuzsánna miatt nem tudta, hogy lehetne. Annál szorgalmasabb volt a
                        gazdaságban, most is a cséplésnél volt, csak az udvarban hallotta, hogy a
                        bátyja megjött, s rohanva rohant fel a várba.</p>
					<p>Bethlen fáradtan ülve maradt, s félkarral magához ölelte az öccsét, másik
                        térdén a felesége ült:</p>
					<p>- Ti vagytok nekem az én kedveseim - mondta -, senki más, senki más a földön,
                        csak a mennybéli jóisten az égben, felettünk.</p>
					<p>Bethlennét is elfutotta a szeretet, s most ő is megölelte Istvánt, s
                        megcsókolta annak izzadt arcát:</p>
					<p>- Látod - mondta -, látod... - s nem tudott egyebet mondani.</p>
					<p>István el volt lágyulva s szintén sírt.</p>
					<p>- Három árvák - mondta az asszony.</p>
					<p>Bethlen előtt fölvillant gyermekkora, annak a szenvedései, az árvaság keserű
                        kenyere.</p>
					<p>- Emlékszel-é István - mondta -, mikor tizenhárom éves voltam... te csak
                        hét... mikor bátyáméknál láttam, hogy nem lesz belőlünk semmi, csak béres az
                        udvarban, semmit nem tanultunk, se ruhánk, se csizmánk, se tudományunk,
                        igazi árva módra neveltek, s birtokunkból is kiforgattak, írtam egyszer
                        aztán Puky István bátyámnak Borsodba, hogy édesanyámra való szeretetbül
                        jöjjön értünk s vigyen el, mert mink nem tudunk megmaradni abba a gyalázatos
                        tudatlanságba, mert mi itt semmit se tanulunk és semmit se tudtunk, bátyánk
                        se oskolába nem ád, se rendes vitézi életre nem nevel, oláh cseléd lesz így
                        belőlünk... Akkor voltam ilyen állapotban mint ma: se kint, se bent, de
                        bennem volt a nagy törekvés a jóra!... Vót ennivaló, innyavaló, nem
                        mondhatom, nem sajnálták tőlünk, de mit ér, vad parasztnak hagytak. Így
                        kerültem osztán magam erejébül, szomszédok, atyám volt barátihoz való titkos
                        rimánkodások után apródnak a fejedelmi udvarba... Ott is, mit tanultam, csak
                        amit éccaka lopton loptam, gyertya mellett, semmi jó oskola, egy mesterem
                        volt, az Isten megáldja haló poraiban szegény Kolosváry uramat, a fejedelem
                        oskolamesterét, akitül egy kis latint tanulhattam, Cicero nevét: ajj, s
                        verekedni az életért... nemcsak a magaméért, hármónkért és a többiekért,
                        százakért, ezrekért, az egész országért. Már tizenhat esztendős koromban
                        Báthory Zsigmond fejedelem mellett, az oláh háborúba nekem kellett a
                        vezetést egy ízben felvenni, s nem veszett oda csak egy ember a csapatbul;
                        az is azért, mert ostoba volt, s önfejű... Nem sok vér szárad a nevemen,
                        pedig szinte soha csatát el nem kerülhettem, mindig jelen kellett lennem, ha
                        valaha volt, s milyen csaták, hadak, háborúságok, istenem...</p>
					<p>Nem bírt ülni, felállott, levegőt kellett szednie, s nagy tagjait
                        megnyújtóztatni.</p>
					<p>A szív eláradott rajta, nem bírt magával.</p>
					<p>- Már húszesztendős koromba bujdosóba kellett nekem menni a nagy nehéz
                        világba, törökök földjére, menekülni az ittvaló nagy setét öldöklések
                        elől... Ha meg kellett halnom, mért nem akkor talált meg a kés... mér
                        kellett hiában ez időket érni... Ha most is csak ott vagyok, ahol
                        akkor...</p>
					<p>István konokul buffogta:</p>
					<p>- Már akkor fejedelemmé választották kegyelmedet.</p>
					<p>Bethlen előtt feltűnt a temesvári bujdosók kis tábora: ő volt a legifjabb, s
                        mikor Székely Mózes is elesett, s üres volt Erdély, csak az oláh vajda
                        uraskodott rajta: őt választották meg a bujdosók, el is vállalta vón, de
                        mindjárt kiütött az irigykedés... fiatal volt még nagyon, hiába...
                        Elkomolyodott:</p>
					<p>- Azt jól tettem - mondta -, azt Istennel tettem, hogy el nem vállaltam: - s
                        mosolygott - gyenge volt még Bethlen Gábor a fejedelemségre; az ország
                        akkori megdúlt állapotjában mit tehettem volna: de kiláttam, hogy kit kell
                        fejedelemmé hoznunk; hoztam azt, aki mindnyájunkat bujdosásba kergetett, aki
                        levágatta szegény bolond Zsigmond fiatal kezével Báthory Boldizsárékat, aki
                        a németesnek feje volt Prágában odáig a császár oldalánál: Bocskait...</p>
					<p>Mosolygott, mint valami gyermekes boldog emléken:</p>
					<p>- Volt egy jó fickó a kezem alatt, azóta elesett az is, szegény Gáspár... ez
                        jó török volt, és nagyon ügyes futó, csenő fickó: ez örménynek öltözve
                        elvitte levelemet Bocskaihoz... Éppen jókor, mert azt meg akkor szorította
                        legjobban Belgiojoso, már ki volt tűzve a napja, hogy nótába fogják s
                        konfiskálják birtokait: s hogy a maga bőrén érezte a német hálát, nagyon
                        elkeseredett szegény megromlott haza állapotján: s elfogadta a voxot... Volt
                        neki egy török jóravaló foglya, emir vót, a Bocskai emirje, az jött-ment
                        aztán, s csinálta a traktát, azon a színen, hogy a tulajdon váltságába
                        jár...</p>
					<p>Bethlen nem szokott magáról beszélni s szinte röstellte, ha belemelegedett,
                        de most ernyedt volt, s lelke lazán húrzott, mint sírás után a gyermeki
                        lélek, s más kettő áhítattal hallgatta s szomjasan, Istvánnak égett a szeme
                        a büszkeségtől, Zsuzsannának csorgott a meghatottsága a szeretettől, az ő
                        édes, küzdő szegény kis embere ifjúsága fölött...</p>
					<p>- S milyen igazam lett, milyen szép lett: milyen nagy fejedelem lett Bocskai
                        uram...</p>
					<p>István morogva mondta:</p>
					<p>- S mikor haldoklott, másra testálta az országot...</p>
					<p>Bethlen:</p>
					<p>- Még nem volt itt az én időm...</p>
					<p>- Míg élt, elvette tőled Hunyadot...</p>
					<p>Bethlen nem akart vitázni:</p>
					<p>- István fiam, vigyáztasd a fejérvári utat. Ha jelt vesznek észre Szászváros
                        felől, a lovak nyergelve álljanak: nem hiszem, soká késsen a fejedelem
                        lovasa, vagy könyörgést hoz, vagy halált.</p>
					<p>Erre a szóra megborzongtak s az asszony rémülten sürgette a sógort, menjen,
                        menjen.</p>
					<p>István felcsapta süvegét s kiment.</p>
					<p>Hogy újra együtt maradtak, s egyszerre megint rájuk szakadt a csönd, a
                        gyermekvesztett családi szoba minden kriptánál kínosabb csendje...</p>
					<p>- Ó én árvám - mondta Bethlen s keblére ölelte, forrón szorította a
                        feleségét, aki mély és ájult zokogásba tört ki.</p>
					<p>Reggelig semmi sem történt, hajnalban azonban megjött a fejedelem lovasa.
                        Csakugyan könyörgést hozott, kéremést, hogy Isten a bizonyság, nem volt
                        szabad rosszat gondolni: hisz soha még így testvérét nem szerette s míg él,
                        meg nem hálálhatja, hogy egész életéről oly igazságosan s bölcsen beszélt, s
                        hogy ahhoz fogja alkalmaztatni magát, s ímé, a török Brassó alatt, és
                        senkije sincs, s kéri, vállalja el a követséget Brassóhoz, a törökhöz,
                        megmondani, hogy ki s mi az a hitvány áruló Géczy... s hogy pénz nem lévén a
                        kincstárban, háromezer aranyban inskribálja neki Szászvárost s a szász
                        városi uradalmait mind örökül...</p>
					<p>A levélre nagyon elgondolkoztak mind a hárman.</p>
					<p>Hunyad megyét a Maros keresztben szeli át, s a Maros mellett szűk, de
                        gyönyörű völgység. Ez a völgy három uradalomé: nyugaton a legszegényebb
                        Illye, ez volt a Bethlen-család öröksége, amit még az ősapja kapott Mátyás
                        királytól, az is Bethlen Gábor, az első akit nagynak hívnak a családi
                        krónikák, aki Magyarországról jött be; budai parancsnok volt Mátyás király
                        alatt; itt épített a második Bethlen Gábor is, akinek Kinizsi-lány volt a
                        felesége, s a mohácsi csatában esett el; de azóta a többiek kezén
                        elpusztult, elromlott volt az uradalom, úgyhogy az árvák már csaknem a kis
                        romlott házat is elvesztették. S isten segítségével neki sikerült jókarba
                        hozni, a felesége kezén hogy kiépült s felvirult ez a szép róna határ...</p>
					<p>Másik uradalom a dévai váré. S íme ezt is megkapta, elébb Bocskaitól, most
                        Báthorytól, s e pár év alatt, ez is mint egy boldog világ virult fel, most
                        már felesége mellett fölférfiasodott öccse levén benne a gazda, mikor ő is
                        hadakban nem járt: s így ez is a szegény asszony tündéri kezében virágzott
                        fel.</p>
					<p>A völgységnek harmadik uradalma keleten a szászvárosi, s ezt kínálja fel most
                        háromezer aranyért Báthory...</p>
					<p>Így az egész vármegye boldog s termő síkja kezükre szállana: békés időkben
                        lehet-e szebb s boldogabb jövő, mint itt gazdáskodni, a magyarságnak ezen a
                        drága útján úr lenni s kiviríttatni az élőfákat, s paradicsomot szerezni a
                        népeknek, kicsinyeknek s nagyoknak...</p>
					<p>Mintha e pillanatban teljesedett volna be a gyerekkori álom: Bethlen mélyen
                        megrendült s ez sokszorosan áthatott feleségére.</p>
					<p>- Mit vél kegyelmed - mondta az asszony -, nem lehetne-é megvenni? s
                        elmaradni a fejedelem barátságábul... Hisz itt úgy kiesünk az erdélyi
                        udvartul, ha akarom közel, ha akarom sehol nincs...</p>
					<p>Bethlen feleségével s öccsével kiállott a várbástyára s végignézett a völgyön
                        keletre, nyugatra, szívét szorította a boldogság: ha ezt mind magáénak
                        mondhassa: akkor nem volt drága semmi, s nem volt sok a szenvedés és
                        fáradtság s türelem... nem drága a jövő... apró falvak fekete tetői,
                        virultak körül a lombos erdők, s kanyargott a drága Maros ezüstje; a két
                        ember újra összeborult: mire ez, ha nincs kiért, kinek... ha elmentek a
                        kedves kis angyalok...</p>
					<p>Bethlen egészen reménytelennek érezte az életet. Hát neki soha gyermeke nem
                        lesz? Felesége boldogtalan beteg lett az utolsó gyerek születésekor, s a
                        medicusok ezt megmondták, hogy több magzatot nem fog nyerni. Így élni akkor
                        gyermektelenül... Mire így az élet?</p>
					<p>Tűnődve, habozva, délre mégiscsak arra fordult, nincs értelme, hogy itthon
                        eméssze magát, hátha a hazának segíthet: feleségével összerakatta a
                        háromezer aranyat. Török pénz volt ez, amit megtarthatott, mert még nem volt
                        szükség rá, hogy hadra fordítsa.</p>
					<p>- Most jön a brassai csata! - mondta Bethlen István - majd csak ránéz a
                        jóisten erre a szegény országra, s csak ottmarad az eb fejedelme!</p>
					<p>Elmosolyodtak, még maga Bethlen is, az öccse szép reményén, s az asszony azt
                        mondta:</p>
					<p>- Én nem tudom, édes uram: ahogy maga jónak gondolja, nekem mindenképpen jó,
                        csak maga, maga legyen meg nekem...</p>
					<p>Délig még kiment Istvánnal körülnézni a gazdaságban. Ott érte utol egy
                        lovaslegény. Török Kata írt sebtiben, hogy az istenért valamiképp a
                        fejedelemnek, bármit írna, ne higgyen, mert az éjjel mondta, “oly koncot
                        vetettem, belefal a kuvasz, s akkor fejét vétetem, hogy több baj ne legyen
                        vélle”...</p>
					<p>Nem akarta feleségét ijeszteni, s nem szólott a levélről, mikor bement
                        ebédelni. Csak magába szorongatta a rémítő hírt.</p>
					<p>De alkonyatig újabb három lovaslegény is jött, Retteghy, Gerőffy, Kapy írtak,
                        hogy el ne hagyja magát fordíttatni, mert a fejedelem megesküdött halálára,
                        s száz ház jobbágyos birtokot tűzött ki a fejére, alighanem a
                        szászvárosit.</p>
					<p>Ez mindent eldöntött.</p>
					<p>Bethlen mintha megszabadult volna, felszabadult volna, visszakapta erélyét s
                        bátorságát: itt már nem volt habozni való:</p>
					<p>- Szívem feleségem - mondta -, én csak azon kérlek: itt a várban maradj. Ezt
                        a várat soha senki bevenni nem fogja, pláne ez a fattyú, aki még egy szász
                        kastéllyal sem bír meg minden székelyivel. István melletted marad, s most
                        ebben a percben hozzáfog minden élelmet, karácsonyig elégségest felgyűjteni.
                        Éjjel-nappal mind vizet hordjatok, s megtöltsétek a kutakat, s amikor lehet,
                        lentről igyatok: engem itt bevárhattok... Én most megyek a temesvári
                        pasához, onnan bé a portára, s Isten minden segítségével lehet, hogy egy
                        hónap alatt, de az ünnepig minden bizonnyal megjövök.</p>
					<p>Maga elé rendelte a várkapitányt, porkolábot s kioktatta őket, aztán az egész
                        cselédséget, katonaságot, s feleskette asszonyuk hűségére.</p>
					<p>Mikor Bethlenné magába maradt, összeroskadt; mi lett belőle, a vidám,
                        hatalmas asszonyból: elveszett minden gyermeke, eltűnt szeme elől ura,
                        semmije többé, csak a szíve, a szerelem, a remény...</p>
					<p>Mikor a fejedelem megtudta, hogy Bethlen megszökött s kiment az országból,
                        őrjöngött a dühtől s kétségbeeséstől, az országgyűlés már eloszlott, s hogy
                        megelőzze a Bethlen praktikáit, Brassó alá indult, hogy a várost,
                        törik-szakad, beledöglik, vagy nem, de mindenáron megvegye.</p>
				</div>
				<div type="chapter">
					<head> [XIII]</head>
					<p>Közben megjöttek a hajdúk is, s az Imreffy erélye és gyorsasága, pontossága
                        az egész ország minden hadierejét még egyszer mozgósította ebben az
                        esztendőben.</p>
					<p>Weyrauch Dávid, kőhalmi királybíró meg is írta Brassóba idejében, hogy
                        egyezkedjenek ki, mert a fejedelem nagy hadikészülődéseket tesz, s isten ne
                        adja, hogy a szászság második fővárosát is elveszítse.</p>
					<p>Weiss Mihály azt válaszolta rá: “Ha az egész ország ránk jön is, sebaj, van
                        mivel megvendégelnünk, szállások bőven vannak a falakon kívül, a fejedelmi
                        konyha készen jön a lakomákra, s bors hozzá a mi ágyúinkban van”...</p>
					<p>A városban a hangulat harcias volt, s mindenki bízott, hogy most aztán
                        végeznek, hiszen még eddig nem is érte őket semmi veszteség, s velük a
                        magyar nemesség egy része, velük Géczy s a porta kegyelme, s odaát hiányzik
                        Bethlen Gábor; kitől féljenek? Imreffytől, vagy a részeg kandúrtól?</p>
					<p>Weyrauch Dávid írt, hogy a fejedelem kész a kegyelemre.</p>
					<p>- No, ami a fejedelem kegyelmét illeti, abban nemcsak én vagyok Tamás, hanem
                        mind az egész város, s nem hiszünk benne, míg itt nem lesz ő maga köztünk,
                        hogy kezünket oldalába tehessük... Ha pedig te azt akarod, hogy mindnyájan
                        Dávidok legyünk, küldd be hozzánk a magyarság Saulját, s megláthatja, milyen
                        vígan várjuk...</p>
					<p>Vígabban is tudtak volna azért lenni Brassóban, s Weiss Mihály írta is a
                        levelet egyre-másra a portára, hogy: “Nem hagyhatjuk s nem is hagyjuk
                        magunkat megtréfálni, mint a szebeniek, pedig Báthory Gábor ugyancsak hozza
                        ránk a hajdút, katonát, székelyt, s ölik, vágják, pusztítják az hatalmas
                        császár juhait, a portának nem kicsiny kárára... Pedig neki is észbe kellene
                        venni, hogy Báthory Gábor nem a maga erejéből lett erdélyi fejedelem, hanem
                        a győzhetetlen császár kegyelméből: ezért nem kellene neki a hatalmas
                        császár juhait megnyúzni, csak a gyapját venni... Nem is félünk mi ettől a
                        híres fejedelemtől, aki még egy romlott kastélyt se tudott soha megvenni,
                        csak az hatalmas császár köntösihez tartjuk magunkat, s ő hatalmasságától
                        várjuk az mi sorsunkat.”</p>
					<p>Weiss azonban már egyre többet gondolt csöndes éjszakai órákban, mikor a
                        város számadásait rendezte, arra, hogy a török csupán fermánt adott
                        Géczynek, s a hadsereg egyre késik. Néhány nap múlva meg is jött futva
                        Mehemed bég, azzal a hírrel, hogy a brassaiak miatt őt a nagyvezér csaknem
                        megölette: mert a brassaiak olyan lelkes izeneteket írtak, hogy a portán
                        mind azt vélték, hogy az egész ország alig várja a szultán új fejedelmét, s
                        most még sereget is kívánnak hozzá. Őneki kellett szegény fejének
                        megszenvedni amiatt, hogy a “bolondkirály”, ahogy Báthoryt a portán
                        csúfolják, nem esett térdre s nem csókolta meg a Géczy kezébe adott szultáni
                        írást.</p>
					<p>Weiss fanyarul hallgatta a jó béget. No nem baj, mondta: a magunk erején is
                        megleszünk, s szállást és prebendát, ellátást rendelt a bégnek.</p>
					<p>Géczy folyton a sarkában volt s lelkesítette őket: Báthoryról oly rosszakat
                        beszélt, hogy ez maga felért egy segédcsapattal, s a fogoly hajdúkat
                        felbérelte s megfogadta a város számára. Ezekkel egy hajnalon ki is ütött, s
                        a feketehalmi erősségbe besétált; a székely őrség hajdúknak, magyaroknak
                        nézte őket, s beeresztették, ők aztán az egész őrséget lekenyerezték: akik
                        még úgy virradtak, hogy Báthorynak védték a bástyákat, délre már Géczynek
                        lesték az ellenséget: egy sem akart fára kerülni.</p>
					<p>A brassóiakat fellelkesítette ez a kis siker, s egyre-másra kitörtek,
                        egymással versenyeztek, s Géczy vezérlete alatt Törcsvárt isten tudja
                        hányadszor elfoglalták.</p>
					<p>Csak azt sajnálta Weiss, hogy a régi fegyvertárs, Radul nincs, hírek jöttek
                        róla, hogy családjával együtt Bécsben van, ahol minden vagyonát s hitelét
                        elvesztette, leányai varrással keresik kenyerüket.</p>
					<p>Mehemed bég azonban vállalkozott rá, hogy az új vajdával is megköti a
                        szövetséget, s kiderült, hogy Michne vajda éppolyan Radul, mind volt Serbán:
                        a véd- és dacszövetség egyszerre nagyra emelte a brassaiak önérzetét, s most
                        aztán maga Weiss Mihály rettegett attól, hogy Báthory meggondolja, s nem jön
                        ide helybe.</p>
					<p>Géczy biztatta:</p>
					<p>- Ha nem jön az ebellette, majd elmegyünk mi utána Kolozsvárig.</p>
					<p>Weiss a fejét csóválta:</p>
					<p>- Tudod-e, nagyságos fejedelem - mondta Géczynek -, mennyit adott ki a város
                        ez esztendőben?... Csak követségre kétezer forint, a katonák zsoldja négy
                        hónap alatt tizenkétezer forint... A brassaiak se vájnak könyökig a
                        tallérban...</p>
					<p>Géczy nevetett:</p>
					<p>- Tudod-e, bíró - mondta -, hogy mikor odaát voltam, jöttek a katonák a
                        hópénzért, rendelte a fejedelem, hogy fizessék meg nekik, mit mondott a
                        kincstartó: azt, hogy: felséges uram, akitmonétának
                        híjnak, olyan valamink nincsen...</p>
					<p>- Mégis visszautasította az én négyezerötszáz talléromat - mondta gúnyosan
                        Weiss.</p>
					<p>- Lehetetlen - csodálkozott Géczy.</p>
					<p>- Őkeme visszautasította - sóhajtott a bíró -, Imreffy uram azonban elvötte
                        duflán...</p>
					<p>Nevettek.</p>
					<p>E napokban már az egész város lázba gyulladott.</p>
					<p>Minden házban s minden ajkon ének volt, zengett a dicséret, anyák
                        gyermekekkel a karjukon futkostak az utcán, s a brassai nagy templom
                        szakadásig telve volt egész nap imádkozóval, s három pap felváltva folyton
                        prédikált. Mintha nem hadba, hanem lakodalomba készülnének, oly nagy volt az
                        öröm.</p>
					<p>Minden készen volt, zsoldosaik már szinte kiélték a várost, s csupán
                        becsületből is jól kellett dolgozniok, az oláh csapatok Törcsvárán voltak;
                        volt ezernyolcszáz oláh, nyolcszáz magyar s székely, kétszáz oláh lovas, a
                        többi gyalog és némi török, tatár, akik azonban csak rettegtetésre valók
                        voltak, s huszonkét deák kísérte a háromszáz szász polgár kemény
                        seregét.</p>
					<p>Elhatározták, hogy kimennek a Székelyföldre, hogy azt fellázítsák, onnan
                        Segesvárra, hogy a többi szász nemzet népeit magukhoz vegyék, s onnan föl
                        Gyulafehérvárra, hogy ott Géczyt a fejedelmi székbe ültessék.</p>
					<p>Szeptember tizennyolcadikán indult ki Brassóból a had, a nép zokogva s
                        ujjongva kísérte a külső falakig, s messziről kendőket lobogtattak
                        utánuk.</p>
					<p>Egyenesen mentek a Székelyföld felé, s mikor a szekerek simán repültek az
                        úton, a lovak oly nyugodtan ügettek, a gyalogosok oly vidáman énekeltek:
                        akkor Weiss Mihály fölemelte szemét az égre, s visszagondolt arra a szegény
                        kis mesterlegényre, aki a nagy pestis után gyalog ment vissza azon az úton,
                        amelyen atyja bejött, Csehország felé... Milyen vígan, könnyen s mily
                        egyedül gyalogolt az úttalan utakon, fütyörészve s zsoltárokat énekelve a
                        porban, s friss vízbe áztatta kiégett, forró lábát... Rendes kis árva
                        legényke volt, írástudó s lelkes, aki jól kinyitotta a szemét, s nem ijedt
                        meg a maga árnyékától: s most íme egy hadsereggel megy, ő a vezér, egy
                        fejedelem is büszkén nézhetne: “No te Weiss Mihály - mondta magában -, neked
                        ugyan fölvitte az isten a dolgodat.”</p>
					<p>Ma már nem volt rossz kedve, mint tegnap, s mosolygott magában, hogy a
                        végrendeletét is megírta: miért? a jóisten sokkal nagyobb veszedelmektől
                        mentette ki már őt: most ijedezzen, mikor ennyi lelkes, bátor, kardos,
                        sisakos, ágyús katona van mellette, alatta... Ej bizony nem, akkor ha meg
                        nem ijedt, midőn a Sajó mellett egy vén hajdú megtámadta, hogy őt, a vékony
                        szász legénykét agyonüsse a megnyűtt csizmájáért: most ijedni, mikor az övé
                        Brassó városa?</p>
					<p>Büszkeségében könnyes szemmel nézett vissza a drága Brassóra, annyi
                        munkájának, örömének, aggodalmának, reménységének tanyájára, ahol oly
                        híven, annyi ragaszkodással, szeretettel kapcsolódott hozzá a nép, s nem
                        volt a városban egy gyermek sem, aki ne kiáltotta volna az ő nevét s ne
                        nézett volna rá, mint egy istenre...</p>
					<p>De mikor elmúlt a város, a dombok kanyarodóin eltűnt a vár, s egyre messzebb
                        értek, lassan mély bánat kezdett benne feltámadni: hová, hová e háromezer
                        emberrel?... mintha kiindulnának a világból...</p>
					<p>Egy kis vízen kellett átlépniök estére, ez a határ Brassó földje s
                        Székelyország között; a hidat épen találták rajta.</p>
					<p>Géczy mondta, háljanak meg ezen a parton, de őneki kellett, neki ki kellett
                        lépni a szász föld határiból, őneki a testében kellett éreznie, hogy túl
                        vannak a kétségen, s hogy nem haboznak és nem tétováznak, hogy vége a
                        fecsegésnek, a tervezgetésnek, várakozásnak: ő meghódított területen akarta
                        tölteni már az első éjszakát...</p>
					<p>A szekerek megindultak s szépen mentek, ráhajtott az első ágyú, az alatt
                        beszakadt a híd...</p>
					<p>Nagy hűhó, nagy lárma, beszéd, az ágyút kivenni, kiszedni: közbelépett,
                        parancsolt, rendelkezett, erő kellett s akarat s kötél, saraglyafa s
                        csapórudak...</p>
					<p>Megijedt ettől a kis balesettől: ha a legelső percben ennyi jajt csinál egy
                        ágyú beragadása, még mi következhetik...</p>
					<p>Géczy nevetve nézte felháborodását s kétségbeesését:</p>
					<p>- Mit kínlódsz vele - mondta -, van elég léhűtő gazember, majd kiszedik
                        tavaszra!</p>
					<p>A bíró fel volt háborodva: magyar könnyelműségnek mondta, s mélyen megvetette
                        Géczyt: emiatt veszítik el a háborúkat - gondolta: elpotyázni mindent, ez az
                        egész életük.</p>
					<p>Belemelegedett, végül már ő maga is megfogta a kötelet: ettől tette függővé,
                        hogy sikerül-e a vállalat vagy sem, s boldog volt, mikor az ágyú a holdvilág
                        mellett mégis szabadon s mozgó állapotban volt a túlsó parton.</p>
					<p>Másnap egész nap azzal telt el, hogy a sereget átszállították a kis
                        vízen.</p>
					<p>A nép hamar megette a tarisznyában hozottat, s egyszerre csak jelentkeztek és
                        sürgették a szekerekre rakottakat.</p>
					<p>A bíró még el sem csodálkozott ezen, mikor tűz verte fel az ég alját, a sereg
                        előre elkalandozott s a környéken levő falvakat kezdte rabolni.</p>
					<p>Mélyen felháborodott, humánus nevelése eddig folyton csak azért zúgott, hogy
                        ők szenvedték a rablásokat: s most azt kellett látnia, hogy a saját népe,
                        amint Brassóból kilépett, s a várfalak által megszabott fegyelmet s a
                        törvényeket áthágták, éppen olyan vidám s vad csürhe lett, mint bármelyik
                        martalóc csapat.</p>
					<p>Ő nem lett volna képes rá, hogy a szegény asszony malacát elrabolja, s el
                        kellett néznie, hogy a legjobb emberei az oláh segítőkkel versenyt
                        fosztogattak, ahol kit megfogtak, lehúzták róla a ruhát, a falu házai mind
                        üresen álltak, s valóságos kéjjel cipeltek ki minden megmozdíthatót, mit
                        ottbenn találtak.</p>
					<p>Neki a szekerekre, poggyászokra, fegyverekre kellett gondolni, nem lehetett
                        mindenütt jelen, s kapitányai, hadnagyai, tizedesei, porkolábjai nem bírtak
                        a jókedvű fickókkal, a deákok a toronyból ledobták a harangot azzal a
                        kiáltással, hogy: a mienket is elrabolták s pörölyökkel darabokra
                        zúzták.</p>
					<p>- Megvesztek, megvesztek - mondta Weiss Mihály, a agyonlövetett két katonát,
                        akik egy szegény asszonyt az ő szeme láttára hasítottak ki.</p>
					<p>Valahogy rendbeszedte, sorra állította őket, s egy újabb nap megint azzal
                        telt el, hogy most meg Illyefalvánál az Olton keltek át.</p>
					<p>Ott is üres volt már az egész teremtett község, a magyarság mind futton
                        futott s menekült fölfelé, csak a templomkastélyt védték, s a kiküldött
                        kémek azzal jöttek vissza, hogy egész Háromszék üres, menekül a nép az
                        utolsó csecsszopókkal, mennek Csík felé, a hegyekbe...</p>
					<p>- De hisz nem azért jöttünk, hogy mi a székelyeket megpusztítsuk - kiáltotta
                        Weiss Mihály magából kikelve -, hanem azért, hogy őket pártunkra vonjuk s
                        fellázítsuk a fejedelem ellen.</p>
					<p>A katonasága azonban mit törődött azzal, hogy a brassói bíró hogy képzelte el
                        odahaza Brassóban a sétát: ez rabolni jött s minél előbb megszedni magát,
                        hogy loppal, szökve elillanhasson át a hegyeken a saját otthona felé.</p>
					<p>Weiss Mihály nem értette Géczyt, aki mit sem törődött ezekkel a dolgokkal,
                        semmiségnek mondta, s egyre csak arról beszélt, hogy kutatni, tudakozni kell
                        a fejedelem hadai felől.</p>
					<p>Illyefalvát háromnapi ostrom után feladták, a kastélyból Weiss Mihály
                        elnézett Sepsiszentgyörgy felé: a népe sürgette s követelte, hogy
                        Szentgyörgyöt azonnal megtámadják, de ő úgy érezte, ezzel örökre eljátszaná
                        a székelységgel való megegyezést, s elhatározta, hogy egy tapodtat sem megy
                        beljebb a székely földre, s reggel elrendelte, hogy az egész sereg fordul
                        vissza a szász földre, Botfalunak, Földvárnak...</p>
					<p>Mindenki nevetett rajta: ezt ugyan könnyebben is megtalálhatták volna, kár
                        volt ily kerülőt tenni, Földvárra egyenes úton is mehettek... Soha nem hitte
                        senki, ha maga szemével nem látja, mennyi kár, baj tud történni ily kevés
                        utazással. Mire még egyszer átkeltek az Olton, egy kerekük nem volt
                        épségben.</p>
					<p>- Hova tettem a szememet - kesergett Weiss Mihály -, hogy e gyülevész
                        népséget hadseregnek néztem, mi közük ezeknek hozzám s az én ügyemhez,
                        mindenféle csavargó tatárok, rácok, oláhok, hajdúk, s mezítlábas
                        székelyek...</p>
					<p>Megbújt néhány száz főnyi brassai testvére közt, s most bánta, hogy
                        sajnállotta a jó brassai polgárokat kihozni a városból erre a nehéz útra...
                        De sajnálta őket szíve szerint, úgy érezte: erre jók lesznek e csordabeliek
                        is...</p>
					<p>Géczy el is vált Weisstől s maga mellett tartotta Nemes Balázst, Horváth
                        Györgyöt, Kálnoki Jánost, a székely kapitányokat.</p>
					<p>Mikor Weiss elrendelte, hogy Botfaluval szemben újra keljenek át az Olton,
                        Géczy méregbe jött s addig veszekedett, míg a bíró bele nem nyugodott, hogy
                        maradjanak csak a túlsó parton, s húzódjanak lassan Hídvég felé.</p>
					<p>De Weiss nem tudta visszahozni a már átkelt népet, s azok a túlsó parton
                        mentek felfelé, ha ugyan mentek, s nem cserkészni szóródtak szét s tovább
                        rabolni a szász síkon...</p>
					<p>Egy egész hét eltelt, s Weiss kezét-lábát majd megette, hogy még sehol
                        sincsenek s mit se tettek: nem lett volna jobb ezalatt a városban
                        ülni?...</p>
					<p>Szeptember huszonnegyedikén kapták a hírt, hogy a fejedelem az Olt túlsó
                        partján Földvárhoz közeledik.</p>
					<p>Weiss Mihály rögtön imát mondott s kardjára esküdött, de Géczy gyanúsan nézte
                        lóhátról a reggeli ködben a túlsó partot, ahol a kék darabontokat ismerte
                        meg.</p>
					<p>- Ezekkel akarsz te megütközni, te Fejér Mihál? - mondta Weissnak s a hátuk
                        megett s körülöttük rendetlenül álló seregre mutatott. - Jobb lesz, gyerünk
                        vissza a legsebesebben Brassóba.</p>
					<p>- A húsos fazekak mellé! - mondta Weiss mérgesen - még nem ültél ott
                        eleget!</p>
					<p>Géczy vállat vont: nojsz neki ugyan mindegy.</p>
					<p>De napközben is előhozta, hogy jobb lesz legalábbis a hermányi kastélyba
                        húzódni.</p>
					<p>- Ej, ilyen parádé után vissza nem megyek csata híján - mondta Weiss, aki már
                        egészen elvesztette otthoni kedélyességét s nyugalmát, epévé keseredett
                        benne a lélek... Sírni tudott volna, ez is háború: - nem térek vissza
                        többet, nem látom én Brassót soha - mondogatta Fronius Mihálynak.</p>
					<p>Rögtön hozzáfogtak az átszállításhoz, s az egész sereget sikerült Földvár
                        alatt a Brassó felé eső réten felállítani.</p>
					<p>Még készen sem voltak, a fejedelmi hadak megrohanták őket, csupa lovasok, s
                        szilajok, frissek, vadak s legázolták a rusnya előcsapatokat. De a szászok
                        helytálltak, a azt kiáltották: árulás, az oláh vajda eladta őket...</p>
					<p>Géczy karddal vágta, Weiss puskával lövette, de az oláhok futottak, s
                        egyszerre eltűntek, mint a disznócsürhe a bozótban.</p>
					<p>Imreffy vezette a szemköztieket s némán nézte a földvári dombról a lába alatt
                        s szeme előtt kavargó csatát. A nap ekkor kibomlott a fellegek közül, s
                        Géczy felismerte Imreffyt.</p>
					<p>- No szász - mondta -, azt ott lövesd le, akkor ha elveszíted is a csatát:
                        megnyered Brassót.</p>
					<p>Weiss Mihály a szász puskásokkal célba vétette a kancellárt, aki nem vette
                        észre, hogy reá fordulnak, oly fáradt s rezignált volt: Az éjjel a fejedelem
                        egy pillanatra sem engedte el magától, folyton őrséget kell váltani
                        körülötte, mert minden bokorban Géczyt s Bethlent várja.</p>
					<p>Ebben a pillanatban fordult be a fejedelem maga, testőrsége élén Veresmart
                        felől s hujjahóval hajtott rá a szászságra, nem nézve, maga embere-e vagy
                        sem.</p>
					<p>Ő maga vezetett, lovon ült s lova táncolt, neki a tömegnek, ami még tartotta
                        magát, Géczy már messze vágtatott, egyenest Brassó iránt, meg sem állt a
                        város kapujáig.</p>
					<p>Nevetett az egész dolgon, egy szikrát sem fájt neki.</p>
					<p>A fejedelem is nevetett: az ilyen csatát szereti, amely csak egy rohamból
                        áll: mint pozdorját, szórta szét a szászságot; ő maga három szászt vágott
                        le, s csak azért nem többet, mert már a többit előtte ellőtték, vagy ki
                        tudott, futott, hogy lóval sem érték utol.</p>
					<p>Soha még ilyen boldogságot nem érzett, mint most, mikor a halottakkal
                        borított csatamezőn táncoltatta lovát.</p>
					<p>- Weiss Mihályt, Weiss Mihályt! - kiáltotta - hozzátok nekem a brassai bíró
                        fejét, amennyit nyom, annyi aranyat adok érte.</p>
					<p>Weiss Mihályt nem hozták el, mert azt ismeretlenül vágta le a Barca vizénél
                        Tunyogi Gergely nevű hajdú a csizmájáért, amit mindjárt le is húzott róla;
                        de elhozták az Imreffy tetemét, amelyet a szászok golyói lyuggattak
                        át...</p>
					<p>A fejedelem győzelmi mámorából valami határtalan rémületbe ocsúdott:</p>
					<p>- Az utolsó emberem! - kiáltotta - az én utolsó emberem!...</p>
					<p>Fölemelte a két karját az égre, s megfenyegette az eget, aztán zokogva
                        fakadt:</p>
					<p>- Átkozott legyen ez a nap, ez a győzelem!</p>
				</div>
			</div>
			<div type="group">
				<head> Negyedik könyv</head>
				<div type="chapter">
					<head>[I]</head>
					<p>Mint a megfélemlett madár addig verdesi magát a kalitban, míg összetöri
                        minden szárnyát: a fejedelem vergődött s hajszolódott élete szűk
                        karámjában.</p>
					<p>Most, hogy magára maradt, feltűnt még egyszer előtte nagy célja: nagy ember,
                        s erős és világbíró lenni.</p>
					<p>A földvári csatamezőn kijózanodott, s a halottak halmai felett megrémült
                        kisded lett: ím a győzelme. S itt az ország belsejében, saját népe között,
                        holott indulásakor úgy képzelte, őszre már övé lesz környös-körül minden
                        világ, s legalábbis Krakkóban fog a koronázó Vavel felé ellenállhatatlanul
                        közeledni...</p>
					<p>Katonái száguldoztak, ujjongtak, jöttek-mentek, szép és duhaj
                        száguldozásokban mulatott a tekintete: de ő komolyan állt egy helyben az
                        Imreffy holtteste felett, s szótlanul nézett a távolba: úgy járt, mint az
                        árván maradt gyermek: csak most érett az élet nehéz voltára.</p>
					<p>Nincs más mit tenni: most aztán hajtani tovább, s Brassóra rá, az ellenség
                        futó csapatai már régen eltűntek arra délen, s érezte, tudta, hogy hiába
                        volt e csürhe felett a könnyű győzelem, ha a város kapui meg nem
                        nyílnak.</p>
					<p>- Mondjatok egy imádságot felette - szólt a körülötte állóknak.</p>
					<p>Zavar lett s kapkodás: papot elfelejtettek hozni a csatába, vagy csak Imreffy
                        hiányzott, aki mindent el tudott intézni...</p>
					<p>Már türelmetlen kezdett lenni, s szeme villámlott: nem bírta elviselni, hogy
                        kimondott kívánsága máris ne teljesült légyen, s mindjárt felforrt ereiben a
                        vér, akkor előlépett egy magas, szakállas ember, az Imreffy íródeákja, Pécsi
                        Simon, süvegét levette, s szólt:</p>
					<p>- Legyen dicsőség és hála a mindenható Istennek, s testvéreim, mondjuk el
                        Dávid imádságát.</p>
					<p>A fejedelemnek jólesett, hogy nem pap, csak közvitéz, s hogy nem szónokol oly
                        könnyen, de rebeg. Az ember deres szakállú, mégis bátor, a hangja is
                        megemelkedett:</p>
					<p>- Uram isten - kiáltotta a Dávid igéit -, hajtsd hozzám füleidet, és felelj
                        meg énnékem: mert nálad nélkül igen szegény és gyönge vagyok én.</p>
					<p>Mintha a szavakban valami titkos erő volna, megütötték a lelkét a szavak, s
                        fejét lehajtotta.</p>
					<p>“Irgalmazz Uram isten énnékem: mert én, minden napon csak tehozzád
                        kiáltok.</p>
					<p>Mert te, Uram isten, jó és bűnbocsátó isten vagy: igen irgalmas mindenekhez,
                        akik tehozzád kiáltanak...</p>
					<p>Megszorulásom napján is hozzád kiáltok, tudván, hogy megfelelsz énnékem.</p>
					<p>Mert nagyságos vagy te, Úristen: és úgy dicsőíttetik a te neved...”</p>
					<p>A fejedelem egészen megborzadt: úgy tűnt fel neki, mintha ő volna az isten,
                        akihez kiáltanak, s íme semmi hatalma megcselekedni ez naptól fogva; úgy
                        érezte magát, mint egy erejevesztett isten, s a lélek úgy folyt, úgy
                        csordogált vissza ereiben, mintha eltűnne s elmúlna belőle az élet...</p>
					<p>Az ember hallgatott, akik hallgatták, elgondolták, hogy ez az a világot járt
                        zsidós-ember, kit Erzsébeten fiává fogadott amaz Eössy Andorjás, de beszélni
                        tud, mely nagy boldog bánattal kiáltja a zsoltár mondásait, kielégült és
                        fölemelkedett szóval:</p>
					<p>“Úristen, sok kevélyek támadtak énreám: kik csak szemek eleibe se vöttek
                        tégedet és a te félelmedet.</p>
					<p>De te Úristen, ki hozzájuk is igen irgalmas vagy: késedelmes vagy a haragra s
                        kész az irgalmazásra.</p>
					<p>Tégy csudát rajtam, könyörülj rajtam, tekints énreám: szabadítsd meg a te
                        szolgálódnak fiát, hogy lássák az emberek.</p>
					<p>Hadd lássák az én gyűlölőim, és pironkodjanak és megtudják, hogy te Uram
                        megsegítettél és megvigasztaltál engemet...”</p>
					<p>A fejedelem felvetette a szemét az égre, most jó volt s ez halálosan
                        jólesett... ez a szíve fenekéről jött, e szavak, úgy érezte, mintha otthon
                        volna Ecseden, s hallaná messziről még bátyjának, Báthory Istvánnak hangját,
                        amint rekedten dübörög, s mennyet ostromolva parancsolja a szentségét és az
                        istennek félelmét a félelemtelen úr... Hát jöjjön is az Isten, most, most
                        jöjjön, s segítsen, ha tud... Hadd lássák az irigyek és gyűlölködők, a
                        Bethlen Gáborok, a Géczyk, a szászok, a magyarok, a pogányok, az egész
                        világ, hogy van isten odafenn, s az odahajtja az ő lába alá a fejüket...</p>
					<p>Ez jó ima volt: ez jólesett, ez az imádkozás...</p>
					<p>A katonák énekelni kezdtek, s ő kábultan és ellankadva hallotta az éneket:
                        azóta sem volt szívvel jelen semmiféle istentiszteleten: mióta hazulról,
                        Ecsedből erre a nagy világi égésre és gyötrelemre eljött...</p>
					<p>Megrázta s lecsillapította, szerencsétlenné s boldoggá tette ez az egyszerű
                        istentisztelet, óh, ha most leomolhatna s elfeküdhetne a fűben, de
                        pillantását felnyitni nem meri: körülötte környös-körül szemek, akik
                        reánéznek s parancsát lesik, a jövőt: s arcok, akik már a füvekkel hajolnak
                        össze, s akiknek már mindegy a vérbuzogás az ő ereiben...</p>
					<p>S ahogy nem tud e holtakkal mit tenni: fel nem támaszthatja, hogy újra
                        megölhesse őket: nem tud azoknak semmit mondani, akik parancsát várják:
                        hová, hová, miért, mire...</p>
					<p>S mégiscsak meg kellett indulni egyszer, s mégiscsak rendelkezni kellett: óh,
                        parancsolni afelől, aki annyi s minden parancsot végrehajtott...</p>
					<p>Most, most fakadt fel a könny a szemében, magát siratta, ő szegény önmagát,
                        aki elveszítette a kezét, szavát, a parancsot ejtette ki a szájából, s a
                        mindenhatóság illúzióját...</p>
					<p>- Tegyétek - mondta - saraglyára, s bévisszük temetni Brassóba.</p>
					<p>Brassóba!... Megrémült... Oda sem gondolt, s csak mondta: Brassóban
                        temetjük...</p>
					<p>Összeszorította fogát, s lóra ült, s nem szólt többet, s előre vágtatott, el
                        Brassó felé. Bizonyára az isten szava szólott belőle...</p>
					<p>A fellegvár setéten tűnt fel a völgyteknőben, mögötte roppant hegyek, előtte
                        nagyszerű térség s a síkságok torkolatában a szédítő magas ormon a vár,
                        körötte lent a város, magas és sötét bástyákkal körülövedzve.</p>
					<p>Aggodalom szorította szívét, de habozás nélkül rendelt ostromot ellene, s
                        népe alig összeszedelőzködve vágtatott a város alá.</p>
					<p>Ágyúlövésekkel fogadták.</p>
					<p>Pukkanás volt, magja alig, de hökkenve állott meg a lovassereg.</p>
					<p>Szétszórt sorokban állottak, s a fejedelem farkasszemet nézett a várossal:
                        lelkében a tehetetlen düh duzzadt s lobogott:</p>
					<p>Hát így mutatja meg az Isten?...</p>
					<p>Orrcimpái tágultak s lüktettek, s csak nézte, nézte, vad s fanyar képpel a
                        fekete falakat s a nagy köríves páncélkaput. Az ágyúk egyre sürjebben
                        szóltak a falakon, füstfellegek csaptak fel itt-ott a bástya lőrésein,
                        puskák ropogtak: itt mit tenni nincs: szédülni kezdett, vértolulást kapott,
                        s mint a farkas a jól őrzött hiú oldalától, hosszú merev bámészkodás után,
                        mikor már körülte kezdtek röpködni a golyók, s egy kőgolyó, nagy ágyúkő ott
                        vágott le előtte húsz lépésre, lassan megfordította a ló száját s
                        visszatért...</p>
					<p>Illő távolban együtt gyűlt a kisded serege, holmi ezer lovas; zsibongtak,
                        tanácskoztak, mind a várat nézték, s fanyalogva bírálták: nem lovasnak való
                        hajrá.</p>
					<p>A fejedelem csüggedten nézett rájuk: vajon mi lesz...</p>
					<p>Pipali Mihók hajdúkapitány lóháton jött s kopjája hegyén egy szakállas fejet
                        hoz. Elébe nyújtja a véres fejet, s ő nézi, nézi, s lassan ráismer: Weiss
                        Mihály feje.</p>
					<p>Elfordítja szemét: a kapuk be vannak zárva... Weiss Mihály feje itt van, s a
                        kapuk be vannak zárva... Ha Weiss Mihály volt az ellenség: mért nincsenek
                        nyitva a kapuk?...</p>
					<p>Körülnéz: jó volna immár leszállani a lóról, s hol van a sátor... Hol van
                        Imreffy, hogy a sátor még most sincs felütve?...</p>
					<p>- Verjetek itt tanyát - mondja ridegen - Itt fogunk hálni.</p>
					<p>Mozgás, szekerek után néznek, azok még messze vannak, de a fejedelem nem bír
                        a lovon maradni, mindjárt leszédül a nyeregből; leszáll, ketten is segítik,
                        egy kis halom oldalába köpenyt terítenek, s sápadtan odaájul.</p>
					<p>Buzás János hajdúkapitány megvetően legyint:</p>
					<p>- Szopósgyereket minek hoznak a bálba...</p>
					<p>Csak néhány percig fekszik, szinte élettelenül, felpattan, nem bír nyugodni,
                        megint másat parancsol, étellel kínálják, elutasítja, itallal, kiüti a
                        kupát, s vágtában vezeti a lovassereget nyugatra a Vidombák patak partján
                        árkon-bokron át, csak úgy bódulatában rohan, Keresztyénfalván át, hol egy
                        fertályig megáll s őrségét rendeli, aztán tovább, s mikor feltűnik előtte az
                        égbenyúló sziklán Rozsnyó fellegvára, süvegét levágja, s kiáltja: “Rohamra
                        hajdú!”</p>
					<p>Kesely arcú lovas pogány áldozással néz a megvehetetlen magasba, a kopasz
                        bércet koronázó komor várra, el nem megy, míg ez kezébe nem esik...</p>
					<p>Három nap, mint éh farkasok álltak a vár alatt, megmászták a hegyoldalt s föl
                        a falak tövébe; a szászok vitézül tartották, de egyetlen ágyújok sem volt s
                        tehetetlenül kellet nézniök, hogy mint a csikaszok gyűlnek a hajdúk a favár
                        palánkjaira.</p>
					<p>Harmadnap kitört bent a lázadás: víz nem volt s az oláh őrség szakadatlan
                        vajákolt, s szökdösött le a falakon, kegyelemért könyörögni.</p>
					<p>- Hozzátok kötözve a bírót a kezembe! - mondta a fejedelem, s az oláhok
                        megrohanták a tanácsházát, s hozták a kötelet, amelyben, mint bikát a
                        vágószékre, elhurcolják a bírót a fejedelem elé. Nem volt mit tenni: a
                        támadók már hordták a fát, hogy a vár alatt tüzet rakjanak, melybe
                        belepusztul úgyis a parányi fészek s erre irgalomra, kegyelemre feladták
                        magukat.</p>
					<p>A fejedelem fölment a várba, hajadonfővel, fegyvertelenül, a várőrség
                        alázattal feküdt lába elé: “Menjetek a pokolba” - mondta nekik, s a
                        hajdúknak intett: “vigyétek, amit találtok”...</p>
					<p>Megállt a vár fokán, körülnézett a csodálatos völgyön, a Bucses ormain, s a
                        fogarasi havasokon, nem volt türelme tovább ott maradni, belső tűz s láng
                        hajtotta, megfordult, s menni, menni, mikor serege rendbe szedődött, élére
                        állt, visszafordult, de megérezte Brassó hiábavaló ostromát, érezte a
                        hiábavaló küszködést, ott az átkozott Brassó alatt, mit kezdjen párszáz
                        legénnyel oly temérdek nép előtt... Kinevettesse magát?... megfordult, s
                        Zernyest felé hazament Szebenbe.</p>
					<p>Nem volt idő napot lopni, a sereg már el volt rendelve, éppen a gyülekezése
                        közben kellett kilépni, mikor támadt volt a hír, hogy Weiss Mihály kijött
                        Brassóból s indul fejedelmet koronázni Fejérvárra.</p>
					<p>Voltaképpen meg lehet elégedve, hiszen teljes sikerrel végződött a
                        vállalkozás: Weiss Mihály halott, feje itt van a szebeni bástyán, Géczy
                        nyilván többet nem gondol a fejedelemségre; a brassaiak elveszítették
                        vezérüket, s most már el vannak vágva mindentől, török, német ellenségük, s
                        kell hogy észre térjenek.</p>
					<p>De hol van Bethlen?... Már híre jött, hogy ötven barátjával járt a temesvári
                        basánál, s hogy elindult nagy fényes török kísérettel a portára a szultán
                        lába csókolására...</p>
					<p>Szörnyű napok, szörnyű idők: a fejedelem örök rettegésben él.</p>
					<p>Ha körülnéz, nem érti, hogy élt eddig oly vidám, könnyelmű s boldog életet:
                        mintha varázsköpenyben lett volna, semmi veszélyt nem ismert. Most, ha nézi
                        az arcokat: minden szemben ellenséget lát; aki nevet, rajta nevet; aki sír,
                        miatta sír; aki hallgat, gondolatát takarja; aki beszél hazudik.</p>
					<p>Nézi az arcokat: Gyerőffy Bethlen cégéres cimborája: minden percen várja
                        saját magától, hogy felakasztassa... Mikola János, Gyerőffy barátja, kiben
                        Bethlen is megnyugodott, Kapy András, s aki intette, hogy Bethlent ne
                        bántsa: Rhédey Pál, két átkozott kopó, akik itt szaglásznak, s még hívséget
                        mutatni sem erőttetik magukat...</p>
					<p>Kamuthy megszökött: hol a hízelgő Kamuthy, a gaz áruló: meg nem hal, míg
                        ennek nyakát nem szegi; ha körülment az ország urai közt, egy is nem volt,
                        akinek szemében ne leshetné meg a gonosz árulást...</p>
					<p>Megjöttek a követek Kassáról, s ragyogó arccal hozták a jó hírt, bedobolá
                        Forgách Zsigmond a magyar hadakat Tokajba, s máris kész indulni újra
                        Erdélyre. Örömmel vette a fejedelem hívását, s kész jönni a fejedelem
                        segítségére.</p>
					<p>Ez is csak gyűlöletet kelt benne, tudná, mit cselekedjen, de nincs kivel
                        elvégeztesse akaratját; mindenben ő maga-kancellárja nem lehet, s Pécsi
                        Simon, akit maga mellett tart, még tekintély nélkül való ahhoz, hogy öreg
                        aranygombos uraknak parancsoljon... mit tévő légyen, s hogy szolgáltassa ki
                        magát a nyomorult Forgáchnak, aki mikor derék haddal jött rá, úgy-e bizony
                        lómájra szorult Moldvában, s harmincezer emberéből hétezret vitt haza
                        elnyűtten, rongyosan Kassára, s most ingyen kapja Erdélyt, ővele együtt:
                        mert hogyan lehet ember nélkül megviaskodni azokkal: segítséget hozó
                        hadaktul az Isten őrizzen, nékiek jó lesz, de nem minekünk...</p>
					<p>A lóhúson éhezett urak, Forgáchcsal Homonnay György, a kényes úrfi, most fog
                        jóllakni a pecsenyén, amit Báthory Gábor süt nekik, s Dóczy András, a
                        részeges csap, aki egy józan szót életében nem mondott, meg Czobor Mihály,
                        akivel Kassán Bocskai udvarában összeveszett, hogy nem akart deferálni a
                        Báthory névnek: most ő emelje fel a zászlaját, s meghajtsa előtte a
                        sárkányfogas címert? Vagy Rákóczy Lajos, aki csak azért jön, hogy Erdélyből
                        elrabolja még, amit lehet, s töltse vele a szerencsi kamrákat... És Thurzó?
                        Thurzó György? mekkora s milyen nagy elégtétel a palatinusnak, hogy aki nem
                        akart előre köszönni neki a hadadi mezőkön, most alázatosan ő kínálja magát,
                        országát, s kézcsókra jő...</p>
					<p>De hát másfelől meg a pogány s Bethlen Gábor...</p>
					<p>Már erről is vagyon hír: a porta Géczyt elvetette, látva, hogy semmire se jó:
                        s Ahmed szultán megesküdött őseire, hogy Erdélyt három darabba vágja, s
                        három vajdaságot csinál benne: legyen minden nemzet külön, s akkor majd nem
                        veszekednek, a magyar külön, a szász külön, a székely külön: no, Géczynek is
                        befellegzett...</p>
					<p>Ez az egy vigasztalása volt, hogy mindenkinek lejár a napja, s ő mindenkit
                        túlél, immár nem is haragudott Géczyre.</p>
					<p>Az országgyűlésben azért mégis bevitte a törvényt, hogy: mind a lázadóknak,
                        mind az elszakadottaknak sok gonoszságáért az ország neki elégtételt
                        adjon.</p>
					<p>De a gyűlésben már nem elnökölt Imreffy, s a vita nagyon hosszú lett, s végül
                        is alázatosan instanciával járultak elébe: hogy “ha az Isten Sodoma
                        tartományának tíz igazért megkegyelmezett, felséged sok ezer hívének
                        könyörgésére adja meg azoknak a vétkeseknek újonnan életöket,
                        jószágukat”.</p>
					<p>A fejedelem beleszédült, mámoros, vérmámortól nedves szemekkel nézett körül
                        rajtuk, s érezte, hogy nem ő parancsol ezeknek többé: megfordult a világ,
                        most felébe nőtt a hatalom...</p>
					<p>Legyintett: tegyetek amit akartok.</p>
					<p>Így kegyelmesebb lett a válasz Brassónak, mint valaha remélni lehetett.</p>
					<p>Ezen a napon a meggyesiek küldöttei jöttek elébe szintén Brassó miatt
                        könyörgeni: már meg is gondolta: itt valami magasabb bölcsesség dolgozik:
                        jobb így, hogy ő enged s megbocsát az ország kérésére, mintha itt is
                        csalódás és szerencsétlenség érné...</p>
					<p>- Bocsássa meg nagyságod a szegény nyomorultaknak bűnöket, akik ebben a nagy
                        égő láng közepiben lévén, nem tudnak hová lenni, s féltükben az felséged
                        ellenségei közé kerültek...</p>
					<p>- Csak ember lehet bűnös - mondta nekik -, állatban bűnt fel nem találunk...
                        Mit tehetünk, hogy emberek vagyunk...</p>
					<p>Később azt mondta:</p>
					<p>- Már el van végezve, megbocsátok Brassónak és Géczy Andrásnak is.</p>
					<p>Míg egyfelől jártak a követek tovább sűrűn Kassa felé, másfelől Brassóba
                        mentek, s egy hét múlva ki volt tűzve a Géczy megkegyelmeztetésének
                        napja.</p>
					<p>Október elsején kijött a bezárt urak részéről Géczy András és Nemes János, s
                        örök hűséget esküdtek János pap előtt az országnak, a városiak közül
                        Chrestels János, Kattner Bertalan, Greissing Kristóf jöttek ötven lovassal.
                        A fejedelem túszai voltak Tököli Miklós, egy finom modorú ifjú nagyságos és
                        Jantsó Pál negyven inassal.</p>
					<p>Géczy Szebenbe érkezve, a fejedelem lábához borult:</p>
					<p>- Árulóvá lettem, Nagyságos uram - mondta -, megszegtem eskümet: hogy sohasem
                        fogok a szászoktól elválni, de a nagyságodhoz való igaz szerelem, főben járó
                        bűnöktől sem tud eltartani: én ott is csak a nagyságod embere voltam,
                        dolgaiknak minden titkát kitanultam, s most itt vagyok, hogy nagyságod
                        rendelkezzék velem.</p>
					<p>A fejedelem kihúzta kardját s kegyelmesen a vállára helyezte Géczynek.</p>
					<p>- Kelj fel, többet ne vétkezzél ellenem - mondta.</p>
					<p>Géczy a sok nyomorúságban, amiről nem győzött eleget beszélni, meghízott, s
                        nagyobb bajuszt eresztett, s mindenben tekintetesebb volt, mint még néhány
                        hónappal azelőtt. Hozzá is szokott a parancsoláshoz, s egy pillanat alatt
                        megérezte, hogy a fejedelem elvesztette régi erélyét és akaratát, s puha
                        lett, aki arra vágyott, hogy vezessék s gyámkodjanak felette.</p>
					<p>Most boldog volt, hogy bezárkózhatott ismét valakivel, akit régen ismer, aki
                        hozzátartozik a gondolataihoz, aki érte s neki gondolkozik, s leveszi a
                        fejéről a felelősség terhét.</p>
					<p>- Nagyságos uram - mondta Géczy -, itt minden fenekestől fel vagyon fordulva:
                        nagyságod nem tudja, mik készülnek a portán.</p>
					<p>- Hallom, három vajdaságot főznek.</p>
					<p>Géczy legyintett:</p>
					<p>- Az semmi, amit a szászok szeretnének: ez az ördög katonája, ez az
                        elvetemedett tökfejű Benkner királybíró dolga, hogy a szászok külön
                        vajdaságot kapjanak: ez mind olyan, mint a pimpimpáré virág tolla, elfújja a
                        szél, s nem tudja az ember, mi lesz belőle; egy baj van csak, s csakis egy
                        baj: Bethlen Gábor. Ha nagyságod meg akarja törni a kígyó fejét, s már azt
                        elmulasztotta, hogy idejében végezzen vele egy késszúrással: feleségit kell
                        élve idehoznia: avval megtarthatja örökre az urát, hogy az moccanni se mer,
                        inkább baráttá lesz, vagy még hamarább dervissé.</p>
					<p>A fejedelem régi boldog ideit érezte felújulni, tervezett, támadott, s
                        megtörtént, amit akart.</p>
					<p>Az urak felzúdultak, hogy Bethlennét Dévában megostromolják: az árva
                        asszonyt, akinek most haltak el gyermekei, s az Isten éppen eléggé
                        megszomorította.</p>
					<p>Géczy felkacagott:</p>
					<p>- Nincsenek gyerekei? majd a fejedelem tesz róla, hogy mire megjön az ura,
                        ikrei legyenek.</p>
					<p>Az egész hadat, ami kéznél volt, tízezer főnyi hajdúságot, mind Déva alá
                        indította.</p>
					<p>Egy hétig állott a hajdúság Déva alatt, s felprédálta, amit a német s a török
                        meghagyott, ezt a gyönyörű uradalmat is. Károlyi Zsuzsánna sírva nézte a vár
                        ablakából a tüzeket. De ezalatt a rendek felindultak Déva ostromán, s a
                        fejedelmet rákényszerítették, hogy kegyelemlevelet írjon alá, mind az egész
                        gyűléssel egyetemben Bethlen feleségének.</p>
					<p>Gyerőffy ment a kegyelemmel Bethlennéhez, akit el is vitt Gyulafejérvárba,
                        ahol maga házában megszállította, cselédeivel és szolgálóival
                        egyetemben.</p>
				</div>
				<div type="chapter">
					<head> [II]</head>
					<p>Mikor Géczy a szebeni szászoktól elbúcsúzott, már mint a fejedelem barátja,
                        azok sötét arccal néztek reá.</p>
					<p>- Nagyságodnak immár jó - mondta Chrestels János -, Isten rátekintett s
                        jótettiért megjutalmazta.</p>
					<p>Géczy felfortyant:</p>
					<p>- Isten oda tekint - szólt kevélyen -, ahol van, ami érdemest lásson.</p>
					<p>Hegyes Gerard azt mondta:</p>
					<p>- Nagyságod megtaníthatna, hogyan kell az Isten előtt érdemes lenni.</p>
					<p>- Neked adhatok egy jó tanácsot - veregette meg a vállát, sértő gúnnyal Géczy
                        -, te még fiatal ember vagy, hasznát veheted... Tapasztalt embert ne
                        fogadjatok be városotokba, s titkaitokba ne avassátok be...</p>
					<p>Élesen felkacagott:</p>
					<p>- Majd meglássátok, mit fog nekem használni titkaitok tudása!</p>
					<p>A követek mélyen meghajoltak, s nem szóltak, elmélkedve távoztak el
                        Szebenből.</p>
					<p>Ebben a pillanatban minden rendben volt a fejedelem körül, amint talán soha
                        nem volt tavasz óta.</p>
					<p>Brassó megbékült, s lemondott harminckétezer forint követeléséről, ellenben
                        fizetett újabb hétezer forintot, visszakapta Törcsvárát és Brassó
                        fellegvárát, s örült, hogy nem kell tovább harcolni.</p>
					<p>Az országgyűlés is megbékült, s Báthoryt kinevezte e békekötésért a haza
                        atyja s megtartója díszes nevével.</p>
					<p>A fejedelem örült, hogy Géczyben ilyen pompás kancellárt nyert, s Géczy
                        örült, mert Fogarast megkapta örök birtokul, s ezzel övé lett Erdély
                        leghatalmasabb vára.</p>
					<p>E percben olyan béke volt Erdélyben, amilyen nyugodt s csöndes a haldokló az
                        agónia előtti órában.</p>
					<p>Bethlen Gábor ekkor már Konstantinápolyban volt.</p>
					<p> Iszkender pasa, aki most jött meg Magyarországról, jól ismerte Bethlent, s
                        tudta, mi a jelentősége odahaza Erdélyben: szárnyai alá vette a menekült
                        főurat, aki mély szomorúságával s rendíthetetlen komolyságával nagyon
                        rokonszenves volt a török vezérek között.</p>
					<p>Bethlen otthon volt a török fővárosban, nyugodtan járt a térdig érő
                        szennyben, mely az utcákat fedte, úgyhogy a ló is alig tudott benne
                        csetleni, botlani, s nem mutatta, hogy észreveszi, hogy a cifra mennyezetek
                        s az aranyos boltozatok omladozva, rogyadozva emlékeztetnek az idők
                        múlására.</p>
					<p>Sokat üldögélt velük szótlanul a tanácsban, ahol az alacsony díványokon,
                        keresztbe tett lábakkal hallgatták az egymás hosszadalmas, keleti
                        frázisokkal kitöltött és kapzsi, alattomos, irigy érzésektől átitatott
                        beszédét, közben némán várták a vízóra cseppjeinek csepegését.</p>
					<p>Ebben a városban semmi sem volt sürgős, s ha valaki valamit hamar el akart
                        intézni, csak azt az egyet nem volt szabad megkísérelnie, hogy sürgesse,
                        mert akkor mindenkinek az ellenszenvét kihívta maga ellen.</p>
					<p>Bethlen jól ismerte e szokást, s egy dervist megszégyenítő békességgel várta
                        a maga igazának teljesedését.</p>
					<p>Azonban, mint mindenütt a világon, még a török városban is történnek
                        rendkívüli dolgok, amelyek siettetik az eseményeket.</p>
					<p>Iszkender pasa budai basává akart lenni, épp ezért eszközölte ki, hogy
                        Konstantinápolyba visszarendeltessék. Hogy célját elérje, Mehmed basát
                        Budáról el kellett távolítani. Nagyon jó volt erre Negroni, a bécsi követ,
                        aki Budán keresztül jött Stambulba, s úton-útfélen elmondta, hogy Buda oly
                        állapotban van, hogy a legcsekélyebb ostromot sem bírja ki. Igaz, hogy ez a
                        teljes leromlás nem Mehmed pasa alatt történt, csak az ő szeme előtt
                        fejeződött be, de most már csak arra emlékeztek, hogy Ibrahim, a bölcs és
                        erényes, ugyenezen a Budán fogadta Bocskai királyt, akinek koronát küldött a
                        győzhetetlen padisah. Hogy történhetik az, hogy még öt évvel ezelőtt Bocskai
                        királyt egy ragyogó és fényes Budavárában lehetett fogadni, “melynek
                        szépségét és ékességét leírni lehetetlen, s hol az élőkútfejek sokasága oly
                        bőséges volt, s oly vizeket adtak, amelyek ezüsttisztaságú csőből
                        csergedezve, az élet vizéhez hasonlatos édes vízzel bírtak”: s most, mint
                        még a hitetlen német is bevallja, egyetlen háznak sincs fedele, egyetlen
                        kapunak sincs ajtaja, egyetlen ablaknak sincs fedője, s a felséges padisah
                        katonái télen s nyáron az ég alatt alusznak, s ha valaki azt mondja nekik,
                        hogy: “testvérem, ez nem jól van így”, csupán annyi a válasz reá, hogy
                        “Allah nagy és Mohamed az ő prófétája, Buda bevehetetlen vár, az igazhívők
                        szemefénye”.</p>
					<p>Ilyenformán csöndes és komoly beszédekben, melyeknek susogó bokrában vipera
                        sziszegett, elhatároztatott, hogy Buda vára basája hazug és részeges, aki
                        soha józanon nem található, s körülötte is egyetlen józan ember nincsen, sőt
                        még a nép is annyira az ivásnak adta magát, hogy közöttük egyetlen józan nem
                        találkozik, s ez okból a falakat nem is őrzik, még a kapusok sem alusznak a
                        kapuknál.</p>
					<p>Ha pedig ez így van, pedig így van, mert ezt még maga a hitetlen német is
                        bevallja, akkor nincs más hátra, mint az istentelen hazug és részeges budai
                        pasát eltávolítani az igazhívők szemefénye éléről, a bevehetetlen budai
                        várból.</p>
					<p>Egy napon végre jelen volt Bethlen a basák nagytanácsában, ahol Iszkender
                        barátja, Terjáki Hasszán előadta a dolgot, s a budai basa ellen irányította
                        beszédje toporzékoló paripáit.</p>
					<p>Végighallgatták a Terjáki Hasszán előadását a komoly s istenhívő basák, de
                        nem merte senki levonni a konklúziót, mert nem tudták, valóban
                        keresztülvihető-e a budai basa megsemmisítése.</p>
					<p>Felszólalt azért Sahin Geráj pasa, s mintha Budáról nem is volna szó,
                        beszélni kezdett nagy kitéréssel.</p>
					<p>- A világ padisahja árnyékában sem baj, sem szerencsétlenség nem érheti az
                        igazhívőt. Mahmud pasa győri bég mértékletes és szelíd volt, és Béglerbég
                        volt a pécsi béglerbég, akinek kellett a győri várat is élelmeznie. Az volt
                        a szokás, hogy évente kétszer-háromszor vagy két-háromszáz szekér Győrből
                        lement Pécsre, s élelemmel megrakodva tért vissza. Azonban a hitetlen kutyák
                        bégjei és agái rendszerint rajtuk ütöttek, elvették az élelmet s a barmokat;
                        ily módon a pécsi szandzsákságból öt-hatezer ökröt elhajtottak, s némelyik
                        járásban egy ökör sem maradt, én a magam szemével láttam, hogy a hitetlen
                        kutya magyar, a nyomorult rájah, Allah pusztítsa el, maga húzta feleségével
                        az ekét, mert nem volt semmi állatja. Bármennyit panaszkodtak is szegények,
                        nem hallgatták meg őket, és ezt látnia kellett a szelíd és mértékletes
                        Mahmud bégnek, és nem tehetett semmit.</p>
					<p>Akkor megszólalt a pártatlan vezér, Musztafa pasa, aki jól értette Sahin
                        Geráj célzását, és azt helyeselve, megerősítette a következő szavakkal:</p>
					<p>- A bölcsek a mérnöki tudománnyal az égig érő lépcsőket készítenek, hogy utat
                        építsenek a trónushoz, és célt érnek, a halál órája ellen azonban semmiféle
                        óvszert nem találnak... A padisah, mielőtt e szavakkal: “térj meg uradhoz
                        megelégedve”, e mulandó szultánságtól búcsút vett, Allah irgalmazzon neki:
                        ezt megelőzve mondta nekem: “Győr erős vár volt, s nagy híre volt, s
                        elveszett...” És én azt mondom, Buda az izlám szemefénye s bevehetetlen, s
                        el fog veszni.</p>
					<p>Most már egyhangú volt a vélemény, s mindnyájan tudták, hogy a budai pasát
                        semmiféle hatalom meg nem mentheti a megfojtatástól.</p>
					<p>Akkor megszólalt Szeád Eddin hodsa:</p>
					<p>- Reggel és este kedves kötelességem azért imádkozni, hogy az izlám országok
                        határait Allah védelme őrizze meg, és a hit harcosait hódítással és
                        gazdagsággal örvendeztesse meg, és a szerencse útjain sikeresen vezérelje...
                        Én magam Győr vára bevételénél jelen voltam, és tudom, hogy a vár
                        elvesztésének sok előjele volt: így például a visszaélés, hogy az őrizetre
                        kirendelt dsebedsik és kul ogluk bár Győrött írattak össze, de mind Pécsett
                        vagy Koppányban vagy Fejérvárott házasodtak meg, s Győr várába nemigen
                        mentek, ilyenformán a vár üres lett. Majd ismét élelmiszer hozatalának
                        ürügye alatt két-háromszáz ember is eltávozott, sokat mulattak, s a
                        tartomány szegénységét sanyargatták... Azonban a kormányzó nem törődött
                        evvel, csak ópiumot szívott, s azok a hitetlenek, akik előző évben faágyúval
                        bevették Tata várát, úgyhogy onnan egyetlen élőlény nem szabadult, szennyes
                        elméjükben elgondolták, hogy lássátok, Győrből évente négy-ötezer ember
                        távol van, node próbáljuk meg...</p>
					<p>A hallgatóságot nagyon érdekelte a szemtanú előadása, aki oly bátran nevezte
                        Mahmud pasát ópiumszívónak, holott Sahin Geráj pasa éppen most mondta
                        bölcsnek és mértékletesnek. Örvendtek, hogy a hodsa, gyengeelméjűek szokása
                        szerint, oly őszinte, s mindenki reá fordította pillantását, de egymáson
                        észrevéve az illetlen s helytelen kíváncsiságot, újonnan elkomolyodtak, s
                        bánatosan néztek maguk elé. A hodsa tovább folytatta suttogó hangon:</p>
					<p>- Egy éjjel a Pálffy nevű átkozott, néhány ezer gyalogost maga mellé véve, a
                        faágyút elrejtette, s még saját katonáinak se mutatta meg, s így hozták Győr
                        kapujához. A mi kormányzónk gondatlansága folytán a várnak néhány,
                        deszkákból készült kapuja előtt éjjelre se a felvonóhídat fel nem vonták, se
                        másképp el nem zárták.</p>
					<p>- Néhány hitehagyott éjjel a kapuhoz jött, s azt kiáltotta: “kapus, kapus!” s
                        a kaputorony őre, egy inas felébredt álmából, fejét a takaró alól kivonta, s
                        mondá: “kik vagytok?” Ezalatt a faágyút közel hozták.</p>
					<p>- “Pécsről ennivalót hozunk, az ellenség utolért, s futva nehezen menekültünk
                        meg, gyorsan nyiss kaput, hogy bevihessük a várba.”</p>
					<p>- A fiú pedig válaszolá: “Elmegyek, a kapusnak hírt adok, s a kulcsot
                        elhozom.”</p>
					<p>- Ez alatt a szóváltás alatt az ágyút tetszésük szerint közel hozták és
                        elsütötték. Mihelyt a kaput betörték, a jelenlevő annyi ezer átkozott a
                        várba ment. Benn a várban ki részegen, ki pedig ópiumtól bódultan feküdt.
                        Mihelyt a balesetről értesültek, hogy a híveket két oldalról megtámadták,
                        egy kissé megfélemlettek, miként ez szokása a hasonló embereknek, de ekkor
                        Jahja aga, a janicsárok agája, aki dőzsölő és kicsapongó, de vitéz férfi
                        vala, az iszlám csapatok élére állva, “Az igaz hívők vágya a harcolás”
                        mondásnak értelme szerint felbuzdította és fellelkesítette őket. A
                        hitharcosok csapatonként nekibuzdultak, és életüket feláldozni nem
                        vonakodtak, hanem mindegyik egy-egy felbőszült oroszlánképpen a várba tört
                        hitetlenekkel harcba bocsátkozott. A harci zaj, a hájhuj kiáltozás, a
                        dobpergés, trombitaharsogás, a viaskodó népek lármája olyan fokú volt, hogy
                        az ég és a föld megremegett attól. “Azt vélnéd, hogy a végítélet tört
                        ki.”</p>
					<p>- Szóval a harc és ütközet hevessége miatt még a hetedik égben az angyalok is
                        rémülve néztek le, s a hitetlenek megtöréseért esedeztek a segítő istenhez.
                        Egész reggelig eltartott az ütközet, és tizennyolcezren lettek névtelenné és
                        jeltelenné, és íme mégis egy erős vár így jutott gondatlanság miatt az
                        ellenség kezére.</p>
					<p>A hodsa elhallgatott, erre mindnyájan imaszerű csöndben maradtak, s mereven
                        néztek a márványkockákkal kirakott padlóra.</p>
					<p>Aztán a hodsa így szólt:</p>
					<p>- Beszélték, hogy a részeg janicsáragát élve vitték a gyalázatos Pálffy elé,
                        aki még tizenöt-húszezer aranyat is elvett tőle: “Így őrzöd e várat? Ezt az
                        aranyat a mai napra rejtegetted-e?” - mondá neki, s fejét levágatván,
                        póznára tűzette, és a várban körülhordoztatá, s kiáltatta: “Aki e várat így
                        őrzi, annak ilyen sorsa legyen.”</p>
					<p>Mindnyájan halkan felkiáltottak:</p>
					<p>- Nagyon helyes, nagyon helyes!</p>
					<p>Az öreg Terjáki Hasszán, hosszas csönd és néma gondolkodás után így
                        szólt:</p>
					<p>- Helyes lesz-é Budát ilyen helyzetbe hozni? Mohamed népe országának és az
                        iszlám birodalmának ily meggyengítéséről ki fog felelni?</p>
					<p>Erre halkan mindenki azt mondta:</p>
					<p>- Az ítélet erről a nagyhatalmú Alláhnál van.</p>
					<p>Bethlen elég jól tudott törökül, s értette a beszédet, most a szíve örült,
                        mert látta, hogy egyetlen hang sem hallatszott Iszkender basa ellen, s ez
                        már bizonyosan budai basa lesz. Ez pedig magával hozza, hogy András Demeter
                        napig, vagyis mire a hó leesne, a török hadviselés téli határáig, el kell
                        végezni a hadjáratot, bizonyos tehát, hogy akkorra ő is otthon lesz
                        kedveseinél...</p>
					<p>Egy hét múlva bemutatták a világhatalmú szultánnál.</p>
					<p>Nagy pompa s nagy ceremónia vette körül a győzhetetlen padisáht, százával
                        állottak a selyemkaftánba öltözött basák s bégek, s a janicsárok vérveres
                        ruhája pazar volt.</p>
					<p>Iszkender basa a padisáht értesítette, hogy Bethlen Gábor szépen el tudja
                        mondani a beszédet törökül, ami a szultánnak nagy mulatság volt, mert még
                        sosem hallott hitetlent, aki három szónál többet el tudott mondani az
                        igazhívők nyelvén.</p>
					<p>Megmondatta azért neki, hogy parancsára mondja el az erdélyi állapotokat.</p>
					<p>Bethlen előre készült a szónoklatra s a legnagyobb nyugalommal beszélt; de
                        minden kijelentés után meg kellett állnia, hogy a tolmács költői formába
                        öntse az ő gyaur gondolatait, viszont a legelőkelőbb tolmácsot kapta, a
                        legjobb költőt, aki minden mondatot, amit ő mondott, a végtelenségig
                        kicifrázott és túlzott, hogy a szultán kedvét megnyerje.</p>
					<p>- Hatalmas császárunk zsámolyánál arcainkkal leborulva alázatos könyörgéssel
                        kívánunk minden jókat Istentől hatalmasságodnak - mondta Bethlen, s azt
                        hitte, a török ízlést ez alázattal teljesen kielégítette.</p>
					<p>A tolmács elragadott szemét felemelte, s két kinyújtott karral rámutatva így
                        szólt:</p>
					<p>- A hitetlenek által lakott Erdélyi vilajetnek főura, Bethlen Gábor, aki
                        otthon hatalmasabb a kősziklánál s szabadabb a repülő sólyomnál: térden
                        csúszik a nagy messzeségből, mint egy kis egér a legfelségesebb és
                        győzhetetlen padisah lábaihoz.</p>
					<p>Bethlen nem volt elkészülve rá, hogy az ő törökül mondott szavait a tolmács
                        ugyanolyan módon fogja közölni, mintha idegen nyelven szólt volna, ezért egy
                        pillanatig megzavarodott, aztán folytatta:</p>
					<p>- Kismadárnyi lelkemet, szabadulást keresve hatalmas császár szárnyai alá
                        ajánlom.</p>
					<p>A tolmács:</p>
					<p>- A sivatag oroszlánja, a szakállas és hatalmas kardú hitetlen, kinek párja
                        nincs sem a császárnál, sem a szultánnál, kinek kardjánál hatalmasabb kard
                        nincs, aki bárhová megy, mindenütt győz: igen árvául gondoskodik azon, vajon
                        életének táplálására egy falat adatik-e kezébe.</p>
					<p>Bethlen:</p>
					<p>- Minekutána a nagy emlékezetű Szolimán szultán idejében a magyar nemes
                        kétfelé oszlott, s egyik törökösnek, másik németesnek tartatott, két párt
                        származott: s ezek azóta mai napig egymást üldözik s gyűlölik. Én
                        gyermekségem óta törökös vagyok, ezért most harmadízben szenvedek
                        száműzetést, mert hű voltam a portához. Ifjú koromban könnyen tűrtem a
                        bujdosást, azután hittem, hogy a fényes szultán szárnyai alatt
                        megnyughatom, s íme most, mikor a németek kitisztítása után azt vártuk, hogy
                        hazánkban csendességgel nyughatunk, egy új és szokatlan zsarnokság alá
                        estünk.</p>
					<p>A tolmács a legnagyobb nyugalommal várta be, míg Bethlen bevégzi szavait,
                        akkor jéghideg arcot mutatott s Bethlen megfigyelte, hogy a szultán mindig
                        pontosan olyan arcot öltött, amilyen a tolmácsé volt. Beszéde alatt a beteg,
                        pergamensárga arcú szultán szeme fakó lett, fáradtan s közönyösen nézett,
                        nyilván egy szóra sem figyelt, s egy szót sem értett szavaiból, csak akkor
                        csillant fel újra, mikor a tolmács megszólalt:</p>
					<p>- A hitetleneknél csak egy van ily hatalmas és dicsőséges vitéz, ó padisah,
                        amilyen a győzhetetlen szultán bégjei s pasái között megszámlálhatatlan
                        sok van, hogy ha akarnám, sem tudnám nevüket elsorolni, s azt sem
                        mondhatnám, hogy egyik a másik felett kiválik: de ezt az egy hitetlen hőst,
                        az erdélyi király, az a Bolondkirály, papucsa sarkával tapodja.</p>
					<p>Bethlen:</p>
					<p>- Az én hazámnak, Erdélynek dolgai mind szép rendben folynak, mióta a
                        világbíró hatalmas Szolimán császár által helybe állíttaték, egészen addig,
                        míg a mostani fejedelem, Báthory Gábor össze nem gázolta a szegény
                        hazát.</p>
					<p>A tolmács:</p>
					<p>- Fenséges padisah! én, szolgád, e magas birodalom minden része közül
                        legszebbnek, leggazdagabbnak nevezem ez Erdély nevű legkisebb
                        tartományodat, melyet egy őrült alattvalód, a gyalázatos Bolondkirály
                        sarkával és csizmájával tapos, mint a földre pottyant érett figét.</p>
					<p>Bethlen:</p>
					<p>- Ez a Báthory Gábor fejedelem a felséges szultán ecsedi hívének s
                        szolgájának, néhai Báthory Istvánnak fia, bátyjának kincseit eltékozolván,
                        az országnak jövedelmeit tolvajokra s asszonyokra elpocsékolván, annak
                        utána a saját városait prédálta, s szomszéd országokra ment, a padisah
                        birodalmában, hogy lakomáit s vendégségeit folytassa, így az egész ország
                        harcba borult miatta.</p>
					<p>A tolmács:</p>
					<p>- Padisahunknak egy csekély szolgája származott a legkisebb és leggazdagabb
                        hitetlen kutyától, akinek annyi kincse s aranya, ezüstje, drágaköve s minden
                        ékességei voltak, hogy az Aladin lámpájával járó legfelségesebb indiai
                        szultán elálmélkodott volna azon kincseknek hegynél magasabb s tengernél
                        szélesebb garmadáin. De a Bolondkirály belemarkolt e kincsek tengerébe, s
                        ezt kiáltotta: Efendi! nesze egy véka arany! Insallah! nesze egy karaván
                        serleg s szőnyeg, és még mit kívánsz. Isztrafullah: uram, bocsá, ez a beszéd
                        elbizakodottságból származik, én nagyon félek, hogy e beszédnek rossz vége
                        lesz!</p>
					<p>Bethlen:</p>
					<p>- Erdély elveszett, mert eszeveszett életbe merült.</p>
					<p>A tolmácsnak, aki előre gondosan elkészült az erdélyi állapot költői
                        ismertetésére, eszébe jutott a legfontosabb, s minden kímélet nélkül s
                        hatalmas hangon kiáltani kezdett, úgyhogy Bethlen ijedten elhallgatott:</p>
					<p>- Padisahom, az szükséges most, hogy helyeden szilárdul megállj. A dolognak
                        állapota ilyen. Dicső őseid idejében is így cselekedtek! Mohamednek -
                        üdvözlet neki! - csodája következik! insallah! Jókedvű légy!... Tudd meg,
                        hogy a Bolondkirály így kiáltott: nem ismerek sem Istent, sem embert, csupán
                        azt kívánom, hozzátok hozzám a ti leányaitokat és asszonyaitokat és vásárt
                        tartok a leányokból és asszonyokból és akkor az egész ország minden főura
                        elhozta az ő leányait tizenkét évtől kezdve s feleségeit az élet
                        virágzásának koráig, a nagy termekbe, amelyeknek tágossága méltó a Próféta
                        tekintetére, mert az egyik végétől a másikig a leghangosabb trombitának
                        hangja sem hallatszik el s alapjától a boltozatáig legsebesebb szárnyalású
                        sólyom sem tud repülni, teles-telve Erdély vilajetjeinek hitetlen
                        asszonyaival s leányaival, akik fehér testük fehérségével s kövér testük
                        kövérségével megbabonázták volna a legszentebb derviseket is: akkor a
                        Bolondkirály szétosztotta nekik aranyait, ezüstjeit s várait s kardjait s
                        minden ékességeit.</p>
					<p>Bethlen kínos zavarba kezdett jönni, most már a kihallgatás oly fantasztikus
                        méreteket öltött, hogy nem tudta, mit tegyen. Körülpillantott a basákon s
                        bégeken, s ámulva látta, hogy a nagyvezértől kezdve az egész társaság
                        elragadtatott arccal néz a tolmácsra, ajkuk megnyílt, szemük tágas lett, s
                        mohón isszák, mint az ópiumot, a napkeleti meséknek ezt a
                        boszorkányitalát.</p>
					<p>Aztán a szultánra nézett, annak az arcéle kipirult, sovány pergamensárga bőre
                        fényes volt, a szeme izzott, mint egy beteg gyermeké, s ő szinte ijedten
                        nézte ez őrültet a trónon.</p>
					<p>A szultán ránézett, követelte, várta, hogy ezt, ezt folytassa, s ő így
                        szólt:</p>
					<p>- Bizony, felséges padisah, a mi fejedelmünk borzasztó dolgokat mívelt, nem
                        kímélte az urak feleségeit sem, sokakat megszeplősíte, sőt még tulajdon
                        húgát is megkörnyékezte.</p>
					<p>Megdöbbenve vette észre, hogy oly dolgot mondott, amit nem akart elmondani,
                        de mintha rajta is kezdett volna eláradni a mámornak és láznak az a
                        hevülete, ami az egész társaságot elfogta.</p>
					<p>A tolmács:</p>
					<p>- Tengerkegyességű padisah! Térjünk vissza ismét a tárgyra! A teremtő nagy
                        Istenre mondom, hogy abban az országban senkiben egy csepp bátorság nem
                        lakozik, amióta a Bolondkirály ilyen csodálatos dolgokat cselekszik,
                        amelyeket leírni lehetetlen. Rusztem tízezer szüzet tett anyává, de a
                        Bolondkirály tízezer anyát tett magának szűzzé. S nem volt éjjele és nappala
                        s nem volt nyugodalma s pihenése, a mikor már senki más fel nem izgatta
                        lelkét és tüzét, akkor így szólt: Jaj szolgám, jaj lelkem, hozd el nekem az
                        én egyetlen húgomat, az én anyámnak méhéből eredettet! S mikor elhozták s
                        ragyogó kösöntyűkkel ékesen elébe vezették, akkor így kiáltott a
                        Bolondkirály: “Testvér, nekem nincs erőm, hogy tégedet fogadjalak, jöjj
                        hozzám!” És hétszer anyává tette az ő leánytestvérét s hétszer elvetéltette,
                        mint aki az ételt torkára dugott ujjakkal eltávolítja, hogy újra
                        örvendhessen az ízes falatoknak. Furfangos ember ő, sokszor színt változtat,
                        és azt mondja: “Testvérem, én a te értékedet nem tudtam, Isten büntesse meg
                        rágalmazóidat!”</p>
					<p>Bethlen megcsömörlött, s mély szomorúsággal hallgatta a beszédet, amely egyre
                        féktelenebb s egyre bujább lett: szemmel látható volt már, hogy az egész egy
                        beteg, egy teljesen tönkrement ember ópiumálmokba fúlt fantáziájának
                        felcsigázására való: az ő puritán lelke megundorodott, s szeretett volna
                        felkiáltani: Ésaiással: “Megútál téged, megcsúfol téged Sionnak leánya.
                        Szidalmaztál és káromlottál és felemelted szemeidet az Úrra!...”</p>
					<p>Immár nem is kérdezték őt, nem kellett szólnia, fajtalan s szörnyű
                        mesélésekbe ereszkedett a tolmács, akit a saját képzelete elragadott, s
                        mintha magukban volnának, ömlött szájából a szó, s titkos és nyomorult
                        kéjelgéseknek meséit kiáltotta, s ezt mind az tette külön izgatóvá s
                        fontossá, hogy egy idegennek, egy profánnak jelenlétében történt, s a
                        szultán, aki egy szót sem szólt, merően nézte Bethlen arcát, mely szintén
                        kipirult, de nem örömtől s gyönyörtől, hanem szégyentől és
                        felháborodástól.</p>
					<p>Ebben a pillanatban valami rettenetes dolog történt: a szultán felemelkedett,
                        kimeredt, aztán összeesett a trón előtt.</p>
					<p>S csodálatos, senki sem mozdult, senki sem sietett a segítségére.</p>
					<p>A nagyvezér ülve maradt, s vele mind a többiek, és Bethlen elé kinyújtva
                        kezét így szólt:</p>
					<p>- Szól a nagy padisah, mind e világnak ura s parancsolója: “Elküldelek téged
                        a te hazádba, s az összes muzulmán harcosokat segítségedre adom, és Erdély
                        királyává teszlek.”</p>
					<p>Bethlen fejét meghajtotta.</p>
					<p>Akkor megszólalt Gürcsi Mehemmed kajmekám:</p>
					<p>- Tanuld meg betlengábor, ki vagy Erdély fejedelme a győzhetetlen császár
                        megmásíthatatlan akaratából! hogy Erdély mindig gazdag volt, míg a hatalmas
                        császár szárnya alatt tartotta a fejét, de ha elpártolt, sok kőkémény
                        pusztán maradt, s tanúskodott a hálátlanság haszontalanságáról.</p>
					<p>- Elmegy veled, akit a győzhetetlen császár melléd rendel, s visz magával
                        annyi népet s katonaságot, amennyit a győzhetetlen császár, a padisah
                        tetszése parancsol: s neked adja Erdélyt, mint egy kaftánt. Nem teérted és a
                        te hűségedért, hanem a szegénységért és a jobbágyságért, mert nem neked
                        vagyon szükséged Erdélyre, hanem a mi vilájetünknek vagyon szüksége egy
                        becsületes, bátor és hűséges vezérre s fejedelemre.</p>
					<p>Így mindnyájan szólottak egy mondatot a dívánban, s ki mikor megszólalt,
                        Bethlennek eszébe jutott, hogy ennek s ennek mit ígért, hány ezer aranyat s
                        hány darab serleget, s vajon hogy fogja teljesíteni.</p>
					<p>Végül újra megszólalt a Nagyvezír:</p>
					<p>- Esküdj meg betlengábor, ki vagy Erdély fejedelme, hogy Lippát és Jenőt, a
                        két várat, a hatalmas szultán két fénylő gyémántját, lelkedre mindjárást,
                        ahogy fejedelmi süveged felteszed s kardodat kézbe veszed: a hatalmas
                        császár birodalmába tüstént s azonnal átszolgáltatod, s ha másmint nem megy,
                        saját katonáiddal harcolod meg s veszed bé, saját népeddel a várárkokat
                        megtöltöd s ostromlod: de ezt a két várat azonnal megadod, különben Istent
                        hívom bizonyságul, hogy kicsintől fogva nagyig fegyverre hányatlak,
                        országotokat porrá tétetem, semmi grácia nem adatik, és minden
                        veszedelmeteknek magatok lésztek okai.</p>
					<p>Bethlen hallgatta s bánatos volt, de csak megtörténjen, csak meginduljon a
                        dolgok rendje. Ez itt mind csak szó, s mit sem jelent: ez mind olyan, mint a
                        kaftán, amely beborítja a ruhát, a testet, s egyformává teszi az összes
                        férfit, akár kicsi, akár nagy, akár vékony, akár vastag, akár okos, akár
                        oktalan. A kaftánoknak ebben a tömegében azonban az érdekeknek, az
                        egyéneknek annyi változatossága van: minden kaftánban egy-egy hernyó lakik,
                        amely falánk szájjal les, les s vár, s mihelyt lehet, harap. Rápillantott a
                        háttérben álló janicsárokra, akik mind irigy s kapzsi szemmel néztek reá, s
                        éppúgy szerették volna bekapni s felfalni, mint a kaftánosok, csak nem
                        jutnak hozzá: ebben az egész városban mindenütt, bárhova lép s bárhova néz:
                        az éhezett emberek pillantásával kell találkoznia, a tengerparton hemzsegő
                        koldusok ezernyi ezer népe, amely rögtön földön csúszik, ahogy egy jól
                        öltözött embert meglát, és alamizsnát kunyorál, s még attól is boldog, ha a
                        nagyúr korbácsával megvágja; föl a legmagasabb hivatalokban levőkig a kapzsi
                        éhségnek tombolása folyik. A koldusoknak a napi ennivalója hiányzik, a
                        bégnek a testőrsége, a nagyvezírnek a fejedelmi palota pompája. S az
                        alávetett tartományok minden termése, minden megmaradt kincse, minden
                        felgyűlt aranya csak arra való, hogy az ő fényűzésükre legyen. A férfiaknak
                        ebben a szörnyű és elviselhetetlen birodalmában, ebben a szenvedhetetlen
                        katonavilágban csak egyetlen szenvedély van: a rablás szenvedélye. Minden
                        egyéb ennek az árnyékában húzódik meg. Itt senki nem dolgozik, mindenki csak
                        élősködik: egy szervezett s hallatlan rablóbanda a világ közepén, amely
                        öncéllá nevelte a zsarolást, fosztogatást, gyilkosságot, orgyilkosságot, a
                        zsiványságot, s legfeljebb némi zsiványbecsület fedi a lelkekből
                        mesterségesen kitenyésztett aljas és rossz indulatokat. A katonai fegyelem,
                        a feletteseknek való rabszolgai engedelmesség, a lefelé való abszolút gőg, a
                        határoknak s distanciáknak kétségbeesett tisztelete s a feltétlen önkény;
                        egy ideális katonavilág, amelyben nincs egyén, nincs magánélet, nincs
                        család, nincs magántulajdon: ahol minden a szultáné s minden a szultántól
                        ered, ahol mindenki minden pillanatban tovább repül s más helyre kell hogy
                        költözzön, ahol senki egy órára sem mondhat semmit a magáénak, mert életével
                        együtt minden pillanatban elvesztheti, ahol egymás közt mulatva, a maguk
                        különös szirupba főzött gyűlöletével s rózsamézbe olvasztott rettegésével
                        beszélnek apró esetekről, például: Said budai basa jó építkező volt, de
                        egyszer beleütött a villám a puskaporos toronyba, az felrobbant, s ez elég
                        ürügy volt arra, hogy ellenségei kieszközöljék halálát.</p>
					<p>Mindezt ismerte már, de így még nem értette meg soha, mint ebben a percben,
                        itt a trón előtt fetrengő, ópiumőrületben nyavalygó szultán előtt, amint
                        rendületlen nyugalommal tárgyalnak tovább az óriási pénzkeresetre számító
                        basák a dívánban.</p>
					<p>- Szegény Erdély - sóhajtott magában -, hogy fogod megbírni ezt a kövér
                        pókhadat, amely a te sovány bordáid közé ereszti szúróját, s még megmaradt
                        kis véred kiszíjja.</p>
					<p>Ez a pillanat eskü volt a lelkében: megvédeni mindenképpen s minden eszközzel
                        az országát, hogy csak ezek be ne tegyék a lábukat. Fizetni, fizetni,
                        ajándékozni s adni, tenni, amit csak lehet, amivel az éhségüket távolból
                        lecsillapítani: csak be ne lépjenek a határon e sehonnai, semmitlen,
                        felelősségnélküli katonák...</p>
					<p> Ezalatt Báthory Gábor a Géczy szárnyai alatt megnyugodott, s rábízva a
                        vezetést Géczyre, újra nekiadta magát a dorbézolásnak, amitől Imreffy halála
                        után tíz napig tartózkodott. De mi volt az ő sereggyűjtésük a török hadsereg
                        megindulásához képest.</p>
					<p>Géczy parancsolt s írt, íratott, fenyegetett, rimánkodott, magyarázott, s
                        csak nem akart megmozdulni senki. A bihari, a szilágyi végek már zúgtak, s
                        oly lassan mozogtak, hogy hiába teltek a hetek, még követeik sem jöttek. A
                        felső vármegyék azt üzenték, eleget szenvedtek már az idén, ebben az évben
                        nincs idejük háborúra, mert a termést kell betakarítani, a szászok sehol sem
                        voltak, negyvenezer forint adót vetett ki rájuk, de kétszáz sem volt ebből a
                        kasszában. Legnagyobb baj volt a székelyeknél. Itt nem mer mozdulni a
                        tűzhelytől senki. A parasztok rettegtek, hogy ha elmennek, házukat az urak
                        felverik, s családjukat büntetik a “szabadságért”, az urak nem mentek, mert
                        ismerték a szegénység rabló dühét, csak a lábukat húzzák ki.</p>
					<p>Ezalatt Konstantinápolyban kiadták a jelszót:</p>
					<p>“Az izlám vitézség nincs-e már meg?”</p>
					<p>S erre a szóra csodálatos lelkesedés fogta el a basákat, s mindenki maga
                        akart elmenni Erdélybe Bethlen Gábort visszahelyezni. Híre ment a tolmács
                        beszédjének, s elképzelhetetlen gazdagság híre kelt, mintha Erdélynek a
                        völgyei a hegyek tetejéig arannyal volnának fedve, s mintha az erdélyi nők,
                        akik a Bolondkirályt megbabonázták, minden török katona számára a földi
                        paradicsomot ígérnék.</p>
					<p>Végre mégiscsak Iszkender basánál maradt a vezetés, nemcsak hogy budai basa
                        lett, de főszerdár, az egész hadjáratnak fővezére. Senki nem ígért oly gyors
                        hadmozgósítást, és senki annyit a többi dívánbélieknek, mint ő.</p>
					<p>A határszéli emírekhez rögtön kiment a rendelet, hogy mivel Buda várát újra
                        építeni kell, azért nagyobb számú katonaságra van szükség. Mire Iszkender
                        basa a szerémi mezőkre ért, már óriás hadsereg várta, amelyet meg is
                        indítottak rögtön Temesvár felé.</p>
					<p>Báthory Gábor még mindig egy-kétezer ember között vergődött, s Bethlennek
                        azon kellett dolgoznia, hogy a felgyűjtött irtózatos rablócsordának legalább
                        felét-harmadát más irányba tereljék.</p>
					<p>Végre Szkender basát sikerült meggyőznie, hogy elég lesz egy kisebb sereggel
                        bevonulni a Vaskapun, s másfelől Sahin Geráj az oláh és moldvai bégeket maga
                        mellé véve Brassó irányában gyülekezett fel.</p>
				</div>
				<div type="chapter">
					<head> [III]</head>
					<p>Géczy egy éjszaka, nagy ivás után belepiszkált a fejedelembe.</p>
					<p>- Nagyságod mellett semmire se lehet menni.</p>
					<p>Báthory, minél jobban elvesztette önbecsülését, annál érzékenyebb volt, hogy
                        másoktól, pláne Géczytől csak magasztalást kapjon. Dühösen csapott fel:</p>
					<p>- Mi bajod már megint?</p>
					<p>Géczy hallgatott.</p>
					<p>- Semmi.</p>
					<p>A fejedelem fütyörészni kezdett, csak meg kellett billenteni, már leszédült a
                        mélybe, utálta magát, hogy oly hiába vesznek a napjai, s az örök
                        reménytelenség mardosta a húsát, nemcsak a lelkét.</p>
					<p>- Alávaló ebek vagytok, a bűnötök verjen meg - szitkozódott, mert egyebet nem
                        tudott tenni.</p>
					<p>- Ki hiszi el, hogy igazánból való háborúra készülünk! - morgott Géczy. -
                        Senki sem akar táborba jönni.</p>
					<p>A fejedelem hallgatott.</p>
					<p>- Hogy is higgyék, hogy Bethlen ellen van a had, mikor már ő itt a fejedelem:
                        mindennapos lakodalom van odaát, csak itt a halotti tor.</p>
					<p>- Hol? - ordított fel Báthory - Stambulba?... Jól vigyázz, mert
                        megvágatlak...</p>
					<p>- Felséged? Felséged már meg van vágva... Azt mondta Szkender basa
                        követünknek: Erdélyben van a fejedelem s fejedelemasszony... De egy kard van
                        a kettő közt, s azon a ti bak fejedelmetek át nem ugrik...</p>
					<p>Báthory értette s hörgött.</p>
					<p>- És ebbe igaza van a pogánynak - unszolta Géczy.</p>
					<p>- Ne kínozz engem; mit akarsz, bestye?</p>
					<p>Géczy darabig hallgatott.</p>
					<p>- Ország kormányzása nem asszony udvarlása. Vagy fejedelem valaki, vagy
                        udvari inas. Felséged akkor még valaki volt, mikor a főkapitánynak nem tűrte
                        el, hogy felségjogokat gyakoroljon Kolozsváron. Most behunyja a szemét,
                        mikor a főkapitányné asszony éppen azt cselekszi Fejérváron.</p>
					<p>- Mit csinál? Be van zárva, hogy szuszogni nem bír, ki nem lép.</p>
					<p>- Be van zárva, ha a becsületszó erős zár: az asszonynak, tudjuk, hol a
                        becsületje, akárhol, de nem a száján. Szóval Bethlennének minden éccaka
                        világos az ablaka reggelig. Ha ő nem megy ki, vannak, akik bejárnak
                        hozzája.</p>
					<p>- Úgy.</p>
					<p>- Vacsorák, vígságok, felséged tanácsi nem mennek keresztül Fejérváron, hogy
                        ne tisztelkedjenek jövendőbeli asszonyuk előtt.</p>
					<p>- Ooo - hörgött fel Báthory, s részegen mereven nézett az éppen előtte álló
                        inasnak az arcába. Lukács volt, a régi ecsedi hajdúja.</p>
					<p>Előrehajlott, s rábámult a rémült fickóra, mint a vérivó tigris.</p>
					<p>- Ez az oka - károgta s megfenyegette a legényt. - Ha ez parancsomat akkor
                        megteszi, az ebellette, s Imreffyné be nem jő hozzám akkor délelőtt, s
                        éjszakára meg nem szöktet, se feleségemet ott nem veszítem, akkor minden
                        másképp fordul, meglássátok akkor minden másképp fordul...</p>
					<p>Felállott s haját tépte.</p>
					<p>- Egy patkány elrágja az oroszlán kötelét, de ez a patkány, ez belemart a
                        dicsőségem lábikrájába... Vessétek ki az ablakon!</p>
					<p>Az urak mind részegek voltak, újra ordított rájuk:</p>
					<p>- Vessétek ki az ablakon!</p>
					<p>Az ordításra bejöttek az úrfiak, a hajdút megfogták, ez nem is védekezett,
                        úgy elcsodálkozott, hogy nem tudta, mit tegyen.</p>
					<p>- Ki az ablakon! - ordította a fejedelem, s a hajdút kivetették. Mély csönd
                        lett, hallani lehetett a puffanást lent a mélyben, a szebeni vár köves
                        utcáján...</p>
					<p>Géczy merész volt:</p>
					<p>- Így! ez jó volt, ez fejedelmi tett volt, Nagy Sándorhoz illendő. Nincs is
                        abban hiba: nagyságod a hímbeliekkel jól emberkedik, de a femininum genus
                        előtt behúzza a farkát.</p>
					<p>- Hallgass - hörögte a fejedelem -, mert utána mégy. Nyergeljétek a
                        lovakat.</p>
					<p>Többen futottak.</p>
					<p>- Azt állítod, ma is vendégség vagyon nála?</p>
					<p>- Csapassa le a fejem Felséged, ha nem.</p>
					<p>- Meg is lesz...</p>
					<p>- Ez egy új Penelope, felséges uram, amit mi nappal gyűjtünk, azt éccaka
                        szétbontja...</p>
					<p>Éjjel katonaság vette körül Bethlen Gáborné gyulafejérvári palotáját, s a
                        fejedelem felizent, hogy illendőképpen akarja tiszteletét tenni. A követnek
                        parancsa volt, hogy a teremből embert ki ne bocsásson.</p>
					<p>Mire az asszony magát összeszedte volna, már ott is állt előtte, rárontva,
                        keményen, elszántan s gőgösen Báthory Gábor.</p>
					<p>Az idő késő volt, éjfél felé, gyertyák égtek sűrűn s a szobában sokan voltak,
                        de Báthory meglepetve, megdöbbenve nézett. Férfi nem volt Bethlenné körül,
                        csak leányok, s öregasszonyok, fontak s kézimunkát végeztek. És mindnyájan
                        tiszta feketében.</p>
					<p>- Isten hozta felségedet - mondta az asszony, aki rendkívül sápadt volt, haja
                        barnán, kettéválasztva sima homloka felett, egyik szemöldöke idegesen
                        feljebb kanyarodott, mint gyanakvó kígyócska, a szemek azonban kitartóan,
                        mélyen néztek.</p>
					<p>Báthory nem szólott, megzavarodott az asszonyi nép gyülekezetében.</p>
					<p>- Jöttem, mint a kísértet - mondta -, félsz-e a kísértettől?</p>
					<p>- Isten kezében vagyunk, Nagyságos uram - szólt Bethlenné.</p>
					<p>- Mért vagy fent ez éjszakában?</p>
					<p>- Minden éjszaka fent vagyok.</p>
					<p>- Mit szősz, mit fonsz ellenem?</p>
					<p>- Felséged ellen?...</p>
					<p>- Hol vannak a férfiaid?... a híveid... a szeretőid?</p>
					<p>Bethlenné kiegyenesedett, s merőn nézett a fejedelemre.</p>
					<p>- Felséges uram... Báthory Gábor: kövesse meg magát.</p>
					<p>Az asszonynép megdermedve nézett, s halálos félelemtől reszketett. A
                        fejedelem korbáccsal kezében, mint magát elvesztett őrült állott közöttük. S
                        le volt győzve, és forrt belülről, szégyellte magát.</p>
					<p>- Annál jobb - mondta önmagát marcangolva, s belehajtva a vad és méltatlan
                        örvénybe... - annál jobb... Ki innen!... - s körülintett az asszonyokra.</p>
					<p>Mint a szél előtt a fű, zsibongva, reszketve hajolt össze a sereg.</p>
					<p>De Bethlenné felemelte kezét:</p>
					<p>- Egy lélek sem távozik el - szólt, s az arca egyszerű volt, fejét kissé
                        előre ejtette, nem volt dacos, nem volt fenséges, nem volt kiáltójel,
                        egyszerű és szomorú asszony volt, gyermekeit vesztett szegény teremtés, de
                        ebben a gyászban megindítóbb, mint lett volna a khérubimok szárnyával
                        vállain.</p>
					<p>- Egy lélek se bizony, egy se távozik - rikácsolt a fejedelem. - Ez az
                        éjszaka a piros öröm éjszakája... Vagyunk elegen vérbeli férfiak.</p>
					<p>S belemeredt a Károlyi Zsuzsa szemébe, tébolyodott, végtelenbe néző
                        szemeivel. S kivárta amíg a méreg hat, akkor újra:</p>
					<p>- Éjjel nem tudsz aludni? ébren virrasztasz? készíted a sebeseknek s
                        megcsonkítottaknak a tépést? és a kötést? s az urad készíti a fegyvert?...
                        Szerencsétlen vagy, tudd meg... szerencsétlen vagy és boldogtalan vagy, és
                        ha azt hiszed, hogy te fogod bekötözni annak sebjét, aki Báthory Gábort
                        megöli, akkor nagyon ostoba vagy, de hiszen asszony vagy...</p>
					<p>Az asszony megdermedten, ellenmondás nélkül s tiltakozás nélkül
                        hallgatta.</p>
					<p>- Megmondtam neked - folytatta Báthory, s régi, diákos, heccelő, furcsa
                        módján hajolt felé, kötekedve s kicsinyelve, s kicsinyesen és rövidlátó nagy
                        szemeit ráhunyorgatva, s ritka fogait nagy buja szájából vicsorgatva, s most
                        oly csúf volt -, megmondtam neked, hogy Károlyi Zsuzsanna akkor született
                        mikor Bethlen Gábor feleségül vette! Mit akarsz?... Bethlen Gáborné
                        megszűnt, ha Bethlen Gábor fejedelem lesz... Károlyi Zsuzsa leszel megint...
                        ezt akarod?... A nap mellett árnyékot akarsz játszodni? Árnyéka akarsz lenni
                        a napnak? - s röhögött.</p>
					<p>Károlyi Zsuzsanna felemelte a fejét, s szembefordult:</p>
					<p>- Mit akar kegyelmed tőlem?</p>
					<p>- Báthory Gábornak nagy az éhsége, nagy a kívánsága, de csak szemével kívánó
                        mommutállat ő: hanem Bethlen Gábornak nagy az étvágya, és nagy az akaratja:
                        te akarsz mellette fejedelemasszony lenni?... Kis jószág! más lesz az!... Él
                        az Isten, hogyha Báthory Gábor ebek koncára jut: marad még Báthory-vér, aki
                        Erdély trónján fog fényeskedni... De az Károlyi Zsuzsannának rosszabb lesz a
                        halálnál... Mert akkor még árnyék se lesz belőled.</p>
					<p>Kacagott, harsányan, gonoszul...</p>
					<p>- Reszkess szerencsédtől: fonó asszony az alházba való... Fejedelmi ágyba:
                        fejedelmi személy... A te urad?... Az fölfelé néz, s még átgázol rajtad,
                        mint a garádicson...</p>
					<p>Ezzel lesúnyta a fejét, s megfordult, és ingó léptekkel, vastag nagy
                        medveformán elment.</p>
					<p>Leballagott a lépcsőn, s utánavilágítottak. Felnézett a lépcső tetejére, s
                        megcsóválta a fejét, ily alattomosan akart vele végezni a nagy bitang,
                        mondta, mert meg volt győződve felőle, hogy az a tégla a múltkor kiszámított
                        terv volt, s már bízni kezdett benne, hogy szerencsecsillaga megvédi:
                        Bethlen nagy számító, de csak lent a porban, Báthory Gábor feje túl van a
                        porfelhőkön, amelyeket Bethlen Gábor tud felverni.</p>
					<p>Bethlenné remegett, fagyott síri szobor, megértette, s ó asszonyi balgaság,
                        elhitte, és halálig tartó rettenetes gyűlölet fakadt fel benne Báthory Gábor
                        ellen, mertigazat mondott... s Anna boszorkány! s
                        Báthory... ó, jaj, ó, jaj!... Ő pedig árnyék... a nap árnyéka?... a
                        napé?</p>
					<p>Mióta van árnyéka a napnak?</p>
					<p> Másnap megjelent a fejedelem udvarában, Szebenben Husszain csausz nagy
                        kísérettel.</p>
					<p>A fejedelem három napig váratta, akkor bocsátotta maga elé; nagy gőggel s
                        nagy pompával fogadta:</p>
					<p>- Mit akarsz s mit kívánsz, becsületes török?</p>
					<p>Ez meghajtotta fejét s alázattal, magyarul mondani kezdte:</p>
					<p>- Hála legyen Allahnak, aki igazhívő szolgái közül a muszulmánokat nagyon
                        felmagasztalta, és ügyeit megsegítette; tisztelet és üdvözlet a hitetlenek
                        virágának, Báthory Gábornak, ki vagy Erdély fejedelme. A világ hatalmas ura,
                        a mindenbíró s győzhetetlen császár, a padisah, megkeresi az ő legkisebb
                        szolgáját, Báthory Gábort, akit az ő akarata helyezett a fejedelemségbe:
                        hogy és mint vélekedel arról, amit első leveledben, írott betűkkel, s illő
                        alázattal küldtél a hatalmas császárnak...</p>
					<p>Báthory szívéből utálta ezt a csúszó-mászó édeskés nyelvet, s
                        közbevágott:</p>
					<p>- Ne cifrázd, sok dolgunk vagyon, sietünk.</p>
					<p>A csausz újra fejet hajtott, s folytatta:</p>
					<p>- Jól tudom, hűséges vajdája a győzhetetlen császárnak, hogy serénységben
                        nincs párod a hatalmas szultán szolgálatában, s mondásod hogy a padisah
                        barátjának barátja s ellenségének ellensége lész, mindenkor tündökölni fog a
                        hűségnek példái között...</p>
					<p>- Nos, halljuk, jó csausz, mit akarsz elérni tőlünk.</p>
					<p>- A páratlan vezér, Musztafa pasa parancsolta, úgymond “jaj fiam, jaj
                        szolgám, hozzátok elő a defterkönyveket s az adókönyveket”. Szolgái s
                        tihájai szaladtak a rézeffendiért, s előhozták a könyveket, amit a páratlan
                        vezér, Musztafa pasa kívánt. S azokban írva vala, hogy Erdély adója húsz
                        esztendő óta megadva nem volt. Parancsolta azért a páratlan vezér, hogy
                        “leghűségesebbem, Husszain csausz, te jól ismered az erdélyi vajdát, Gábor
                        fejedelmet, eredj el, s kérdezd meg, mikor fogja teljesíteni, amit első
                        levelében ígért, hogy mind az adókat hiány nélkül megfizetendi”.</p>
					<p>Báthory felpattant.</p>
					<p>- Húsz évi adót?... Egy batkát se!... Egy polturát se!... a te uradnak, a
                        páratlan vezérnek? Akinek társzekérrel s lóteherrel küldtem az őseimtől
                        örökölt birtokimat, marháimat, arany s ezüst kincseimet, s hálából
                        fejedelmet nevezett ki a nyakamra: többet Erdélyért ócska papucsomat nem
                        adom!</p>
					<p>Mély csönd volt.</p>
					<p>- Bárhogy van, Alláh tegye könnyűvé.</p>
					<p>Báthory már megbánta heveskedését.</p>
					<p>- Írjatok neki egy szép levelet. Mi nem szoktunk cúkoros szókkal beszélni, mi
                        emberi nyelven szólunk, ha haragszunk, haragosan, ha szerelmesek vagyunk,
                        szerelmesen: de ti mindig cikornyával szóltok, se szerelem se harag nem
                        látszik meg. Írjátok neki, hogy Erdély fejedelme mindenre kész, s mindent
                        megad, de nem úgy, mint eddig, setétbe, vaktába: szegődött bér, osztott
                        konc: ezután meg fogom kérdezni, mit adtok s mit kértek: megfizetem...
                        Adjátok ki nekem az én megszökött emberemet, aki hozzátok ment irgalmat
                        koldulni, Bethlen Gábort, adjátok ide, annyi aranyat adok, amennyit
                        nyom.</p>
					<p>A csausz mereven nézett s hallgatott.</p>
					<p>- De ha ki nem adjátok, ám ti lássátok, ha nyakatokra mennek a németek az
                        egész világról, mert ha engem innen elkergettek, isten ne legyen irgalmas,
                        kegyelmes, de mind hátatokra hozom az egész világ német seregét, s akkor
                        szorul a kapca.</p>
					<p>A csausz így szólt:</p>
					<p>- Ha így van a helyzet, akkor add ide ezt a levelet értelmesen megírva, mint
                        eszes fejedelemhez illik, mert a királyt dicséri az ő levele, és a tolmácsot
                        az ő tolmácsolása.</p>
					<p>Báthory újra egyet kötött indulatán, s még enyhébben mondta:</p>
					<p>- Nézd, öreg atyus, te értelmes öregember vagy: beláthatod, hogy van okom a
                        haragra, de ti vagytok az okai, mert minden kifutott ebnek meghallgatjátok a
                        csaholását: úgy-e bizony, mikor Géczy András odajárt az én követségembe,
                        annak is meghittétek, amit beszélt: pedig látod, megcsalt titeket, az én
                        parancsomból: itt van mellettem...</p>
					<p>Husszain csausz fölemelte szemét:</p>
					<p>- Mondom, aki mit akar, de te ezt a szót ki ne mondd: mert hol vagyon itt,
                        akit említesz?</p>
					<p>A fejedelem körülnézett. Géczy nem volt a teremben.</p>
					<p>Megszökött, gondolta magában, bosszankodva rajta, s haragudott is, de Géczy
                        később megmagyarázta, hogy azért nem jött be, mert megírta a levelet a
                        töröknek abban az értelemben, ahogy a fejedelemmel előre megbeszélték.</p>
					<p>A csausz a levelet elvitte, s erre másnap hallották, hogy Giraj khán betört a
                        tömösi s a törcsvári szoroson. Csak akkor értették meg a csausz szerepét: az
                        egész adókérdés arra való volt, hogy a hadüzenetet indokolja. Az egész világ
                        előtt oka legyen, hogy az erdélyi fejedelmet azért támadja meg a szultán,
                        mert megtagadta a húszévi adóhátralék megfizetését.</p>
					<p>A nép máris remegve fut a törökség elől, s a székelységen lázadás tört ki.
                        Mintha egy pillanat alatt lángba borult volna a mező, a fejedelem hirtelen
                        azt sem tudta, merre s hova forduljon.</p>
					<p>A székelyek közül minden percben érkezett egy követ, s hozták a hírt, hogy a
                        török had gyenge, szedett-vedett csürhe, amely meg sem mer mozdulni s a
                        fejedelem nagyobb bajra figyeljen: éspedig arra, hogy az urak ellene
                        szervezkedtek, s Bethlennek írtak, s követeket küldtek elébe Temesvárra, már
                        visszajött a portáról.</p>
					<p>Rettentő ijedtség volt az emberekben: mindenki elvesztette a fejét, páni
                        rémülésben futkosott minden ember, mintha a végítélet közeledne, jeleket
                        beszéltek, már megint vérpatakok fakadtak a fák tövében. Csíkban kotló alakú
                        csillagot láttak s földrengés volt a szász vidéken. Brassó városában is
                        viszály ütött ki, a tanács egyik része hű akart maradni a fejedelemhez, mert
                        ők is látták, hogy a török had haszontalan népség, amely cigányok módjára
                        fegyvertelenül és éhesen kóborol, ez soha nem fogja bevenni Brassót, sem
                        Szebent, sem a fejedelem hadait meg nem veri, ellenben, ha a fejedelem marad
                        felül, akkor igazán isten legyen irgalmas most már a szász nemzetnek. De a
                        nép a török pártjára állt, s Benkner, aki maga vajda akart lenni Erdélyben,
                        a szász nemzet külön vajdája, tudálékos arccal, papos módon járt-kelt, s
                        úton-útfélen prédikált Szodomának s Gomorrhának végső veszedelmiről.</p>
					<p>Egyik nap a fejedelem követei mentek keresztül a városon a török kísérők
                        vezetése mellett, s ezek oly udvariasan bántak a fejedelem embereivel, hogy
                        rögtön elterjedt a híre, hogy Báthory kegyelmet nyert a portán, s a nép
                        reszketni kezdett.</p>
					<p>Most Bánffy Demeter és Pécsi Simon, aki tudott törökül, álltak oly
                        szánalmasan a tatár kán előtt, mint pár napja őelőttük a csausz.</p>
					<p>A kán átvette a gazdag ajándékokat, s azt kérdezte:</p>
					<p>- Megbékéllett már az a ti Báthory vajdátok az országgal?</p>
					<p>- Meg, nagyságos kán.</p>
					<p>- Hát Brassóval?</p>
					<p>- Igen, avval is.</p>
					<p>- Hát békességben vagyon az ország?</p>
					<p>- Békességben van.</p>
					<p>- Ne ugass, mert én tudom, hogy nincs békességbe.</p>
					<p>- Van, kegyelmes uram - bizonygatta az öreg Bánffy Demeter.</p>
					<p>-Jabana szulaz ag szakall köpeg - ordított képéből
                        kikelve a kán Bánffy Demeterre, s a tolmács utána ordította ugyanolyan
                        hangon:</p>
					<p>-Hjába szólasz, agg szakállú kopó!
                    </p>
					<p>Korbácsát rájuk emelte, s ugyancsak gyorsan kellett visszahúzódniok.</p>
					<p>Vették is eszükbe, hogy itt ugyan rosszul áll az uruk dolga, s hamar
                        visszafordultak, de nem engedte őket a kán. Egy verembe zárta a követséget,
                        s ott egyebet nem kaptak, csak ha békát enni lett volna kedvük.</p>
					<p>A fejedelem s Géczy most éjjel-nappal verették a hidat a Maroson, hogy a
                        sereget átszállítsák, de a hajdúk fent voltak Nagyenyed táján, s náluk
                        nélkül nem volt értelme az egész elindulásnak, s minden órán új s újabb
                        csapatok jöttek, mintha földből nőttek volna ki.</p>
					<p>- Szebenbe, Szebenbe - sürgette a fejedelem, s a saját kezével szeretett
                        volna átröpíteni a folyón minden embert - Szebenbe, Szebenbe, a bevehetetlen
                        jó Szebenbe.</p>
					<p>Csodálatosképpen néhány nap alatt tízezernél nagyobb sereg gyűlt össze, s
                        mint a tenger árasztották el a vidéket, a költözködtek hangyamódra hosszú
                        sorban poggyászukkal, batyuikkal a vár felé.</p>
					<p>De míg ők Brassó felé figyeltek, megjött szerdán éjjel a hír, hogy
                        Szászsebesen vannak a törökök, Iszkender basa a Vaskapu és Déva felől jő
                        Bethlennel.</p>
					<p>Szászsebes már csak egy óra járás lovon s a szebeni út közepén, most már
                        mindennek vége, a fejedelem kétségbeesve ült nyeregbe, soha többé Szebent el
                        nem éri, Géczyt s hű szolgáját, Lónyai Farkast maga mellé véve, mindent
                        otthagyott szanaszét, felborulva, elszórva, úton elvesztegetve, “a
                        székelyekhez!” kiáltotta, “a székelyekhez!”</p>
					<p>Éjszakai időn, setétben vad s elhagyott utakon lóhalálába vágtatott néhány hű
                        szolgája kíséretében föl a Maros völgyén, majd a Kisküküllő partján, s ebben
                        a percben nem tudta, ki ő, mi ő? honnan jön s hová megy, fejedelem-e még,
                        vagy sem.</p>
					<p>Háta megett az iszonyatos csönd, amely rémekkel teli, s előtte vak
                        sötétség.</p>
				</div>
				<div type="chapter">
					<head> [IV]</head>
					<p>Ugyenezen az úton ment a múlt őszön, mikor a Székelyföldet bejárta. Most
                        ellenállhatatlanul támadtak fel az emlékek, amint a nap feljött, s a Küküllő
                        völgyében végigfutott, az aranyba sárguló bűbájos völgyben.</p>
					<p>De nem látta a hegyormok szeszélyes vonalát, a kis folyó vidám kanyargását,
                        nem látta a meg nem rendült természet nyugodt bölcsességét, felzaklatott
                        lelke magába mélyedt, s szíve hevesen vert. Még egy szál tartotta, még egy
                        reménysége volt, még egy adósa, akire számított.</p>
					<p>A székelyek, a székelyek: köztük bátorságban s biztonságban fogja magát
                        érezni, s a lovakat hajszolta, hajszolta, hogy minél hamarább, minden
                        percért rettegve, befusson, mint valami kész várba, ahol aztán semmi baj nem
                        érheti.</p>
					<p>Éjjel-nappali menés után elhaladtak Medgyes, Erzsébetváros alatt, s alig
                        telepedtek le kicsit legeltetni, nem merték egyik várost sem megpróbálni,
                        mert már szorította őket a lelkiismeret, mert félt, hogy itt szorul, s ki
                        tudja, nincsen-e már ezeknek is értésükre, hogy mi történt, vagy mi készül,
                        ez erős szász városoktól semmit se várhat, csak haraggal nézi a kőfalakat, s
                        tovább, tovább.</p>
					<p>Dánosnál sereg jő szembe.</p>
					<p>Megállanak, lovas- és gyalogsereg, soká vizsgálják s már készülnek, hogy neki
                        a Küküllőnek, át a túlsó parti hegyekbe, s megkeresik a marosvásárhelyi utat
                        s felvádolnak, mikor végre felismerik, hogy a székelyek jönnek.</p>
					<p>Nagy boldogság.</p>
					<p>Mindjárt új helyzet áll elő, s a fejedelem méltóságos módon ül meg lován.</p>
					<p>Géczy elrendezi a lovasságot, s így várják be a székelyek előre küldött
                        vezetőit.</p>
					<p>A csapat most jött a fejedelem táborába.</p>
					<p>Negyvenen voltak lovasok, s kétszázan gyalogok.</p>
					<p>Örült nekik, s maga mellett tartotta őket.</p>
					<p>A következő hely Segesvára volt, tavaly itt fogadták a legnagyobb ünneppel,
                        azonnal elhatározta, hogy ezt a várat rögtön felkéri, s ott megpihen, míg
                        újabb hírt nem hall.</p>
					<p>Délután három óra tájban értek a vár alá. A vár s egész város egy hegyes
                        dombról ijedten nézett le rá, kapuit becsukta, s az előreküldöttek már
                        visszatértek, hogy a város nem ereszt be a hadi idők miatt egy lelket sem, s
                        nem akarják hinni, hogy maga a fejedelem itt volna.</p>
					<p>Géczy levelet írt, erős nagy levelet, hogy a hitre tartsák magukat, különben
                        el nem kerülik szörnyű végüket, s a levelet aláírta a fejedelem, de a sebes
                        induláskor nem gondolt rá senki s pecsétviaszt nem találtak.</p>
					<p>Míg a küldöttek visszajöhettek, a sereg letanyázott az országút mellett,
                        éppen a Küküllő kanyarodóján, ahonnan a várat legjobban lehetett látni, sem
                        közel, sem távol, úgyhogy onnan puskával kárt nem tehettek bennük.</p>
					<p>A fejedelmi banderiumnak semmi elesége nem volt, a góbéknak is elég kevés, s
                        gyanús szemmel nézték a hatalmasok szegénységét, de megosztották a falatot,
                        abban a reményben, hogy Segesváron majd kipótolják.</p>
					<p>Az éjszaka rájuk szállott, a városból semmi választ nem lehetett kapni, mert
                        a kapun be nem bocsátották, a polgármester azt izente ki, hogy hajnal előtt
                        egy lelket sem eresztenek be, s csak tartották magukat erősen ahhoz, hogy
                        nem a fejedelem, s nem a fejedelem.</p>
					<p>Nem lehetett arra vállalkozni, hogy ilyen kevesen megostromolják most rögtön
                        a várat, azért jó tanyát igyekeztek csinálni, sátor azonban semmi nem volt,
                        s maga a fejedelem egy kis pásztorkunyhóban vonta meg magát Géczyvel, a
                        többiek kint az isten szabad ege alatt tanyáztak a deres hidegben s erős
                        őrségen: legalább nem aludtak el.</p>
					<p>A székely hűségesen virrasztott.</p>
					<p>A fejedelem éjszaka nem aludt, fölserkent néhány órai alvás után, s kiment a
                        csillagos ég alá.</p>
					<p>A kunyhó előtt ott állt a székely gubában s hosszú nyelű dárdájára
                        támaszkodva aludt.</p>
					<p>- Alszol-e - rázta meg a vállát.</p>
					<p>Fölserkent.</p>
					<p>- Dehogy alszok, dehogy alszok - rezzent az fel.</p>
					<p>- Láttam, hogy aludtál.</p>
					<p>- Hogy aludtam vón, mikor nem aludtam... Csak nagyon néztem!</p>
					<p>A fejedelem nem veszekedett, s nem jutott eszébe, hogy felakasztassa.
                        Továbbment, s ő is nekidőlt egy fának, maga elé hajlott, s nagyot
                        nézett...</p>
					<p>A távolba akart nézni, át a hegyeken, a távolságokon, látni akarta a török
                        hadat, amely most valahol szintén nyugszik az éjszakában, vajh bementek-e
                        már Gyulafejérvárra, talán azok is így tanyáznak a város előtt, de nem
                        ennyien, hanem számtalanok, csorda, rettenetes.</p>
					<p>Bozontos fekete ember jött felé:</p>
					<p>- Megállj, ki vagy!</p>
					<p>- Én vónék, nagyuram.</p>
					<p>A székely csapat főtisztje volt, nemes Mikó Miklós.</p>
					<p>Sokáig állottak egymás mellett szótalanul.</p>
					<p>- Mér késtetek így el, apám - kérdezte a fejedelem.</p>
					<p>- Elkéstünk vóna? - morogta az. - Mitül késtünk el, nagyságos uram.</p>
					<p>- Múlt héten már ott kellett legyen minden szék a fejérvári táboron.</p>
					<p>Mikó uram hallgatott.</p>
					<p>- Nem lehetett a haddal, nem akarta az igazságot, sokat perlettek, hogy a
                        főnép és lófejek kik az lófőségben vagynak, ezek meg ne róttassanak, ahogy
                        az törvény van. De régi szokás szerint hadra készen legyenek. De a paraszt
                        népség, a második artikulust meghamisétotta: hogy azkik földön lakók, mind
                        megróttassanak, minden rendbeliek, akár egy ekések, akár félekések, akár
                        marhások, akár marhátlanok. Senki nem akart rovást hagyni magán, mióta
                        nagyságod kiadta a rendelist, hogy aki az olá hadra megy, senki nem akar
                        jobbágyságot esmerni... Mán ott van nálunk is a faluszerin, vagyunk nemesek
                        azaz nobilisek három család, mink a Mikók, a Fodorbeliek meg a Czerjékek.
                        Egész ekés vagyon paraszt hét család, meg Pál polgár család. Félekés van tíz
                        család, egymarhás van öt család, marhátlan van tizenhárom, Kovács Miklós
                        polgárral tizennégy. Hát nem vót itt ez idáig semmi baj, mert vótak
                        jobbágyszeren elegen, amékek megdógozhatták a fődeket, vót mibül kivenni a
                        dézmát, úrnak, nemesnek, országnak, papnak. Mert minket három nemes
                        családot, harmincöt vagy harminchat jobbágynépnek kellett kitartani. Igen,
                        de most ezek a koszos, vedlett bitang népség mind kardra tett szert, meg
                        puskára, tőtisse ugyan nincs, hát csak annyit ér vele, mint egy fustéllyal,
                        de nem akarnak az istennek se igazságot tudni. Ki-ki magának, mind csak
                        magának gyűjt, gyarapít, hajtja barmát, ahová jólesik: hogy most aszongyák a
                        közszabadság kiütött, kiadta a fejedelem. Mind a mellit veri, hogy ű is
                        fejedelem szabadja, meg ű is...</p>
					<p>A fejedelem hallgatott, lassan értette a szót, s tetszett neki: csinált hát
                        egy kis felfordulást mégis.</p>
					<p>- Az asszonyok nagyon békétlenek, kivált az én feleségem is csak alig
                        maradhat, hogy eddig a szöszt kiadta fonni, neki szépen felfonták a télen, a
                        pászmákat mind behordták, tavaszra, húsvétra be lehetett állítani az
                        esztovátákat s lehetett szűni: most meg a vedlett kócos bitangjai azt vetik,
                        hogy van nekik maguknak elég fonnivalójuk: az igaz, mind kinyűtték maguknak,
                        ellopták a kenderfődeket, a feleségem, míg odavótunk, alig tudott magának
                        valamit menteni. Hát miből lesz most ruha a népnek, magunknak: cselédeknek.
                        Az igaz, cseléd sincsen, egy se akar bent lenni, már a botos le se mer menni
                        a faluba, mert ígírik neki, hogy újra elverik... Eccóval meg van romolva a
                        világ, nagyságos uram...</p>
					<p>A fejedelem mereven mosolygott.</p>
					<p>- Az főnép szolgái is, kik lovok hátán őfelségének hadban és egyéb szükségben
                        urokkal egyetemben szolgálnak, kiknek uruktól ruházattyok vagyon, esztendőre
                        fizetésképpen szegődtségek vagyon, most, hogy senki meg nem róttatik,
                        adópénzt nem fizet egy dénárt is: mind el akar széjjedni, senki magánál
                        nagyobb urat esmerni nem akar...</p>
					<p>Odalépett a másik főember, Rophaj Mátyás uram, s megértvén, hogy a fejedelem
                        előtt Mikó uram ilyetén nyugalommal beszéli a nemesi rend kínját, maga
                        mellettük valónak vélte a fejedelmet, s nagy lángra lobbanva elkezdte szidni
                        tele szívből a nemigazútonjáró, hazug ingyenélőket, akik az uraik zsírján
                        akarnak hízni, s akiket nagyobb ellenségnek esmér mindenbéli ellenségnél,
                        akár töröknél, akár tatárnál, mer az mind csak gyün s elmegy, de ez itt
                        marad.</p>
					<p>Mégis fojtva beszélt, mert az őrálló székely nagyon kezdett ügyelni a
                        szóra.</p>
					<p>Három katona jött, akiknek kötelességük volt, hogy a vár kapujáig járjanak s
                        vissza, hogy baj ne érje őket, ha éjszaka kiütnének a szászok. Megálltak
                        mellettük, nagy hetykén köszöntek, s kezdték úgy hányni-vetni magukat,
                        mintha ők is nemesemberek volnának.</p>
					<p>- No Mikó uram - mondta az egyik -, szóll-e még a ződ furuja?</p>
					<p>Mikó uram erre a konfidenciára, amit a fejedelem őnagysága szeme előtt
                        kellett eltűrnie, éktelen dühbe jött.</p>
					<p>- Te kapubéli cigány, te - mondta neki -, te falusarki rusnya béka, hát hun
                        őriztünk mink együtt disznót, hogy együtt furulyázzunk?</p>
					<p>Az ember nevetett, már ehhez hozzá volt szokva, hogy az úriemberek
                        szidogatják őket, de nincs annak semmi ereje.</p>
					<p>Mikó uram elővette a zöld csutorát az oldalán lógó tarsolyábul, s megkínálta
                        égettborral a fejedelmet, ékesen köszöntvén:</p>
					<p>- Ne utájja no!</p>
					<p>A fejedelem elvette az edényt, s egyet szippantott a vékony csöcsin. Jóféle
                        erős pálinka volt benne, csakúgy égette a gyomrát az embernek.</p>
					<p>Jóízűen esett, melegített; megborzongott, összébb húzta magán a köpenyét, s
                        tovább nézte az embereket. Mikó uram megkínálta társát, Rophaj uramat, akkor
                        eltette a kulacsot.</p>
					<p>A paraszt ott oldalt irigyen nézte, s szerette vón megkóstolni, de Mikó uram
                        odasandított:</p>
					<p>- Ebbe fogatok nem vásik, békahúgy a béletekbe.</p>
					<p>- De azt is mink főztük, úgy-e Mikó uram?</p>
					<p>Rophaj uram a szesztől megmelegedve szintén hangos lett.</p>
					<p>- Sajtáromba tej-vaj, tietekbe ganaj.</p>
					<p>- Rophaj uramat nem céloztam - mondta a legény -, vagy aki belém szól, fogát
                        rakja ki elébb a fűre, hogy le ne nyelje, ha meg tanálom tenyerelni.</p>
					<p>Rophaj uram, az égettbor tette-e, vagy hogy a fejedelem mind ez ideig egy
                        szót sem szólt, s így teljes helyeslést vélt felőle, de egyszerre fölemelte
                        a csákányát, s teljes erővel fejbe vágta a parasztot, úgyhogy az
                        felfordult.</p>
					<p>A fejedelem kardjához kapott, s hátralépett.</p>
					<p>- Mit csinált kegyelmed?</p>
					<p>A másik két katona elszörnyedt s kiabálni kezdett:</p>
					<p>- Lassabbacskán nem lehetne-é?... - avval nem sokat törődve, nekiestek Rophaj
                        uramnak, s elkezdték a dárdanyelével agyabugyálni.</p>
					<p>- Megálljatok - kiabált a fejedelem, de biz ott senki se törődött vele, az
                        emberek mind összefutottak, s az éjszakában egyszerre csúf verekedés lett,
                        szólani sem kellett, magától kialakult a két párt, nemesek, s parasztok
                        vágták egymást, mint a tököt.</p>
					<p>Géczy kiugrott a kunyhóból, jókor, mert éppen felgyújtotta valaki, hogy
                        jobban lássák egymást. A fejedelem parancsolt volna, de kinek: itt a szeme
                        láttára csata lett, s ő nem tud mit tenni.</p>
					<p>Sohase hitte volna, hogy ezek a kedélyes szavakkal diskuráló székelyek ily
                        hirtelen mérgűek, s ily könnyen áll náluk a kard.</p>
					<p>- Báthoryak ide - kiáltotta egyszerre egy hang, távolabb - “Bethlenek ide” -
                        hallatszott a másik oldalon. S egy pillanat alatt szétvált a két elem, s a
                        fejedelem látta, hogy mind a nemes emberek szembe vannak, s a csürhe viseli
                        az ő nevét.</p>
					<p>Már el nem lehetett kerülni a színvallást, Géczy megrántotta a köpönye
                        szárát.</p>
					<p>- Nagyságos uram, gyerünk innen, hadd egyék meg egymást az ebek.</p>
					<p>A fejedelem ment a csatlósok felé, akik a lovakat nyergelni kezdték. Géczy
                        Mikó Miklóst odaszólította:</p>
					<p>- Mikó uram - mondta -, menjenek kegyelmetek csak egyenesen tovább Fejérvár
                        felé, ott fogják már találni Bethlen Gábort a fejedelemségbe: adja neki
                        kegyelmed ezt a levelet.</p>
					<p>Mikó nagy szemet meresztett.</p>
					<p>- No, a jó hírnek szeretik a nyakát szegni - mondta -, hogy errül nem is
                        hallánk.</p>
					<p>Géczy szembe hunyorított:</p>
					<p>- Mondja meg kegyelmed a fejedelemnek, hogy várja meg, míg tizenkettőt üt az
                        óra: s tudja meg, hogy atizenkettedik ütést Géczy
                            cselekedte.</p>
					<p>Mikó értetlenül nézett rá.</p>
					<p>Géczy odaadta a levelet, s kezet nyújtott.</p>
					<p>Azzal visszatért, felült lovára, s a fejedelem után ügetett.</p>
					<p>- Hol voltál? - kérdezte a fejedelem.</p>
					<p>- Semmi, csak a csizmám szorított.</p>
					<p>A fejedelem később azt kérdezte:</p>
					<p>- Mit beszéltél Mikó urammal?</p>
					<p>- Vagy úgy?... Megmondtam neki, hogy jó lesz, ha visszafordulnak, mert
                        Fejérvár felől jön a török s tatár.</p>
					<p>A fejedelem lassan ügetett, tűnődött: Géczy hazudott, érezte, hogy hazudott,
                        s most elhúzódott tőle, fal támadt köztük, s óvakodott ez embertől.</p>
					<p>Még egyszer szerencsét próbált a várral. A kőfal alá mentek, s Géczy
                        felkiáltott, hogy eresszék be őket.</p>
					<p>- Közel az erdő, menjetek oda, ahun eddig voltatok - kiáltott le az őr.</p>
					<p>- Ha istent ismértek, eresszetek be, hogyha most bebocsáttok, halálig veletek
                        maradunk.</p>
					<p>- Nem lehet a kaput leereszteni - kiáltott ridegen a kapus.</p>
					<p>- Kötelen vonogassatok fel a falon, mert itt lep az ellenség.</p>
					<p>De azt se tették meg, azért a városka falai alatt zsugorodtak virradatig.
                        Akkor kijött az őrség fegyveresen, maguk után a kaput bezáratva, körüljárta
                        a várat, hogy nem ólálkodik-e valahol ellenség, amely a kaput fenyegeti.
                        Mikor szorgalmasan megvizsgálták az árkokat, berkeket s az erdőt,
                        megnyitották a kapu rostélyát, és odahívták a fejedelmet, hogy igazolja
                        magát.</p>
					<p>De még akkor is csak azt a választ adták, hogy a tanács hajnali harangszóra
                        összegyűl, és dönteni fog a bebocsátás felől.</p>
					<p>A fejedelem elunta a dolgot, elfacsarodott a szíve, hogy Erdély ura, aki még
                        esztendeje banderiummal s harangok zúgásával vonult be a kivirágozott
                        városba, most mint egy koldus ácsorogjon a kapu előtt, s szólott kísérőinek,
                        kik vagy húszan mellé verődtek, hogy Udvarhelyszékre akar menni, a
                        székelyekhez, bármi lesz is.</p>
					<p>Előőrsöket küldtek ki, akik megvizsgálják az utakat, és hegyről a völgyeket,
                        nincs-e ellenség?</p>
					<p>Mikor beértek Udvarhelyszékre, a falvakon nagy csendesség volt, mindenütt
                        megkérdezték, hogy hol vannak a székely hadak, hogy a Sepsi széken kívül
                        semmi székelység nem jött eddig a fejedelem táborára.</p>
					<p>- Fent voltak Kereszturon, ott gyűlnek a seregek egész Udvarhelyből s
                        Felcsíkból.</p>
					<p>Erre tovább mentek, de ahogy Kereszturhoz közeledtek, egyszerre ágyúdörgést
                        hallottak.</p>
					<p>Ijedten megállottak, mert nem tudták, mi lehet, hogy kerül szembe most már
                        errünnen az ellenség, talán Girej kán jött fel Brassóból, vagy pedig
                        Moldovából tört be a tatárság?</p>
					<p>Megállapodtak, s előre küldtek, hogy tudakolják meg.</p>
					<p>A lovakat kantárszáron tartották, s leszálltak róla, hogy füvelljenek egy
                        kicsit a szegények.</p>
					<p>Nemsokára véresen fut eléjük egy ember, elfogják, az elbeszéli, hogy a
                        székely urak most fizetnek a bátoriaknak.</p>
					<p>Egyre több-több menekülő jön s megértik, hogy azok a székely urak, akiknek a
                        jobbágyait felszabadította a fejedelem, titkon tanácsot tartottak s ahelyett
                        hogy a fejedelem parancsára táborba mentek volna, Kereszturba gyűjtötték a
                        sereget, s azt lovasokkal, gyalogosokkal körülvették, tarackokat, ágyúkat
                        is vonatának fel, de mind avval a színnel, hogy a fejedelem parancsára a
                        fejérvári hadba igyekeznek, s most reggel mind rávetették a nyavalyás
                        székelyekre, akik nem is vélték, hogy ez az egész arra van, hogy őket
                        levágják s jobbágyság alá vessék az urak.</p>
					<p>Jön egy udvarhelyi városi polgár, fekete góbé székely, tiszta véresen, s
                        mondani kezdi:</p>
					<p>- Én már egy hete este naphaladat-tájban láttam, hogy készülődnek a lovasok -
                        sírva beszélte, s vérét kendőjével szorította le -, de nem tudta azt senki
                        csak ű magok, hova mennek, csak látám, hogy minden felől s el. És hát
                        Marosszékre mentenek, és azoknak a székelyeknek a nagyját, akiket a
                        fejedelem a Havasalföldje idején szabaddá tött, fogdosták meg. Kiket
                        ágyokban tapasztaltanak éjjel, úgy fogták meg a magok házában a feleségek
                        mellett. Reggelre kelve hát úgy jőnek bé az hadak, s úgy hozzák őket
                        szegényeket, mint valami nagy gonosztevőket. Semmit avval nem mulatnak,
                        hanem tegnap sok nyársot faragtatának a város erdejéből és az akasztófához
                        hordaták a nyársakat. A székelyeket is odavivék és sokakat nyársba vonának,
                        sokat felakasztának szegényekben. Estvére kelve esmét elküldenek és újra
                        behozának, kiket is hasonlóképpen mészárlának az akasztófa alatt.</p>
					<p>Iszonyodva hallgatták a beszédet, a székely nyugodtan folytatta:</p>
					<p>- Egy Károly Andrást is hozának - hadnagy volt ez köztük; azt lófarkon
                        megvondozák és kivivék, fővel alá vonák szegényt s lábbal fölfelé fel az
                        égfelé a nyársba, úgy gyalázák meg az ártatlant. Sokakat felakasztának
                        esmét, egynéhány nap úgy lőn a dolog. Ekkor az öldöklést megúnák, elhagyják,
                        hanem az orrokat, füleket kezdték mecceni, de azt is oly istentelenül, hogy
                        az orrát ajkastul elmeccék, annyira, hogy csak a foga maradott szegényeknek,
                        és így is sok meghalt miatta, a fülét is kinek elmeccették, a nyaka felé
                        nyúzták alá. Ilyen nagy istentelen dolgot töttenek rajtok. Végtére azt is
                        hátrahagyván, azt rendelék, hogy csak felpiricskolják őket; és olyan nagy
                        deszka lapockát csinálának, hogy éktelen volt az, de annak élet és fokot
                        faragtak, avval kilencet ütöttek rajta a laposával, de az utolsót az élével
                        vágták oda, fenekére a lapátnak, melyet láttam, hogy oly súlyosan esett,
                        hogy a fara csontja mind apróra törött miatta. Azt is mondották, hogy sok
                        már meghalt abban is szegényekben. Ilyen rútúl bánnak a szegény megszabadult
                        székelyekkel, akik Havasalföldébe voltak a fejedelemmel. Ezeket szemeimmel
                        néztem, én is gyanús lettem, pedig nem is voltam az olá háborúba, de most
                        csak ki kell kiáltani valakire, hogy ez isbátori,
                        mindjárt viszik a fővesztőre, úgy viaskodtam meg a városi darabontokkal, s
                        lóra kapván elvonhattam magam, azóta én is akasztófán volnék.</p>
					<p>A fejedelem látni akarja a színhelyet, s a székely az erdőn át elvezeti, míg
                        csak a hollókkal lepett tisztásra nem érnek.</p>
					<p>Iszonyodva látta az akasztófa körül a sok nyársat s mindeniken egy vonagló
                        emberi állat, mint a tövisre szúrt bogár. Már hangjuk se volt, csak vérrel
                        tátogtak s tehetetlenül nézte egy pillanatig, akkor megfordult s eszeveszett
                        futással menekült, mintha az őrület tört volna ki rajta.</p>
					<p>Géczy sürgette, hogy menjenek vissza Medgyesig, s a vásárhelyi úton fel
                        Kolozsvárra, de ő már gyanús volt, s a fejedelem a legelső patak mentén
                        bevette magát a hegyekbe.</p>
				</div>
				<div type="chapter">
					<head> [V]</head>
					<p>A bujdosó fejedelem a hajnalban ijedten menekült, mint egy rémséges
                        boszorkány-nyomás elől, s erdőn-völgyön át egyenesen futott északra, most
                        már Kolozsvárra.</p>
					<p>Radnóthon szintén hajnalban ment át, s látta Kornis Boldizsár kastélyát, de
                        beléje nem ment.</p>
					<p>Köpenyét arcába húzta, mintha a néma ház nagy tetejével fenyegetően kísérné.
                        Valaki elmondta, hogy a szegénységnek eladományozott birtok tönkrement, mert
                        a szegények maguk sem hittek a vagyonukban, s örültek, ha valamit
                        elhordhattak, s a készből felzsákmányolhattak, még maga az udvarház is
                        üresen állott, s nyomorult parasztság nem mert belemenni hálni, mert látták
                        Boldizsár urat éjjel holdvilágon, mint kísértetet, nagy ragyogó csákányával
                        sétálni a falakon keresztül.</p>
					<p>Egerbegyen mégis beszállt reggelizni. Kamuthy persze nem volt itthon, ez most
                        Bethlen Gábornál van, az áruló, felesége ágyban feküdt, a liliomszépségű kis
                        teremtés nem bírta kiviselni a nagy terhet, elvetette, s élet-halál közt
                        feküdött, csatlósok, darabontok mesélték, hogy azt mondják, Farkas uram
                        megtaposta a feleségét a fejedelem miatt.</p>
					<p>Mintha ég, föld összeesküdött volna, minden összeomlott, minden
                        visszafordult.</p>
					<p>A fejedelem vad s elkeseredett lélekkel ment tovább. Tordán fejül lévő
                        táborban együtt találta az urakat, Allia Farkast, a brassai csata vezérét,
                        Kovacsóczyt és a maga pártjabelieket.</p>
					<p>Istenre kérte s parancsolta nekik, hogy jöjjenek vele bé Kolozsvárra.</p>
					<p>A vészhírek egyre jobban szorították őket, mindenki a tatároknak száma nélkül
                        való nagy sokaságáról beszélt, s oly rémület volt, hogy a vitéz férfiak mint
                        kis gyermekek sikoltottak.</p>
					<p>Éjszaka nem bírt megnyugodni, nem bírta már sorsának kegyetlenségét, felült
                        fekvőhelyén, s félóráig összeszorított foggal hangosan nyögött. Szolgája
                        ijedten jött hozzá, “nyergeltess” - mondta neki.</p>
					<p>Csak mikor lovon ült, s a ló száját keletnek fordította, akkor nyugodott meg,
                        mintha egy titkos belső hatalom parancsolt vón rá. Úgy érezte, hogy ami
                        történt, mind egy magas úr parancsából lenne, hogy őt vezeklésre
                        kényszerítse, és minden elmúlik, amint odaér... Gyötrődő szívvel vágtatott a
                        Maros partján Görgény felé.</p>
					<p>Szomorú egy út volt. Kis falvak sűrűn maradtak el megette, nemrég a
                        legboldogabb völgysége Erdélynek, most fele égetten a Forgách hadai s a
                        hajdúk pestise után...</p>
					<p>Deres hajnal volt, mikor megérkezett. Itt még ártatlan volt az ember:
                        beeresztették a várba.</p>
					<p>Követnek jelentette magát a fejedelemtől, a vén dajka rémülten ismerte föl a
                        fejedelmet.</p>
					<p>- No, mit habozol, szólj az asszonynak, hogy itt egy penitenciajáró szegény
                        beteg.</p>
					<p>- Igen, kegyelmes uram.</p>
					<p>Rideg, komor hely volt, amint körülnézett, örömtelen rideg hely, granarium
                        volt, pajta, csűr, sohase hitte volna senki, hogy itt fejedelmi asszony fog
                        lakni.</p>
					<p>Végigfutott előtte az emlék, Szász Lóna, a kárpitos terem, a nagyszerű úri
                        társaság, ahol a feleségét utoljára látta, s most e dohos, egérszagú halotti
                        veremben... Fejét öklére hajtotta és sírt, elsírta magát azon, hogy itt van,
                        a jóságban, maga megalázásán, soha ezt nem hitte volna...</p>
					<p>Egyszer csak felütötte fejét, a vénasszony sokáig nem jő vissza.</p>
					<p>Eszébe villant, óh, talán újra a szászlónai tréfa, váratja, megváratja
                       !
                    </p>
					<p>Fejébe szállt a vér, fölpattant, két percig mereven nézett az ajtóra, de az
                        ki nem nyílt, és nem repült feleség örömrepesve a nyakába.</p>
					<p>Zöldfényű tükör volt szemben a falon, belenézett s elálmélkodott: hat évvel öregültnek látta magát. Mintha hat
                        esztendeje várna a feleségére e világon.</p>
					<p>Erre süvegét szemébe húzta s keserű dühösen eltávozott. Rohant, hogy vissza
                        ne hívják.</p>
					<p>Senki se ment utána.</p>
					<p>A sereget még ott találta, ahol hagyta, mindenki ijedten tűnődött a fejedelem
                        eltűnésén, s kitörő örömmel fogadták.</p>
					<p>Élükre állott, s Kolozsvárra indította őket diétára.</p>
					<p>Lassan haladt a had, s most az egyszer nagy szív s nagy lélek nyílt fel
                        benne. Bátor arcot mutatott, s mindenben jelen volt, rendezett, biztatott, s
                        elöljárt, és senkit el nem hagyott.</p>
					<p>Állította, hogy minden jóra fordul, hogy semmi ez; esküdött, hogy már Váradon
                        vannak a császári seregek, s hogy kiverik s Stambulig kergetik a
                        pogányt.</p>
					<p>De senki sem hitte, s mikor egy estére kelve Kolozsvár alatt állottak, várva
                        a város küldöttségét, hogy a fejedelem éjszakai szállásra bemehessen.</p>
					<p>A kolozsváriak hasonlóképpen azt üzenték, hogy a város statutumai nem
                        engedik, hogy napszállat után hadbeli népekből valaki is bemehessen a falak
                        közé.</p>
					<p>A fejedelem nevetett, már Segesvár alatt megtanulta, hogy: “Elég közel vagyon
                        az erdő, menjetek oda, s ha fejedelem vagy, ülj a palotádban!”</p>
					<p>Rendelkezett, hogy no, akkor csak üssék fel a sátorokat, s a szekerekről bort
                        keríttetett, s éjfélig együtt tartotta szóval s kedvvel az urakat.</p>
					<p>Ezek mind a legnagyobb nyugalommal ittak, de a szíve fenekén valamennyi setét
                        volt, s farkasnevetés volt az csak, mikor a fejedelem végre még táncra is
                        kerekedett előttük.</p>
					<p>Másnap nagy fényes küldöttség indult a városba, de csak ötöt eresztettek be
                        belőlük.</p>
					<p>Azok is avval jöttek vissza, hogy a kolozsváriak nagyon köszönik a
                        látogatást, de “már meg fogtak elégedni a fejedelem szép táncának
                        látásával”.</p>
					<p>Báthory csak most vette gondolóra.</p>
					<p>Rendelkezett, hogy a had alakuljon át hadi országgyűléssé.</p>
					<p>Az urak megtették, a nép a vidám fejedelemben úgy bízott, mint valami
                        csodatevőbe, s máris árulást emlegettek, s mind kész volt a fejedelem
                        mellett kardot rántani. Némi hírek is feszítették a lelkeket, a székelyföldi
                        lázadás felől, s a széki éjszaka emlékei fenyegették az urakat, nem tudták,
                        nem kerülnek-é reggelre a paraszt katonaság lándzsájára, mint akkor, ott
                        Kornisék.</p>
					<p>Igyekezett hát a fejedelemnek hízelegni s kedvében járni, s rossz arcot senki
                        sem mutatott, s világ kincseért a Bethlen nevét ki nem ejtik vala, de még
                        azt sem lehetett hangosan hallani, hogy török vagyon az országban, s nem is
                        oly messze, már Tordán vagynak.</p>
					<p>Hallgatott minden ember s igyekezett jó arcot vágni a keserves trufához.</p>
					<p>A fejedelem követet küldött Tordára Szkender basához: fennmaradt a követi
                        utasítása, hogy: “Hallottuk kegyelmed ittlétét, s nem tudjuk mire vélni, de
                        ha kegyelmed igaz úton jár, az áruló Bethlen Gábort megfogatván kezünkbe
                        küldje, vagy idevaló országbeli embernek szeme előtt megölesse: akkor ezen
                        írásom legyen zálogul, melyben én hütemre fogadom, hogy amit Géczy András a
                        portán hüttel fogadott, azt én mind meg teljesítem: Jenő, Lippa várát
                        átadom, adót megfizetem, s a jövő esztendőül duplájára emelem, s magamat
                        országom minden hadaival a kegyelmes császár kezére bocsátom. Hogy eddig is
                        az adót meg nem adtam, annak is Bethlen Gábor, az áruló, az oka, mert
                        főtanácsosom lévén, soha nem kívánta, azt mondta, ne adjatok adót,
                        ajándékkal is megéri a török. Csak most veszem későn eszembe, hogy mind
                        hamis tanács volt, arra való, hogy legyen mivel vádolnia a fényes
                        portán.</p>
					<p>Kérem kegyelmedet édes apám Szkender bassa, vigye ki hadait az országbul, s
                        álljon Tömösvár mellé, én hatalmas császár ellen rebellis nem voltam, nem is
                        akarok lenni, akit csak kegyelmed az erdélyi főrendek közül kívánni fog,
                        legyen zálogul mind kegyelmednél. Én pedig hadaimmal ez helyrül Lippára
                        mégyek s azt kegyelmednek, ha nem másképp, ostrommal megveszem, mert a
                        magyar katonáim maguktól meg nem adják, de én sem véremet, sem életemet nem
                        szánom, megmutatom nagyságodnak, hogy azt a várat csontok hegyein s vérek
                        patakján keresztül is megveszem, s úgy adom a felséges császár kezébe, mint
                        egy pomagránátot, arany tálcán. Az elmaradt adót mind a jövő tavaszon egy
                        aranyig beszolgáltatom, s fogadom, hogy ezentúl az effélében más szájával
                        nem eszem, s szavát sem fogadom.</p>
					<p>Ezen szavaimat, hogy kegyelmed előtt megmutassam igaznak lenni, ím tulajdon
                        kezemmel írt s ujjamban viselt titkos pecsétemmel roborálom, így küldöm
                        Ibrahim bégtül őkegyelmétül, s ennek hitelt adjon kegyelmed.”</p>
					<p>Nagyon megvidámodott ettől a levéltől, melyet a rendekkel aláíratott s velük
                        erős esküvést jegyeztetett, hogy vele élnek-halnak.</p>
					<p>Másnap délre azonban megjött Ibrahim bég a Szkender basa levelével, mely
                        kemény s elutasító volt.</p>
					<p>Báthorynak csak ezt írta:</p>
					<p>
                       A hatalmas császárnak soha tehozzád semmi kedve nem volt,
                            miulta sok istentelen életednek és veszekedésednek hírét vette.
                            Elvégezett akaratja ez őhatalmasságának, hogy soha Báthory nemzetségnek
                            többet Erdélyt bírni nem hagyja. Ez szót higyje meg tőlünk kegyelmed:
                            hogyha egy nagy havast megtöltene is arannyal Báthory, és az hatalmas
                            császárnak adná: akkor sem engedné.
                    </p>
					<p>Báthory komoran, szédelegve hallgatta a levelet, most végre megindult alatta
                        a föld, s úgy érezte, levegőbe repült, s elvesztette minden keménységét a
                        világ... A rendek olvasták a basa hozzájok írott levelét:</p>
					<p>
                       Írja kegyelmetek, hogy a mostani fejedelmetekkel
                            élni-halni akartok, és mást uralni soha. De mi e dolgoknak sok híjját
                            látjuk, mert az országot nem mindenestől az nemességbül értjük állani,
                            noha azok az elsők, és azoknak is sok bántásit tudjuk lenni: hanem az
                            egész szászságot is egyik főtagjának tekintjük, kik mindenestül
                            megrontattak szabadságukban, s a székelységet, amelyről nem tudjuk kik s
                            mely okért most oly éktelen forradalomban vagynak.
                    </p>
					<p>
                       Azért, ha velünk végezni akartok, a szemeteket
                            felnyissátok, és okosabban gondolkodjatok a dologról, s mihozzánk eszes
                            és fő embereket küldjetek, akikkel mi rólatok, fejedelmetekről s az
                            országról mindent megbeszélhessünk.
                    </p>
					<p>
                       Égetésért, rablásért a török hadak nem jöttenek, jöttek az
                            erdélyi főnépek kérésére. S ha ti most s máskor is mást írtatok, azt jól
                            értjük, mert
                    </p>
					<p>FEGYVER ALATT NÉMÁK A LELKEK.</p>
					<p>
                       Írjuk azért, hogy valaki ezentúl Báthory fejedelmének
                            mondja, az az őhatalmassága ellensége, s büntetlen nem marad.
                    </p>
					<p>
                       Hogy azért mindnyájan jól megértsétek, ezennel meghagyjuk,
                            hogy Kolozsvárra menjen minden ember, s ott mindjárt fejedelmet
                            válasszon kegyelmetek magoknak, mert mi innen addig ki nem megyünk.
                    </p>
					<p>
                       De mihelyt a fejedelemválasztás meglészen, az mi
                            Istenünkre s hitünkre esküszünk, hogy mindjárt kimegyünk és
                            kegyelmetekre s az országra oly gondot viselünk, hogy Isten akaratjából
                            egy tikmony el nem pusztul ez országban.
                    </p>
					<p>
                       Itt késedelmesség nem lehet, mert az csak kegyelmeteknek
                            árt: az hadakat csak az Isten tudja, hogy tarthatjuk békén ez négy-öt
                            nap alatt a dúlástul: de ha el nem jő kegyelmetek, bizonyosan
                            elhihetitek, hogy hadainkot reátok bocsátjuk s akkor bizony uram,
                            kivonsszák házatok népit az erősségbül, s ha ki levágattatik s
                            elraboltatik, az Istennek szent angyalai előtt, a kegyelmetek lelke
                            adjon számot róla, mert bizony a föld színén lakni nem hagylak, s
                            bizony-bizony eljött Erdélyországnak utolsó veszedelme.
                    </p>
					<p>Néma csöndben hallgatták a rendek a levelet, valaki azt kiáltotta:</p>
					<p>- Éljen a fejedelem!</p>
					<p>Erre valami csodálatos dolog történt: mindnyájan felállottak, s egy szívvel,
                        lélekkel kiáltották Báthory felé a vivátot.</p>
					<p>Báthory vérködös szemmel nézett körül rajtuk. Nos, hát mégis, azok az
                        emberek, akik annyi időn keresztül jóban, rosszban vele voltak, akik
                        mindenkor vakon szavazták meg parancsait, s kísérték őt imbolygó, elromlott
                        útjain: még egyszer mellette állanak mint egy szív s egy test.</p>
					<p>Felállott, most neki kell ezt a hűséget viszonoznia.</p>
					<p>Soká nyugtatta szótlanul, könnyfátyolos pillantását a tömegen s így
                        szólt:</p>
					<p>- Mi Báthory Gábor, Erdély fejedelme Isten kegyelméből, s Oláhország, Moldva
                        vajdája, Magyarország kapcsolt részeinek ura s a székelyek főispánja,
                        köszönjük kegyelmeteknek ezt a hűséget s böcsületet... Immár csak azon
                        kérjük kegyelmeteket, késérjenek el Nagyvárad felé ország határáig, Sebes
                        váráig, s ott hittel és emberséggel kegyelmeteket elbocsátjuk s hitük alól
                        feloldjuk...</p>
					<p>Elfojtotta a szavát a könny.</p>
					<p>Akkor tomboló lelkesedés vette körül, hozzá rohantak s vállukra vették, s nem
                        volt vége a rajongásnak.</p>
					<p> Amint a hadak megindultak, s Báthory lóhátról nézte, hogy olvadnak le arra
                        Lóna felé, felvillant előtte az a szép nap, mikor a felesége elé ment így a
                        hadakkal ezen az úton.</p>
					<p>Milyen víg és boldog nap volt az... Elcsüggedve nézett a múltba, s ah, már
                        akkor is az volt, Bethlen volt a fő ellensége!... S mindenki, mint ma...
                        Felesége jéghideg arcát látta: talán ha más lett volna ez is! ha vele tudott
                        volna érezni! ha meghajtotta volna a fejét, ha egy kis áhítattal néz fel
                        őreá!...</p>
					<p>- Feleségemet nem sajnálom - mondta hirtelen hangosan.</p>
					<p>Géczy figyelmesen nézett reá, teljesen váratlan volt neki.</p>
					<p>- Mindennek ő az oka. Nem lett volna szabad asszonnyá lennie, s
                        protestánssá... Neki apácának kellett beöltöznie: s világtól, emberektől
                        elvonulva pergetni az olvasót... Búsuljon! keseregjen! s további hat évig csak hadd szidjon engem: ez neki jó lesz:
                        legalább nem érzi magát bűnösnek, s tisztán mehet az istene elé...</p>
					<p>Könny futott le az arcán, s megsarkantyúzta lovát, visszafelé vágtatott, mint
                        akkor; mintha most is akaratlan, öntudatlan, valami gyermeki szeszélybe
                        akarná a kikerülhetetlen előre haladást fullasztani.</p>
					<p>Körül kerülte Kolozsvárt, s mikor az éjszaki oldalra ért, megállt.</p>
					<p>Megnyílt előtte az a völgy, amely arra fölfelé vezet, ahova annyit lovagolt,
                        boldog ifjú éveiben.</p>
					<p>Talán a ló is ugyanaz volt, beérték lassan, néhányan leghívebbjei közül, akik
                        aggódva lesték minden mozdulásit s valami egész váratlan szeszély szerint
                        elindult fel a völgyben a hegyekbe Sólyomkő felé ez esős, ködös
                        alkonyatban...</p>
					<p>Lassan, ügetve ment az őszi aranyat ontó, tar és vörös vágáson az őszre újra
                        zöldellő réteken s kis patak mellett, a didergő éjszakán.</p>
					<p>Énekszó ütötte meg a fülét, pápista ének.</p>
					<p>Kis csapat nép ment a rossz úton, valamennyien kibontott nagy hajjal, férfiak
                        és nők s mezítláb. Utálatosan piszkosak voltak, s amint utolérte őket,
                        nyeregből is érezte a büdösségüket.</p>
					<p>- Kik vagytok?</p>
					<p>- Mártírok.</p>
					<p>A fejedelem elámult.</p>
					<p>- Magyarok vagytok, vagy szászok?</p>
					<p>- Mártírok.</p>
					<p>- Miféle mártírok?</p>
					<p>- A keresztyén hit mártírja, a számtalan mártírokból, akik ellepik a kerek
                        világot Isten dicsőségére.</p>
					<p>- Hova mentek?</p>
					<p>- A keresztre.</p>
					<p>A fejedelem megdöbbenve nézett a csoportra s a próféta szemébe, ki maga
                        fiatal ember volt, válláig érő hosszú hajjal, rozsdabarna ember, erős fekete
                        szemeit ráfüggesztette, fiatal arcát ritka kétágú szakáll s testét vastag
                        piszok borította. De a szeme félelmetes volt, s a fejedelemnek el kellett
                        fordítani tekintetét, mert úgy érezte, le kell mindjárt szállni a lóról, s
                        ruháit elosztva, mezítláb beállni a csoportba, óh, mert hova is megy, hol
                        vár reá élet, van-e nála mártírabb e bolyongó földön.</p>
					<p>- Az sem ment meg semmitől - mondta, s legkisebb gyermekkorának érzései
                        villantak föl benne, a végtelen térdeplések, imák és litániák, melyeket a
                        csecsemőkorban a beszéd első igéinek tanulása korában kellett végeznie.
                        Hároméves volt, mikor árván maradt, s azóta kálvinista hiten nevelték, de
                        most úgy érezte, mintha a dajka emlőinek íze újult volna fel ínye közt.</p>
					<p>- Apage Satanas - kiáltotta a próféta -, mi hozza meg a lélek csendességét,
                        ha nem a kínvallás? Mi vidámítja a szívet, ha nem a sanyargatás? Nézd meg,
                        soha gonosztevő nem szenvedte oly vidám csendességgel az ő kínját, amily
                        bátor és csendes lélekkel tűrték, sőt ugyan szomjúhozták és keresték a
                        gyenge szüzek is az hallatlan kínokat. És ennyi számlálhatatlan sokaság meg
                        nem utálhatta e világot és önnön életét az Isten lelke nélkül. És a kínok is
                        olyanok, hogy ember el nem viselheti az mártírok kínját az Isten ereje
                        nélkül. Hogy mondhatod akkor, hogy az nem segít az emberi szíven.</p>
					<p>Oly különös volt ez a hajnal és ez az elragadtatott ember, aki mintha fölötte
                        állana a földnek, alakja beleolvad az égbe, míg ő összeroskadva és
                        reménytelenül ül a lován.</p>
					<p>Egy fiatal nő áll a próféta mellett s csodálva emeli rá a nagy dióbarna,
                        tűzbenégő szemét, az üdvözültek elragadtatásával hallgatja, egy pillanatra
                        el nem néz róla, s a boldogság reszket vonásain.</p>
					<p>- Évuska! - kiált fel a fejedelem.</p>
					<p>De a lány felemeli az ujját, s int, hogy hallgasson, mintha a pacsirta énekét
                        figyelné, s a próféta tovább beszél.</p>
					<p>- Lássátok-e, mely természet fölött való dolog, hogy a mártíromság kínja
                        szaporítja a híveket, a mártíromság ugyan édesgetés az keresztyénségre, a
                        mártírok vére vetőmag, s a földbe ásott mártírok lelkéből fakadt a
                        keresztyénség dicsősége. És, miképpen a zsidókrul mondja az Írás, hogy annál
                        inkább szaporodnak vala, mentül inkább nyomorgattatnak vala: azonképpen a
                        keresztyénség is.</p>
					<p>A fejedelem csak a leányt nézte, és belesajgott szívébe, hogy soha ő ezt az
                        elragadtatást nőben, férfiban fel nem ébresztette.</p>
					<p>- Ha Isten előtt kedvesek volnátok, inkább jó dolgot adna, mint ilyen szörnyű
                        nyomorúságot - vágta oda keserűen a prófétának.</p>
					<p>- Pagane, pagane! - kiáltott ujjongva a próféta, mintha kedvére való alkalmat
                        talált volna a replikára: - így szólnak a pogányok, de Isten megmutatta,
                        hogy minden egyéb dologtul elijednek az emberek a kínnal, de a keresztyén
                        hitnek szerelmére a kínok gerjeszték fel a híveknek szívét. Nincs szenvedés!
                        akinek az Isten elveszi a szenvedés érzését. Nincsen éhség! nincsen
                        fájdalom! nincsen fáradtság! nincsen betegség! nincsen félelem... Úgy-e soha
                        szolgát nem kapsz, ha a szegődésnek napján az új szolga szeme láttára
                        felakasztatod a régi szolgádat, és azt ígéred az újnak, hogy csak jól
                        szolgáljon, ővele is ezen formán bánsz: lásd, mindazonáltal a Krisztus
                        szolgáinak kínja lőn a főeszköze a világ megtérésének.</p>
					<p>- Évuska, Évuska - a fejedelem korbácsával cserdített, s nézte a leányt, a
                        szeme könnyes lett: az egyetlen lány, az egyetlen teremtés, akit mindenkor
                        megkímélt vágyai s akarata zabolázatlan kitöltésétől; félő borzadással
                        nézte, mint titokzatos hatalom által elragadott prédáját, mintha őrültet
                        nézne, őrület tombolása volt előtte, a csoport térdre vetette magát a
                        próféta körül, s várta annak a mártíromságát, s valami lázas és kigyúlt
                        elragadtatás volt, a foguk vacogott, és testük reszketett, és a lány nagy
                        volt és szép és idegen. Ezt most lóra kapni, ölbe s elvinni és boldog lenni
                        vele...</p>
					<p>Ah, de hol, hová, minek?</p>
					<p>- Midőn ama hittül szakadt Julianus üldözné a keresztyéneket - kiáltott a
                        próféta -, egy Theodorus nevű ifjún ki akarva tölteni dühösségét, minden
                        kínokat megpróbálta rajta, de az ifjú oly vígan volt, oly szép énekszóval
                        dicsérte az Istent, mintha jóllakásban lett volna s akkor szomorodott el,
                        mikor a kínok megszűntek. És mikor kérdezték, mondotta: hogy egy szép ifjú
                        forgolódott mellette a kínokban, és ennek törölgetései és vigasztalásai
                        elfeledtették vele a fájdalmat.</p>
					<p>- Hát csak vigasztald tovább e szegény leányt - mondta keserűen a fejedelem s
                        megcsapkodta lovát, és elvágtatott.</p>
					<p>Messze utánazengett a hegyről az énekszó.</p>
					<p>Most ismerte föl, hogy ez az a hely volt, ahol akkor télen Emir lova
                        belezuhant a hófúvásba. Óh, bár a lábát törte volna, most nem volna világ
                        bujdosója... Hát mi volna?... Palotsay Anna férje?...</p>
					<p>Hiszen nincs is helye, ahol éljen, se Kolozsvárt, se Fejérváron fejedelmi
                        palota... Előbb rakni kellett volna fészket? hogy azután rajta üljön...</p>
					<p>Viharmadár volt, ezen segíteni már nem lehet.</p>
					<p>Hajnalban Sólyomkő feltűnt, a kis udvarház tornácán mintha állana valaki,
                        szoruló szívvel nézett oda fel, de meg nem állt, be nem fordult, gyötrődő
                        szívvel továbbügetett.</p>
					<p>Még a farkasok ez időben nem vonítanak, még nincs hó, az idén későig tart az
                        ősz.</p>
					<p>Egész reggelig mentek, s csak mentek, mintha a lovak már nem is lovak, de
                        repülő madarak volnának.</p>
					<p>Almásra értek.</p>
					<p>Török Kata már hetekkel előbb előrejött, s amint befordult a portára, nagy
                        komondorja előrohant, majd megbolondult, úgy járt, szűkölt s nyítt a ló
                        körül, lábát csókolta, s hogy fáradt lábakkal leszállt, a nyakába
                        ugrott.</p>
					<p>Könnyekig meghatotta ez a hűség; mert ez hűség, ez szeretet: megölelte,
                        megveregette a kutyát, mekkora lett a széki éjszaka óta, s ez is végig
                        tanúja volt a szomorú életének.</p>
					<p>- Pogány - kiáltott rá -, te még megesmersz, még szeretsz!... Pogány, kutyám!
                        Emlékszel még Székre, Tergovistyére, Szebenre, Fejérvárra, jó szív.</p>
					<p>A kutya földre feküdt s hempergett, s a lába előtt fetrengett, s majd
                        megbolondult a szeretettül.</p>
					<p>- Többet el nem válok tőle. Meglássátok - mondta a fejedelem -, ez lesz az
                        utolsó hívem!...</p>
					<p>Török Kata sírva s boldogan fogadta a fejedelmet.</p>
					<p>Ez teljesen összeomlott, elfeküdt a házban, ágyba került. Meleg dunnák közt,
                        fáradtan, hallatlanul kimerülten, szédelgő aggyal feküdt: s még egyszer, egy
                        kicsit, embernek érezte magát.</p>
					<p>Vége volt a hajszának, a feszült gondolatoknak, az energiának, az akaratnak,
                        a bűnnek, a bolondságnak, vége volt mindennek...</p>
					<p>Aludni azonban nem bírt. Egy-egy percre elszunnyadt, meg újra felriadt, a
                        fáradtság, a kimerültség nem hagyta aludni...</p>
					<p>Bort kért, s bort ivott, s jólesett, még egyszer jólesett, s ott az ágyban,
                        reszkető kézzel döntötte magába az italt, a szája félrefitult, szenvedett,
                        egy összetört beteg test.</p>
					<p>Csak két napig bírt megmaradni, Kata ölelte és tartóztatta, de ő ment,
                        “visszajövök érted” - mondta -, “fejedelemasszonyt tészek belőled...”</p>
					<p>De mikor mondta, maga sem hitte, gonosz volt: hitegette s csak áltatta, az
                        asszony mélyen s fájdalmasan nézte, mint minden nő, aki ezt a szegény fiút
                        valaha megölelte, s szíve szerint megérezte: fájó keserűséggel nézte, “óh te
                        szegény, te szegény, te szegény...”</p>
					<p>Ez volt minden nő érzése, akkor is, mikor még gazdag volt s hatalmas, és egy
                        ország ment szava s akarata után, mennyire szánta most ez az asszony, aki
                        elmúlva és elenyészve látta...</p>
					<p>A Szilágyságon keresztül ment Váradra.</p>
					<p>Nem mehet sehol és semerre, hogy e rövid dicsőség nagy múltjának emléke ne
                        kísérné: elnézett a zilahi hegyek felé, a hadadi mezőkre, s feltűnt előtte
                        az a májusi nap, milyen hős és úr és valaki volt, mikor a palatinust
                        megleckéztette...</p>
					<p>- Mit! egy öreg ember: emlékeimből élek! - mondta. - Hat esztendőt öregültem
                        -azt mondta Palotsay Anna...</p>
					<p>Géczy vigasztalta, s víg volt mellette, mintha sétán járnának...</p>
					<p>A fejedelem rávetette nagy, nagy, mély karikás szemét s úgy elcsodálkozott:
                        mért van? hogy van? minek itt ez az ember mellette?... Úgy el tudta volna
                        képzelni, hogy egyedül ballag ki a világból, az életből, a végtelen mezőkön
                        s nincsen sehol falu, és nincs sehol város, és nincs élet és nincs halál,
                        csak ez az egy: menni, menni, léptetni, lehajtott fővel, s jön a szél,
                        felveri köpönyegét, jön a vihar, beleveri arcába az ég bánatát, jön a nap,
                        felszárítja, s talán eltűnik a végin, mint a sár feszárad az úton...</p>
					<p>Váradon végre egy várkapu, amely megnyílik előtte, s amely befogadja.</p>
					<p>Váradon oly fejedelem volt, mintha mi sem jött volna közbe.</p>
				</div>
				<div type="chapter">
					<head> [VI]</head>
					<p>Már ott voltak a hajdúk s udvari népe, akik Kolozsvár felől jöttek, a főurak,
                        s az erdélyi hadak mind elmaradtak, s már itt volt a staféta, aki meghozta a
                        kolozsvári gyűlés panasz- és vádlevelét a fejedelem ellen. A fejedelem
                        Géczynek adta, s vele olvastatta a hosszú levelet.</p>
					<p>
                       Felséges urunk és fejedelmünk volt eddig nekünk felséged -
                            írták a rendek -, s akartuk volna, hogy soha ez másmint ne volna. Hogy
                            ne hozta volna változását sem a terhes üdő, sem a hatalmas és
                            győzhetetlen császárnak erőszakos kényszerítése, mely eddig hazánknak
                            iszonyú romlásával fenyeget, se a felséged köztünk való magaviselete
                            arra okot ne adott volna.
                    </p>
					<p>
                       De hogy nézzük ezeket a keserves és siralommal teljes
                            napokat? ennyi tüzet, lángot? édes hazánknak porrá, hamuvá lételét? és
                            sok ezer lelkeknek örök rabságra vitelét? szívünk szakadásával hogyan
                            szemléljük. Magok akik cselekszik, a török hadak kérik a hatalmas
                            Istennek méltó büntetését annak fejére, aki ezt nekünk okozta.
                    </p>
					<p>
                       Amit az üdők hoztak magukkal, arról mi nem tehetünk, és az
                            hatalmas győzhetetlen császárnak éles fegyvere és kemény parancsa ellen
                            semmit sem rugódozhatván, hogy a hazát szörnyű veszedelméből, mint a
                            tenger habjaiban szinte elboruló hajót, kiragadjuk és megszabadítsuk:
                            kényteleníttetünk a felséged személyeitől elszakadnunk és eddig köztünk
                            való fejedelemségitől örökre búcsút vennünk.
                    </p>
					<p>
                       Nem akarjuk felségedre hárogatni; de meg kell gondolja
                            felséged, hogy bizony nem gondolván sem az Istennek rettentő sok
                            csapásival, kik rajtunk forgának: így a múlt esztendei sáskajárással, a
                            tavaszi szörnyű árvizekkel, hallatlan kőesőkkel, a múlt esztendőbeli
                            szörnyűséges rossz terméssel; sem pedig a világbíró császároknak
                            intésivel, fenyegetésivel: Felséged a jó és boldog állapotot nem Isten
                            áldásának, csak prédának és ragadománynak állítván, szófogadatlan
                            vakmerőséget míveltünk, s azt most későn, Istennek súlyos ostorát
                            látván, felségeddel együtt siratjuk.
                    </p>
					<p>
                       Jóllehet felséged felől szomorú szívvel halljuk, hogy
                            hazánknak ilyen iszonyú romlását látván, felséged, mintha csak
                            örvendezne rajta, most is csak tánccal és vigadással mulatja.
                    </p>
					<p>A fejedelem felkacagott.</p>
					<p>Géczy lassan s betűzve olvasta a nehéz olvasatú írást, s úgy kellett szájából
                        kivárni a szavakat, amelyeknek értelme, mikor kialakult, csak annál erősebb
                        hatást váltott ki.</p>
					<p>- A jó erdélyiek - mondta -, s nekik fáj most a mulatság, hogy elmúlt; fejük
                        fáj tülle, s hogy nekünk még bírja agyunk, irégylik.</p>
					<p>Géczy nem folytatta. Az ajka mozgott, de csak magában sillabizálta az
                        írást.</p>
					<p>- No, csak olvasd, olvasd!</p>
					<p>
                       Noha pedig felséged saját maga felszabadított a Felséged,
                            mint fejedelmünk iránt való kötelességünk alól avval is, hogy semmi
                            rendeket az országban régi szabadságában s törvényiben meg nem tartván,
                            sőt abban megrontván s a szomszéd országokat maguk oka nélkül fegyverrel
                            háborítván s megrontván, s mi nagyobb, a felséges császárt követei előtt
                            szidalmazván s megmaradásunkért tulajdon maga kijelentvén, hogy még csak
                            “viseltes papucsát sem adná érettük”, annak utána esedezésünkre s
                            kérdésünkre nem ügyelvén, a fejérvári táborban egy gonosz
                        személynek tanácsára mindnyájunk levágatását
                            elhatározván...
                    </p>
					<p>A fejedelem álmélkodva nézett fel:</p>
					<p>- No Géczy, ez te vagy.</p>
					<p>Géczy nem szerette ezt a mondást, mely ellene irányult, s nem nevetett rajta;
                        valóban ő gondolt erre, de nem került megbeszélésre a dolog, s most, mint a
                        szoruló róka, izzadt, már nem volt hontalan Erdélyben, s nem szerette volna
                        elveszíteni Tövisi udvarházát, sem Fogaras várát...</p>
					<p>A fejedelem azonban hangosan nevetett:</p>
					<p>- Akkor adtátok volna ezt a tanácsot! Istenemre, most negyven-ötven nyelvvel
                        kevesebb kukorékolna utánam...</p>
					<p>Géczy nem szólt, tovább betűzte az írást:</p>
					<p>
                       Annak felette a Kolozsvár mellett való táborból este
                            sötétben való induláskor, Sebes vára felé mutatván az utat, azt üzené az
                            országnak, hogy csak Sebes váráig késérjük felségedet, aztán ki-ki
                            szabadon gondolhat magára, és hitünket felszabadítja. Azalatt pedig a
                            seregeket maga kalauzi által más bolygó utakra, sűrű erdőkre
                            tévelyesztvén, felséged akikkel akarta, más útra szakadt, Almás és
                            Somlyó felé, és így hagyott el bennünket veszedelmes
                            állapotunkban...
                    </p>
					<p>Géczy és Báthory egymásra néztek. Mi ez?...</p>
					<p>- Talán, hogy mikor látták felségedet Sólyomkő felé elmenni, utána indult a
                        sereg?... - mondta Géczy.</p>
					<p>A fejedelem hangosan felkacagott.</p>
					<p>- Nem véltem, hogy oly nyájjal vagyon dolgom, ki a szamár után s kolomp után
                        jár, s nem a maga esze után... Ők nem tudták merre van Sebes vára?... Hisz
                        az ő országjuk...</p>
					<p>Soká mulattak a baromállat népségen, amely jó helyen kereste Sebes várát s a
                        magyarországi utat, valahol fel éjszakra, mikor el sem lehet tévedni annak,
                        aki Kolozsvár felől Váradnak indul, hiszen csak egyetlen út vezet a nagy
                        völgységen végig Gyalu, Bánffy-Hunyad, Sebesvára felé...</p>
					<p>
                       Harmadik és főoka penig: 
                       -olvasta Géczy -hogy ennek a mi
                            szegény hazánknak megmaradását mostan csak a győzhetetlen császár
                            oltalma és hűsége alatt esmerhetjük, és aki tőle el akar bennünket
                            szakítani, annak mi hűséggel nem tartozunk.
                    </p>
					<p>- Hej, de rájuk jött a hűség, bestye kurafi uraméknak!</p>
					<p>
                       Látjuk pedig, hogy felséged most is nyilván őfelsége
                            hatalmassága ellen igyekszik, ki miatt hazánknak megmaradt része is
                            hamar semmivé lenne.
                    </p>
					<p>- Vesszetek el mind magvastul - morogta a fejedelem. - Holnap itt lesz a
                        tokaji kapitány, Abaffy uram, s rátok megyek. Szerdék nyomorék gyülevész
                        török hadatokkal megbírok!</p>
					<p>
                       Hogy mely nagy idegensége vagyon a hatalmas császárnak
                            felséged fejedelemsége ellen: Szkender basának parancsaiból felséged
                            igen tudja, ki ellen nekünk több tusakodásunk, ennyi hadaknak rajtunk
                            való szörnyű pusztítása s utolsó veszedelmünktől való félelmünk
                            vagyon...
                    </p>
					<p>- Utolsó ebek, gyáva kutyák... Ha visszagondolok rá, hogy egész idő alatt egy
                        csapatot nem lehetett bennük összeállítani, amelyik csak egyszer is
                        megállotta volna a helyét... Csürhe, hadhoz nem értő szennyes gyülevész
                        népség... Ezekből hadrendet?... Hogy ezek meg tudjanak állani, korhely
                        sehonnaiak...</p>
					<p>Géczy olvasni akart.</p>
					<p>- Hagyd el, hagyd! Nekem nem szólanak, s nekem nem szólhatnak! Soha ezeknek
                        rendes serege nem lesz, soha ezekkel hadat vinni senki nem fog... Az egész
                        ország nem ér egy ütött-kopott tallért...</p>
					<p>- Elbúcsúznak felségedtül - mondta Géczy, akiben nem fért a káröröm -, s
                        kérik, ne szidalmazza őket felséged, hanem alázza meg magát az Isten előtt,
                        s tűrje szerencsétlenségét csendesen.</p>
					<p>- Hogyne, majd baráttá leszek - mondta Báthory gőgösen, s kardjára
                        csapott.</p>
					<p>“Lám, ez hatalmasabb uralkodókkal is megtörtént, sohase szégyen az idők
                        kénytelenségének engedni” - mondta Géczy a levélből, s azzal ő is
                        felállott.</p>
					<p>Most ketten egy szobában, egymással szemben állottak, kardosan, elvágva
                        mindentől, s Géczynek megfordult a fejében a gondolat, hogy no most
                        egyenrangúak vagyunk: “No Báthory, te éppolyan elcsapott fejedelme vagy
                        Erdélynek, mint jómagam.”</p>
					<p>A fejedelem fordult, s szó nélkül átment a vár másik termébe, Géczy, ahogy
                        utána nézett, megvonaglott a karja: jó volna egy csapással végezni vele: s
                        így bebizonyítani, hogy minden mendemonda hazugság: Bethlen uram ezt
                        megköszönné...</p>
					<p>De csak megállott az ökle: ezt nem, maga kezeivel soha...</p>
					<p>Az udvaron valami zsivajgás volt.</p>
					<p>Ahogy a fejedelem a nyílt ajtóba kilépett, nagy kiáltással, viváttal
                        fogadták.</p>
					<p>- Mi az, porkoláb uram?</p>
					<p>A porkoláb nagy varnyubajszát félretörölte, s széles kardjával csörömpölve az
                        udvar kövein közelebb jött:</p>
					<p>- Jenei kapitány uram, Petneházy uram holmi ragadománybul küldi felségednek a
                        legjavát: hét darab török nyőstyint.</p>
					<p>A fejedelem nevetett.</p>
					<p>Ahogy az őszi nap elöntötte arany fényivel, olyan szép volt, olyan fiatal s
                        gondtalan s boldog, senki nem hitte volna, hogy országavesztett bujdosó.</p>
					<p>Felvezettette maga elé a török nőket, akik után hosszú sor török katona jött,
                        hatalmasan megvasalva, s kőgolyókkal kezükön, lábukon.</p>
					<p>A nők arca le volt fátyollal takarva, poros, nagy barna kámzsákban voltak, de
                        látszott, hogy szekéren hozták őket, s ugyancsak megóvták a nagy
                        törődéstől.</p>
					<p>- Mutassátok az arcát.</p>
					<p>Egy vén katona nehéz, ügyetlen kézzel kezdett babrálni fejkendőjükön, de az
                        egyik nő látva, hogy úgy sincs menekülés, elszántan fogta, s felvetette
                        fátyolát a fejére.</p>
					<p>Csinos kis arcocska bámult ijedt szemmel, szepegve a szép fiúra, s mindjárt
                        el is mosolyodott.</p>
					<p>- Egyem meg a lelkit! - kiáltotta a fejedelem s gyengéden megcsípte a leányka
                        arcát.</p>
					<p>- Vigyétek fel őket a palotába, adjatok nekik fürdőt, enni-innivalót, s
                        gondoskodjatok róluk.</p>
					<p>A vén katona irigy mogorván mondta nekik:</p>
					<p>- No feneegyenkibenneteket, azanyátokhasába nem vót olyanjódógotok, mint itt
                        lesz!</p>
					<p>Azzal elvitték.</p>
					<p>A porkoláb azt mondta:</p>
					<p>- Nagyságos uram, mit míveljünk ezekkel a kantörökökkel; Petneházy uram azt
                        izeni, ezek mind válogatott ebek s azon kéreti Nagyságodat, legelsőbb is
                        száz pálcát vágasson rájuk, mert megérdemlik.</p>
					<p>A fejedelem elmosolyodott:</p>
					<p>- Inkább adjatok nekik valami fröstököt. Azon jobban csodálkoznak majd.</p>
					<p>A fejedelem kiment a várudvaron keresztül az alsó várba, hívatta a
                        hajdúkapitányokat.</p>
					<p>Ladányi s Zámbó voltak a hajdúk élén, meg Szilassy, aki Pál öccséért
                        vérbosszút állandó, soha nem felejtette, hogy vágatta öccsét a szodomita;
                        nem akart azonban szemet szúrni, s mindig kint volt a mezei hadaknál.</p>
					<p>Zámbó újságolta, hogy mára megérkezik Abaffy, a tokaji kapitány.</p>
					<p>A fejedelem hosszasan nézett a hetyke hajdúkapitány arcába:</p>
					<p>- Mintha már láttalak vóna.</p>
					<p>- Ecseden - mondta a hajdú.</p>
					<p>A fejedelem ráismert, s egy pirospozsgás kis menyecskére gondolt, aki nem
                        haragudott úgy a pitykézésért, mint az ura.</p>
					<p>- Zámbó Mátyás!</p>
					<p>- Vónék! - morogta az sötéten.</p>
					<p>A fejedelem a vállára ütött.</p>
					<p>- Mit csinál a menyecske?</p>
					<p>- Szoptat - mondta Zámbó Mátyás, és a fejedelem nevetett.</p>
					<p>Vidám, rendes, megszokott hadi élet volt. A fejedelem a tokaji kapitány
                        hírére rendelte, hogy a fejedelmi kocsit készítsék elő.</p>
					<p>Azon harmadnapja dolgoztak az udvari mesterek, ez volt az a hintó, amelyen
                        Bocskai járt valaha, s erőssen megavítt szíjait s selymeit, lódingjait
                        újították.</p>
					<p>Lovakat is festettek, mert magyarországi nagy divat volt a színesre festett
                        ló. Kettő-kettő sárgára s kékre s narancsszínre s fehérre s lilára volt
                        festve, nagy csótárokkal s drága hevederekkel, török kivert rézdíszes
                        nyereggel felszerelve fogták hintó elé. A fejedelem a bécsi császár emberét
                        fejedelmi dísszel kívánta fogadni.</p>
					<p>Éjszakára értek be a tokaji hadak, s másnap délelőttre volt téve a parádés
                        kivonulás a sereghez.</p>
					<p>Mikor a fejedelem a városon végigment pompás hintóján és fényes kíséretével,
                        a nép szájtátva bámulta, s egymáshoz hajolva suttogtak, hogy hiába a
                        cifraság, Erdélyben már elveszett minden. De csak suttogva, egy-egy
                        szemmozdulattal, s nem volt ember, aki hangosan kimondani merte volna;
                        ellenben sötéten s félve gondoltak a jövőbe, ha megint ostromot kell
                        kiállani, mint már néhányszor... Úristen, iszonyú dolgok jönnek még
                        reánk...</p>
					<p>Mikor a fejedelem a váradi síkon meglátta a tokaji kapitány seregét, a nagy
                        tágas rónán úgy elveszett az, hogy felállva a hintóban messzebb s körül
                        nézett.</p>
					<p>- Mit néz nagyságod? - kérdezte Abaffy.</p>
					<p>A fejedelem komolyan mondta:</p>
					<p>- Keresem, merre van a had?</p>
					<p>A kapitány elsötétedett.</p>
					<p>- Nohát!... Debrecenig nincsen haddal beborítva a mező!...</p>
					<p>A fejedelem élesen mondta:</p>
					<p>- Azt hiszi kegyelmed, evvel a bandériumocskával végig lehet sétálni
                        Erdélyt?...</p>
					<p>- Kétezer válogatott legény.</p>
					<p>A fejedelem hallgatott, most már aztán igazán le volt sújtva... Annyira, hogy
                        most először életében nem bírt uralkodni magán: “Ez hát a német császár?”
                        kiáltotta. “Ez a nádorispán? Ez a magyar segítség?... Kétezer embert
                        küldenek, mikor ekkora dologról van szó...” Mikor ő a nádor fogadására ment,
                        ötezer lovast vitt magával, a nádor seregét is legalább háromezerre
                        becsülték még a gúnyolódók is: és most az ország felszabadítására, a törökök
                        kiverésére, kétezer lovast bocsátanak alá...</p>
					<p>Nem akarta elhinni, hogy ez minden, hogy nem jön több; hogy ez a
                        felső-magyarországi hadak; hogy ez a nagy hadikészülődés, amit oly régen
                        hirdetnek.</p>
					<p>Abaffy végre is kénytelen volt megmondani, hogy Kassán áll a deréksereg, de
                        várja, hogy Báthory új kötést adjon, s hogy új feltételeket fogadjon el.</p>
					<p>A fejedelem ki sem szállt a kocsiból, rögtön fordíttatta a lovakat, s vissza
                        bement Váradra.</p>
					<p>Az úton mindenki látta kedvetlen arcát, s találgatták, hogy összeveszett a
                        tokaji kapitánnyal.</p>
					<p>Az ebéd még nem volt készen, mikor megjöttek, mert későbbre várták őket, a
                        fejedelem keresztülment a házon, fel a palotába. Az urakat mind otthagyta,
                        csupán Géczy ment kis tűnődés után maga is utána.</p>
					<p>- Hiszen ha én ezt tudom - kiáltotta Báthory -, az Erdélybe jött török hadak
                        mind mellém állottak volna!... Ha én akkor Husszain csausznak szájaíze
                        szerént szólok!...</p>
					<p>Géczy hallgatott.</p>
					<p>- No! - kiáltott rá a fejedelem - nyelvetlen tuskó lettél... Te legjobban
                        tudhatod, te indítottál fel rájuk... Ha te nem vagy, akkor én most Erdélyben
                        élek boldogul! s a Bocskai fejedelemségénél nagyobb királyságban vagyok,
                        mert istenemre, avval a sereggel, aki bejött az országba, Bécsig meg nem
                        állottam volna!</p>
					<p>Géczy így szólt:</p>
					<p>- Én nem tagadom! Igaza van felségednek!</p>
					<p>- Adjál nekem tollat s téntát, mert levelet írok a bécsi királynak, de nem
                        szegezi ki a palota kapujára! Majd írok én új kondíciókat neki!...</p>
					<p>Géczy írószerszámokat szedett elő, s a fejedelem ledobva köpenyét s
                        dolmányát, nekiállott írni.</p>
					<p>Géczy magában hagyta s lábujjhegyen távozott, nem magának a császárnak írt,
                        hanem Thurzónak, szíve nagy felzúdulásával:</p>
					<p>
                       Minap írt vala Nagyságod nekünk levelet, s Dóczy uram is
                            mást; hogy eddig nem válaszoltunk rá, sok dolgaink miatt haladott. De
                            legelsőbben is nemcsak mi, hanem minden jó ítéletű emberek álmélkodással
                            csodálkoznak, nem is hisszük, hogy keresztények közt ilyen dolgok
                            történhettek: hogy egyszeri konföderáció meglétén s arrúl diploma
                            kelvén, annak utána újabb írást kívánjon egyik a másiktul, mint
                            Nagyságod kíván most éntüllem...
                    </p>
					<p>
                       Ha mi, uram, három várat eladtunk volna a töröknek, de nem
                            is hármat, csak kettőt s végül már eggyel is beérte volna: akkor ezt a
                            két török hadat is, ki most Erdélyben van, mind a moldovai s havaselvi
                            vajdákkal egyetemben mindgyárást mellénk adják, és ugyanazt a két
                            országot, Erdélynek alávetvén, minden utódinknak adják örökös örökre. De
                            mi ilyen dolgokrul ne hogy traktálnánk, de még csak gondolkodni sem
                            akarunk. Azt ítéljük, hogy a keresztény fejedelmek ezt megértik, s jó
                            néven is veszik, mert minékünk Uram, sem birodalmunktól elidegenítő
                            várunk nincsen, sem cserélni való tartományt nem bírunk, sem egy
                            talpalatnyi földet is a máséért, mit nem kívánunk, el nem adunk! Azért
                            jöttünk ki ide Váradra is, hogy birodalmunknak a legkisebb részére is
                            gondot viseljünk. A magunkéval, uram, megelégedettek vagyunk, s vérünk
                            hullásával halálig oltalmazzuk, s inkább akarunk lenni a törökkel
                            halálos haragba, mint országunk romlásával csendes békességbe.
                    </p>
					<p>
                       Kérjük azért Nagyságodat szeretettel, bocsásson Nagyságod
                            csak tízezer embert mellénk segítségül! Abaffy uram, annyi késés után
                            megjött, de azt hittük, azért késik, hogy derekas hadat hoz: s szívem
                            szerint mondhatom, egymagában érkezett, valami
                            cselédi vannak vele, s nem is akarom higgyem, hogy ez Nagyságod tudtával
                            legyen. Ha valahol fizetett hadai vannak a császárnak, őfelségének, most
                            küldjétek ide uram, ha valaha akartatok szolgálni szegény hazánknak!
                            mert most vége lesz Erdélynek, s osztán egész Magyarországnak és az
                            egész keresztyénségnek romlása.
                    </p>
					<p>
                       Pedig bizony meglesz: kétségkívül rövid napon
                            bekövetkezik, ha magunk személyén és birodalmán a törökség hatalmat
                            vészen...
                    </p>
					<p>
                       Nagyságod őfelségének küldje meg levelünket!
                    </p>
					<p>Egész felhevült, mintha e levéllel valóban megtette volna, amit kellett,
                        lángoló arccal s lobogó tekintettel ment ki az ebédlőházba.</p>
					<p>Ott mindenki fanyar volt és hideg.</p>
					<p>De a fejedelem azt vélte, hogy levele mégis mindent jóra fordít. Abba-nyomba
                        gyors postával, nagyúri követtel küldte Thurzóhoz. Kíséretet egyformán
                        rendelt a maga hadaiból s az Abaffyéből s megvidámodott szívvel elfeledte a
                        mai kedvetlenségét, s jóízűen ebédelt a társasággal.</p>
					<p>- Hej csak a cigány zenemíveseket szánom - mondta nevetve -, egész Erdélyből
                        csak azok után fáj a szívem.</p>
					<p>- Megfogdosták üket a törökök - mondta Nadányi -, nyelvet fogtunk volt még
                        Tordán, s hallottuk, hogy Szkender basa vonatja velük magának most az hajdú
                        táncot.</p>
					<p>Nagyon nevettek, s a fejedelemnek eszébe jutottak a török hölgyek, rendelte,
                        hogy vezessék be őket.</p>
					<p>A nők nagyon szép ruhások voltak, s az urak kíváncsian s kívánkozva
                        nézdegélték őket.</p>
					<p>Nagy nevetések lettek körülöttük, hogy arcukat nem akarták felfedni s
                        sikoltoztak, de a fejedelem gavallér volt, megbékítette őket vidám
                        kedveskedéssel, nyakából akasztotta le az aranyláncot s vetette nyakukba, s
                        a többi urak is követték a példát.</p>
					<p>Csúnya nagy dáridó lett velük, kívánták, hogy táncoljanak a nők, de nem
                        tudtak szegények, csak gajdoltak valami kis török dalocskákat, s hajlongtak
                        hozzá.</p>
					<p>Fajtalan szavakkal tréfálgattak velök, s a hajdúk mutatták meg, hogy kell
                        táncolni.</p>
					<p>Így jó sokáig elmulattak, míg csak a fejedelem el nem aludt boritta módon,
                        ahogy szokott.</p>
					<p>Mielőtt lefeküdtek volna, Géczy megszólította Abaffyt:</p>
					<p>- Kapitány uram - igen kedves ember vagy a fejedelem előtt.</p>
					<p>Abaffy nevetett.</p>
					<p>- Láttam ma reggel, mikor a hintóból majdnem kilökött.</p>
					<p>Géczy:</p>
					<p>- Azóta hozzád juhádzott. Reggel bemehetnénk hozzá.</p>
					<p>- Bemehetek kancellárius uram, ha kegyelmed is bejönne.</p>
					<p>Együtt mentek be másnap reggel, s a fejedelem ágyban fogadta őket.</p>
					<p>Pálinkát hoztak, nagy vert korsóban, s ittak egyet a jóegészségre, kis
                        kortyokat az erős italbul.</p>
					<p>Szinte féldélig elmulattak, akkor a fejedelem felöltözött, befogták a tíz
                        festett lovat, s a hintókon kimentek a város határára a sereghez.</p>
					<p>Ez így ment azután mindennapon. Egy reggel az Abaffy kapitány hadából egy
                        furcsa szerzet kért kihallgatást. Sima fejű alázatos ember volt, s gyengén
                        beszélt magyarul:</p>
					<p>- Kegyelmes uram, ezt a csekélységet hoztam felségednek.</p>
					<p>S letett az asztalra a fejedelem elé három darab edényt, egy kancsót, egy
                        tálat és egy poharat.</p>
					<p>A fejedelem kíváncsian nézte. Kézbe vette s kérdezte, mibül légyen a
                        matériájuk.</p>
					<p>- Földből, kegyelmes uram, agyagból.</p>
					<p>S hogy meghallgatásra talált, nagy boldogan kezdett róla mesélni, hogy
                        készül, milyen korongon dolgozzák ők, s hogy miféle metallumból csinálják a
                        mázat, ami semmi vizet átal nem ereszt, s oly széppé teszi az együgyü
                        sáredényt, hogy azt elmondani nem lehet.</p>
					<p>- Felséges uram, bujdosói vagyunk mink az földnek, mert hitünk miá sem az
                        pápistaság, sem az kálvini s luteri köröszténység meg nem tűr.</p>
					<p>- Miféle hitetök vagyon, hogy ily ellenségek lettetek?</p>
					<p>A fazekas halkan s érthetetlenül beszélt a hitről, mely túltesz istenségben,
                        virtusban és moralitásban minden más népeken.</p>
					<p>- Nem szívelnek münket - mondta -, mert mink sem ölni, sem rablani, sem
                        hazudni nem akarunk.</p>
					<p>Báthory nevetett:</p>
					<p>- Jó barátom, akkor nem is lesz belőletek államépítő és fenntartó
                        elementum.</p>
					<p>Soká elbeszélgetett vele. Helyet kért az országban, ahol jó földet kapjon, s
                        hogy a népeknek javára mívelhessék olcsó és szép cserépcsináló míveket.</p>
					<p>- Én most ebben keveset tudok nektek segíteni - vallotta a fejedelem -, de
                        van nekem egy öcsém, Báthory Anna asszony, az nagy boszorkány lesz, ha Isten
                        is segíti, az szereti a szépet, vigyétek hozzá cserepjeiteket, ő lesz nektek
                        patrónátok.</p>
					<p>Nehány aranyat adott az embernek, s megmondta, hogy Tasnádba menjenek, itt
                        Szilágyságban, Zilaj felé húgához, aki most éppen özvegységben van, s úgyse
                        tudja, mitévő légyen.</p>
					<p>- Hogy higgyen szótoknak, s meg hogy nekem is nagy szüvességet tennétek,
                        vigyétek el neki ezeket az atyánkról maradott kincseimet, és szóval
                        mondjátok szerelmes ölelésemet.</p>
					<p>S megnyitván ingét, kivett egy vékony aranyláncon lógó keresztet. Tarsolyából
                        előszedte étszerét, tiszta arany s gyönyörűséges mív.</p>
					<p>A cserepes ember letérdelt s alázattal és áhítattal csókolta meg a fejedelem
                        kezét, aki pillanatig sem kételkedett benne, hogy a drágaságokat átal fogja
                        adni.</p>
					<p>Abaffy kapitány azonban csak egyre setétebb lett, mint akinek nyomja valami a
                        szívét.</p>
					<p>Géczy is egyre komorabb volt, már október huszonötödike volt, s jött a hír,
                        hogy az erdélyiek egy tíztagú tanácsot választottak az ország élire, hogy a
                        fejedelem cserbenhagyta őket, s ez most Kolozsvárra fejedelemválasztó
                        országgyűlést hirdetett. Géczy jól tudta, hogy ott őt örökre kiűzik
                        Erdélyből, hacsak Bethlennek s az országnak valami nagy szívességet nem
                        tesz. Ezért elszánta magát az utolsó cselekedetre.</p>
					<p>Már napok óta példálózgatott mindenki, hogy mennyi baj s háborúság lesz
                        abból, ha az országnak két fejedelme leszen, s Géczy egyszer, mikor csak
                        hárman voltak együtt, ő, Abaffy meg a bihari főúr, Dezsőffy Gáspár, aki
                        nyílt ellensége volt a Báthory nemzetnek, hangosan ezt mondta:</p>
					<p>- De mire is két fejedelem egy országnak?</p>
					<p>Összenéztek s megértették.</p>
					<p>Abaffy azt mondta:</p>
					<p>- Én, uram, jó lelkiismerettel vagyok felőle.</p>
					<p>Erre a bihari követ is megbátorodott:</p>
					<p>- Ki ad arra nekem feleletet - mondta -, hogy melyik jobb? elhallgatni dolgát
                        egy személynek, aki rossz, istentelen s gonosz igyekezettel, nagy
                        veszedelembe ejti a hazát... vagy semmint elnézni annak a szegény hazának,
                        nemzetünknek főveszedelmit?</p>
					<p>Géczy suttogva mondta rá:</p>
					<p>- Inkább vesszen az egy istentelen: mint az Isten egész nemzete!</p>
					<p>Akkor csak elváltak, de mindnyájukban érlelődött a gondolat, s ettől kezdve a
                        két ember egyre szívesebb, mézesebb lett a szegény fejedelemhez.</p>
					<p>Mikor huszonhatodikán reggel be akartak menni, Géczy így szólt Abaffyhoz:</p>
					<p>- Mondom, igen kedves ember vagy a fejedelemnél s nagy hited vagyon nála. Ha
                        bemegyünk hozzája, csak dícsérje kegyelmed a kardját: meglásd, mindjárt
                        kivonssza és kezedbe adja! Ha kezedben leszen a kardja, hiszem, könnyű
                        leszen mindjárt...</p>
					<p>Abaffy elfogult, bólintott s helybenhagyta.</p>
					<p>Bementek, a fejedelem egyedül volt, de várakozásuk ellen félig felöltözve,
                        csizmában volt s nadrágban, de szélesen kihajtott elejű csipkés ingben.</p>
					<p>- Rút éccakák; derek - mondta Abaffy.</p>
					<p>- Még semmi hír a palatinustól? - kérdezte a fejedelem.</p>
					<p>Géczy megrázta a fejét.</p>
					<p>- Semmi.</p>
					<p>- Jó kardja van nagyságodnak - mondta Abaffy, s az asztalon keresztbe letett
                        kardra nézett.</p>
					<p>- Ez valóságos arabus acélkard - mondta a fejedelem -, benne is vagyon az
                        török írás.</p>
					<p>Felvette a kardot, kivonta tokjábul, s Abaffy felé tartotta.</p>
					<p>- Na csak nézzed, ha tudsz törökül, elolvashadd. Evvel a karddal ki merek
                        szállani akár tizenkettő ellen, ez meghajlik, mint a sás, de el nem
                        szakad.</p>
					<p>Evvel fogta, odanyújtotta, s kezébe adta.</p>
					<p>De ebben a pillanatban, mintha valami öntudatlan vezette volna a kezét,
                        felvette, már mikor jobb kézzel nyújtotta a kardot, ballal fogta a hosszú
                        tőrt, amely embernél magasabb s háromélű vércsatornája idegen jelekkel írva,
                        s ezt maga elé emelte:</p>
					<p>- De ez még többet ér - mondta -, evvel lórul s gyalog egyformán tud víni az
                        ember.</p>
					<p>Abaffy meglassúdott s nézte a kardot nedves, párás szemmel, nem tudta, most
                        mi fog történni, s várta a saját ereiben, izmaiban, hogy majd csak eldől, s
                        lesz, ami lesz.</p>
					<p>Ebben a percben azonban nyílt az ajtó, s belépett Lónyai Farkas, aki a
                        fejedelmet egy pillanatra se szerette magába hagyni.</p>
					<p>Ez eldöntötte a dolgot, Abaffy kínosan felnevetett:</p>
					<p>- No, nagyságos uram, ez aztán kard magáért: evvel vágatlanul is lehet
                        dolgozni...</p>
					<p>A fejedelem nem értette, nem is ügyelt rá. A kardot még egyszer megnézte, s
                        visszatolta szeretettel a tokjába, mely veres bársonnyal volt borítva.</p>
					<p>- Ez a tok - mondta -, ez nem onnan való, ahonnan a szablya, ezt úgy
                        gondolom, csak itt csinálták valahol a szászok.</p>
					<p>Ledobta a kardot az asztalra, s a tőrt letámasztotta. Avval kezet fogott az
                        urakkal, s elbocsátotta őket.</p>
					<p>- Most borbély jön be hozzám - mondta -, fertelmesen meg fog készíteni.</p>
					<p>Az urak kimentek, s zavarodott szemmel néztek össze.</p>
					<p>Nem szóltak semmit, de nagyon röstelkedtek.</p>
					<p>Mikor a fejedelem felöltözött, a hintó előjárt, beleült, s az urak lóháton
                        kísérték. Így ment ki a hadi néphez.</p>
					<p>Mikor a várkapunál mentek, valami véletlen akadály volt, a sorompó nem volt
                        leeresztve, a kocsinak meg kellett állani.</p>
					<p>Géczy így szolt Abaffyhoz:</p>
					<p>- Nézze csak kegyelmed, ez jó hely lenne!... A hajdúkkal el lehet
                        csinálni.</p>
					<p>Abaffy látta, hogy a fejedelem a hintóban egyedül ül, s jónak találta.
                        Odaszólította Szilassyt.</p>
					<p>- Szilassy uram, nézze meg kegyelmed ezt a helyet, ahogy a hintó áll, s
                        azután beszélünk...</p>
					<p>Avval odaugratott a fejedelem kocsijához, s mondta:</p>
					<p>- Ezt a sorompóst meg fogom csapatni, hogy még egyszer elő ne forduljon ez a
                        dolog.</p>
					<p>- Inkább aggy neki egy aranyat, az foganatosabb - mosolyodott a
                        fejedelem.</p>
					<p>- Igaz a, felséges uram - nevetett Géczy, s elhatározta, hogy tíz aranyat ad
                        a porkolábnak, hogy fel ne nyissa a sorompót.</p>
					<p>Hátuk megett volt a vár kapuja, s előttük a sorompó, egészen egérfogóba
                        voltak. A sorompó egy nagy átláthatatlan kapu volt, csak a gyepű kapuja, s
                        nem oly erős és bevehetetlen, mint a váré.</p>
					<p> Másnap reggelre minden el volt készítve. Szilassy kapitány boldog volt, hogy
                        öccse haláláért bosszút vehet, s a legvadabb s legdühösebb legényeket
                        válogatta meg, s nem is szólt nekik, mire készíti őket, mert elég volt az
                        így is; ezeknek csak meg kell ereszteni a nyakörvét, mint a veszett ebnek:
                        már eddig is csak avval tudták féken tartani őket, hogy szorosan fogták a
                        fegyelmet.</p>
					<p>Másnap reggel újra bent voltak a fejedelemnél az urak, de csak pár percig.
                        Figyelmeztették, hogy kész a hintó.</p>
					<p>- Ma nem megyek ki - mondta a fejedelem -, ma dolgom van idebent.</p>
					<p>Levelet akart írni a császárnak.</p>
					<p>Az urak dühösek lettek, s még csak nem is mutathatták: már annyian tudnak a
                        dologról, hogy ha még egy nap elmúlik, akkor minden kisülhet: a fejedelemnek
                        is vannak emberei, akik kiszolgálják.</p>
					<p>Géczy másat eszelt, ebéd után a városon kívül néhány házat felgyújtatott, s
                        azt hirdette, hogy itt vannak a törökök a váradi hegyekben. A hajdúk s
                        katonák mind felültek, s lett nagy zsibongás.</p>
					<p>A török lányok sikoltozni kezdtek, ahogy a tüzet az ablakon át látták.</p>
					<p>Géczy kirohant, s nemsoká visszajött:</p>
					<p>- Nagyságos uram, a hadban olyan hírek vagynak elterjedve, hogy fölséged
                        féltében Ecsed várába ment, és a felföldi hadak mind haza akarnak menni.</p>
					<p>- Nem őrültek meg - kiáltott a fejedelem, s az ablakhoz futott.</p>
					<p>- Immár mind felültenek, csak indulófélben vagynak.</p>
					<p>A fejedelem látta, hogy lent a síkon mozog a sereg.</p>
					<p>- Ebből nagy kára lesz felségednek, mert semmi had mellettünk nem lészen, ha
                        török megjön, isten ne adja, megszállhatja a várat kardcsapás nélkül.</p>
					<p>A fejedelem csak nézett, nézett. Erre nem is gondolt eddig; csakugyan,
                        várvédő seregnek ez is jó, a pár ezer ember...</p>
					<p>- Mennyi eleség vagyon itt a várban? - mondta; hirtelen az villant fel benne,
                        hogy a török tél felé nem szeret hadba fogni, de ennek a várnak a vívását
                        bizony még megkísértheti. - Intézkedjék kegyelmetek - szólt a körötte
                        állókhoz -, hogy a várat élelemmel bőségesen ellássák, mind Bihar, Szilágy,
                        Szatmár idehordja az eleséget, lehetség, hogy itt fogunk telelni.</p>
					<p>- De jó lesz, ha felséged megmutatja magát a hadnak - mondta Géczy sürgetve
                        -, hadd lássák, hogy sehova se ment, így inkább megmaraszthatnánk üket.</p>
					<p>A fejedelemnek tetszett a tanács:</p>
					<p>- Bátor úgy legyen! - mondta - készítsék a hintót, kimegyek, hadd
                        lássanak.</p>
					<p>Géczy maga futott, s a kapitányok hallgatva s kényszeredetten maradtak a
                        fejedelem körül, mert egyszerűbb emberek voltak, mint hogy színeskedni
                        tudtak volna.</p>
					<p>Ahogy körülnézett, a fejedelem egy pillanatra úgy érezte, mintha ellenségek,
                        farkasok, vadak közt volna.</p>
					<p>Megszédült, de aztán a saját hangos szavaitól elfelejtette.</p>
					<p>Géczy a fejedelem hintójának szerelésénél maga ott volt s babrált a tokokkal,
                        amiben a puskák voltak, s a szíjakat úgy megkötözte, hogy azt elbontani nem
                        lehetett.</p>
					<p>Lónyay Farkas, szokása ellenére, lóra ült s Komáromi Andrást is
                        szólította:</p>
					<p>- Gyere András komám - mondta -, kísérjük a szegény fejedelmet.</p>
					<p>Mikor a fejedelem beült a hintóba, meglátta két hű emberét.</p>
					<p>- Ti is itt vagytok? - szólott. - Jobb vóna, ha odafel ügyelnétek.</p>
					<p>Lónyai Farkas csendesen meghajtotta a fejét:</p>
					<p>- Felséges uram, ne űzzön el felséged magátul.</p>
					<p>- No, gyertek, üjjetek be - mondta a fejedelem Géczynek s Abaffynak.</p>
					<p>- Dehogy, Nagyságos uram - szólt hangosan Géczy -, még azt mondanák, őrizzük
                        Nagyságodat!</p>
					<p>A fejedelem elmosolyodott s egymagában hátradűlt. Lent csaholt a kutya, s
                        ahogy a hintó megindult, kinyújtott nyelvvel kínálkozva, könyörögve nézett
                        rá.</p>
					<p>Füttyentett neki, s a kutya boldogan s nagy szökéssel felugrott a lába elé a
                        kocsiba s áhítatosan bámult a szemébe.</p>
					<p>Megsimogatta a fejét, nem tudta, mi van vele, nagyon magában érezte magát,
                        jólesett a szívének, hogy ez a kutya legalább vele van.</p>
					<p>A hintó gyorsan haladt, s a nép szokás szerint most is bámészkodott a szűk
                        utcákon végig; ahogy a hostádra értek, a várkaput, ahogy a kocsi kiment,
                        rögtön felvonták; Lónyai Farkas észrevette, visszafordult s álmélkodva
                        nézte, mi ez, mit akarnak, de mire visszanézett, akkorra a kocsi megállott,
                        mert a sorompó kapuja megint be volt zárva. A fejedelem bosszúsan nézett
                        előre, hogy megint a tegnapi jelenet ismétlődik, de csak annyit tudott
                        kérdeni:</p>
					<p>- Géczy!... Mi az?</p>
					<p>- Finis rei! - Nagyságos uram - kiáltotta Géczy - Gloria dei! - s hozzátette
                        csöndesen: - Hála Ég urának: vége az világnak!...</p>
					<p>A fejedelem felállott a hintóban, de már akkor két oldalrul mintegy hatvan
                        lóval vágtattak rá a hajdúk, elöl Szilassy János, s puskákkal sortüzet adtak
                        rá.</p>
					<p>Megsebesült, de kiugrott a kocsiból s egy fűzfához menekült.</p>
					<p>Kardját vonta, s Géczy után nézett, aki lóhátról s nevetve nézte az ő
                        futását.</p>
					<p>A fűzfa mellett újabb lövések érték, akkor megrohanták a hajdúk, s első volt
                        Szilassy János, aki szembevágta:</p>
					<p>- Nesze az öcsémért, nagyságos uram!</p>
					<p>- Nesze a feleségemért! - kiáltotta Zámbó Mátyás.</p>
					<p>- Nesze az országért, nesze Nagy Andrásért, nesze a sok latorságért! -
                        vagdalták, míg összeesett.</p>
					<p>A kutya vonított s üvöltött s lábaikrájába harapott a hajdúknak, de
                        elvesződött szegény egy csizmán. Lónyay Farkas karddal rohant közéjük, de
                        levágták hamar, s Komáromi Andrást is.</p>
					<p>A hajdúk, szokásuk szerint, mindjárt megfosztották ruhájától, lehúzták róla
                        még a csizmát is, s a testet bevetették, mint egy dögöt, a Pece vizébe.
                        Senki sem volt, aki szánta volna, csak a kutya maradt teste mellett, s maga
                        is véresen, eltörött lábbal ott feküdt s nyalogatta sebét, s elkergette a
                        holtról a legyeket.</p>
					<p>Ha valaki közeledett, veszett csikorgással fenyegette, s távol tartotta az
                        estefelé előkukucskáló kíváncsi parasztokat, akik később azt beszélték, maga
                        az ördög őrizte lángot okádó torokkal a testet.</p>
					<p> A hártyára, amit a fejedelem akart teleírni Mathias II-nek, a bécsi
                        császárnak - Géczy írt levelet még ezen a napon Bethlen Gábornak, akiről
                        akkor jött a hír, mikor visszatértek a palotába, hogy huszonharmadikán új
                        fejedelemmé megválasztották.</p>
					<p>
                       Az nagyhatalmú szent, véghetetlen irgalmú felséges atya
                            Úristen, - írta - a mi előbbeni kegyelmes urunknak, fejedelmünknek,
                            Báthory Gábornak sok gonosz magaviseletét, cselekedeteit megelégelvén: a
                            szegény hazának is ennyi sok kárvallásit, szörnyű inségit megszánván:
                            ez mai nap, úgymint októbernek huszonhetedik napján, délután három
                            órakor Váradon, Velence utcában, valami legények által életének véget
                            vete.
                    </p>
					<p>A tollat nagyon keményen találta használni, elromlott a lúdtoll. Újat vett
                        elő a tollú tokból, s kését előkeresvén megfaragta, kipróbálta, úgy
                        folytatta:</p>
					<p>
                       Így az nagy félelemnek, ínségnek vége, s abból
                            megszabadulván, az egész várban a nemességet, katonaságot, polgárságot s
                            parasztságot megeskettük: hogy a várat feje fennállásig meg nem adjuk,
                            hanem ezt a szép várat, amit a mi atyáink Erdély jövedelméből építettek
                            a haza oltalmára, s a kereszténységnek megmaradására, életünk fogytáig
                            Erdélynek megtartjuk.
                    </p>
					<p>A tollal baj volt. Nem jól szedte a tintát, megint újat kellett csinálni, s
                        akkor így folytatta:</p>
					<p>
                       A római császár seregitől nincsen mit tartani, azok el
                            fognak távozni, csak a török hadak eltávolítását is sürgessék, én minden
                            erőmmel a szegény hazának parancsolatjára vagyok s Lippába, Jenőbe s
                            más helyekre megírattam, hogy most már ne hajladozzanak emide-amoda,
                            csak őnagyságát, a mi új mostani fejedelmünket keressék fel s
                            őnagyságától várják a maguk parancsát s megmaradásukra való
                            gondviselést.
                    </p>
					<p>A levelet gondosan lepecsételte, s inasát szólította, János Jánost:</p>
					<p>- Ezt a levelet rögtön viszed Kolozsvárra. Akármilyen időben érsz oda, rögtön
                        keresed a fejedelem őnagyságát, Bethlen Gábort. Fogarasban kapod tőlem azt a
                        kőlábas házat, amely a piacon vagyon s vásárbíróságot mindhalálodig.</p>
					<p>A legény nagyon megörült, s két kézzel nyúlt a levél után: Géczy már meg is
                        bánta az ígéretét, no sebaj, majd annak idején elég lesz megtudnia, hogy:
                        igen, árendába, esztendei bérért!...</p>
					<p>Nagy kedvvel maradt el, s Abaffyval egész éjszaka ittak.</p>
				</div>
				<div type="chapter">
					<head> [VII]</head>
					<p>A levél másnap este nyolc órakor már a Bethlen kezében volt. Vacsora mellett
                        ült az urakkal, s mindnyájan nehéz szívvel ültek az asztalnál. Csak Szkender
                        basa volt vidám, ami az erdélyieket annál jobban nyomta. Bethlent mindenki
                        becsülte, sokan szerették, de ezek az urak, akik a nagy Bocskai kérését,
                        hogy az általa kijelölt főurat válasszák fejedelmükké: nem teljesítették,
                        ezernyi hála mellett sem, hogy a szabad fejedelemválasztás elvén csorba ne
                        essen; most kénytelen-kelletlen bele kellett nyugodjanak, hogy paranccsal,
                        fegyverrel kényszerítsenek rájuk valakit... Titkos könnyek szivárogtak a
                        kemény arcokra, s mindenki esküdött, hogy jobb lett volna meg nem érni ezt a
                        napot...</p>
					<p>Bethlen rögtön elolvasta a levelet.</p>
					<p>- Ó a boldogtalan! - kiáltott fel rémülten - Meggyilkolták Báthory
                        Gábort!</p>
					<p>Az egész társaság megdermedett.</p>
					<p>Mintha lidércnyomásból szabadultak volna, s mégis szörnyű volt a rémület.</p>
					<p>Néma csend lett, mint a kriptában, az arcok a füstös fáklyafényben
                        kísértetiesen meredtek Bethlenre.</p>
					<p>- Olvasd fel a levelet - szólt Bethlen Pécsi Simonnak, s odaadta a
                        papírt.</p>
					<p>Pécsi felállott, s fulladt hangon, kissé patetikusan, mint egy búcsúztatót,
                        olvasta Géczy levelét.</p>
					<p>Szkender basa tudott annyit magyarul, megértette. Ő szólalt meg először:</p>
					<p>- Bátor volt, vitéz volt, nagy szerencséje volt... immár elmehetek magam
                        dolgára... Ez az egy ember félelmesebb volt, hogysem mint az egész erdélyi,
                        magyarországi, s német birodalom minden hada...</p>
					<p>Az urak lehajtották fejüket, mintha elveszítettek volna valami nagy, megváltó
                        csodatevő reményt. A Bethlen eskütétele holnap reggelre volt kitűzve, de
                        mindenki várt még, várt valami sorsfordulatot.</p>
					<p>Bethlen így szólt:</p>
					<p>- Másoknak a fejedelemség dicsőség öröm és jóérzés: nekem teher és lesújtó
                        sors... Mások életük legfőbb munkáját végzik érte: én ki nem térhettem
                        előle. Más fejedelmek virítanak, mint a virág a napban, s tündökölnek, mint
                        az aranymadár az égen: én szomorú vagyok s fekete. Bizony tündérország
                        elmúlt Erdélyből, mind fejedelmével együtt, s a szép asszonyokkal... Már
                        nekünk nincs más Erdélyünk, csak egy kipusztított tündérkert, s nincsenek
                        más asszonyaink, csak szegény szenvedő némberek, akik böjtölni fognak mások
                        vendégsége után s dolgozni mások tombolása után s takarékoskodni mások
                        pazarlása után... Báthory Gábor nagy lélek volt: a legkülönb, akit valaha
                        ifjúban remélhettünk: igazi tündérkirályfi, de a tündérek nem e világra
                        valók... Aki emberfia magasabb szellemekkel fog kezet: belepusztul a
                        szerencsébe...</p>
					<p>Soká hallgattak, akkor még ezt mondta Bethlen:</p>
					<p>- A villámcsapás megszünteti a vihart.</p>
					<p>Körülnézett a teremben, s szemébe tűnt Kovacsóczy könnyes arca.</p>
					<p>- Kovacsóczy uram - mondta -, kegyelmed mindig hűséges volt a szegény
                        boldogult fejedelemhez, kérjük kegyelmedet, szóljon néhány búcsúszót
                        felőle.</p>
					<p>Kovacsóczy felállt, nehezen tudott szólani, mert Bethlennek ez a szava
                        megmarkolta a szívét, s a könny elborította a szavait. De aztán megerősödött
                        a hangja, s beszélt a szegény fejedelemről, megismerte annak vétkeit s
                        hibáit, de felemlítette szépségét, nagyságát, nyájasságát, mindenkihez való
                        szíves szeretetét, s a haza felől való roppant gondolatait: amit tett,
                        minden rosszra fordult, de amiket gondolt, csak a mi országunk jövendőbeli
                        boldogságáért cselekedte...</p>
					<p>Bethlen visszagondolt a régi Báthoryra, az ecsedi ifjú főúrra, ki őt
                        fölemelte, s azokban a nehéz időkben a semmiből kigyarapította, magához
                        kapcsolta, hosszú éjjeleken együtt maga mellett tartva, nagyszerű
                        gondolatitól el nem zárta, a szónok szavai alatt fellobbantak benne a pompás
                        és rendkívüli érzések, amiket hajdan Báthory mellett átélt, várva Erdély
                        feltündöklő napját, s örvendett, hogy elfelejthette a későbbi szörnyű idők
                        rémségeit... Könnytől párás szemeit sűrűn törülgette, aztán szólította Allia
                        Farkast, Báthory leghívebb tábornokát, s parancsolta:</p>
					<p>- Kegyelmed Allia Farkas uram, kegyelmedet kinevezzük Nagyvárad
                        főkapitányává, s meghagyjuk és rendeljük, hogy amaz utálatos cselekedet
                        elkövetőjét, Géczy András árulót megfogatván, kezünk alá bocsássa.</p>
					<p>Mindenki éljenezte e szót: mert ha a levélben Géczy tisztára igyekezett is
                        magát mosdatni, mindenki tudta, hogy csak ez a kalandor, jöttment
                        világcsavargó cselekedhette.</p>
					<p>- A szegény, boldogult fejedelem tetemét pedig megkeresvén, szekérbe tétesse
                        és tisztességesen vitesse el, hova ifjú éveiben vágyott, a Nyírségen a
                        bátori templomba, ősei temetőjébe. S ott a sekrestyében letevén várja a
                        tetem az időt, mikor az anyaföldnek visszaadattatik...</p>
					<p>Beszéd közben ellankadt, meggondolta s elejtette, amit rendelni akart:
                        feleségére gondolt, kit ez az ember oly megbocsáthatatlan sértett, s
                        lehetetlennek érezte ma, őelőtte, szegény előtt csak szóba venni is e
                        holttest felmagasztosítását...</p>
					<p>Majd az idő; ha elült a vihar!</p>
					<p>Valóban, e pillanatban, mintha egy szörnyűséges villámcsapás után az ég
                        kitisztult volna: Erdély képe egyszerre kiderült.</p>
					<p>Reggelre mindenki tudta a hírt, s még az ellenségek sem tudtak az első
                        percben örvendeni: oly rendkívüli s rettentő élőfának dőlte volt ez, hogy a
                        zuhanás rettenetessége megrázta a szíveket.</p>
					<p>Csak a szászok lélegeztek fel igazán: a szászok nem tudtak hova lenni az
                        örömtől: csak most, ebben a percben nyugodtak meg, s a szászok kacagtak és
                        sírtak és ujjongtak és átkozódtak most már nyitott szájjal: míg Báthory élt,
                        addig egy pillanatuk sem volt tiszta, nem volt jövőjük...</p>
					<p>Az eskütétel másnap délelőtt megtörtént, nem a megszokott nagy pompával, amit
                        ily szerencsétlen állapotban elővarázsolni nem lehetett, de nagy és komor
                        ünnepélyességgel.</p>
					<p>Az utcák hemzsegtek a néptől s mindenki félve szólt s hallgatva bámult a
                        koronázó urak tömegére, már tudták a Báthory Gábor halálát, s a fantázia
                        minden díszével kicifrázták; voltak, akik beszélték, hogy ebek marcangolták
                        szét; voltak, akik tudták, hogy katonái felfalták, mint Dózsa Györgyöt; de
                        sokan rebesgették már, hogy nem is halt meg, csak eltűnt, s rosszakat
                        jövendöltek a szegénységre, melynek jótevője volt. Vége Erdélynek mondták,
                        nincs már, aki istápolja a szegényt. Beszélték, hogy a székelyek
                        megbosszulják a gyilkosságot, s hogy már Tordán vannak, onnan fogják
                        megtámadni a várost, mihelyt a törökök kimennek.</p>
					<p>A töröknek nagy szerepe volt e napon. Az ország főgenerálisa elöl vitte a
                        török szultán adta ajándékot, a buzogányt, a zászlót. A fejedelem után pedig
                        a főkancellár selyembe burkolva, magasra emelve vitte arannyal ékes
                        tekercsben a szultán athnamejét, amellyel a fejedelmet megerősíti a
                        fejedelemségben.</p>
					<p>A török kísérő is sok volt, basák és bégek s ismeretlen főtisztek, akiknek
                        nevét sem tudja kimondani a nép, de tágra meresztett szemmel nézi őket,
                        borzong, ha elgondolja, hogy tudnak ezek fegyverre hányni s rabszíjra fűzni
                        magyarokat... Beszélik, hogy csordaszám hajtják máris a foglyokat, akik most
                        meg sem állanak Konstantinápolyig, ahol rabszolga lesz belőlük, s fiatal
                        fiúkat falkával szednek össze, hogy janicsárnak neveljék...</p>
					<p>Az ünnepélyes eskütétel után a fejedelem fogadta a rendek küldötteit.</p>
					<p>A magyaroknak ezt mondta:</p>
					<p>- Hazánknak mostani romlott állapotában, a régi jó emlékezetű fejedelmeknek
                        dicséretes példáját fogjuk szem előtt viselnünk s elsőbben is az ország
                        békességét míveljük, mindenekfölött a Fényes Portához oly engedelmességgel,
                        hogy a szegény Országnak többet ily romlása be ne következzék.</p>
					<p>A magyar követek fejüket hajtották s hittek.</p>
					<p>A székelyek küldötteinek:</p>
					<p>- Hazánknak mostani első rendeit, tanácsit, tisztviselőit, akik meg akarnak
                        állásukban maradni, mindeneket megtartjuk és semmi időkben a haza hasznos
                        fiait más idegenért hátra nem vetünk. A székelyeknek állapotját majd
                        kivizsgáljuk, s a régi királyoktól adott székely szabadságot felállítjuk, de
                        úgy, hogy az a székely uraknak jussát s igazságát, ahol juss vagyon s
                        igazság: ne károsítsa. Az iszonyú kegyetlenségeknek véget vetünk, s nem
                        engedjük, hogy míg fejünk fennáll, a mi országunkban testvér a testvérre
                        kezet emeljen s testvér a testvért megrövidítse.</p>
					<p>A székelyek lehajtották a fejüket és bíztak.</p>
					<p>A szászoknak:</p>
					<p>- Átok legyen az Isten előtt, és Isten ebből a helyből ki ne vigyen, ha én
                        valaha a kegyelmetek Privilegiomának megrontására igyekezem, holott amim
                        vagyon, tőletek vagyon, az ingemet, dolmányomat, köntössimet, papucsimat tik
                        veszitek, étellel, itallal tik tartotok... Azon leszek ezért, hogy a szászok
                        nemcsak hogy dolgozzanak s kereskedjenek, de hogy a régi virágzásba
                        jöjjetek, s egész Európában mind keletre s nyugatra egyformán
                        kereskedhessetek.</p>
					<p>A szászok lehajtották fejüket és sírtak.</p>
					<p>Valami bizalom s áhítat vett erőt a lelkeken, s a fejedelem, aki most itt
                        állott, olyan volt, mint az ótestamentom prófétái, akik magukra veszik a
                        mindenekfelett való terhet, hogy kivezessék a népet a pusztából s a siralom
                        völgyéből...</p>
					<p>Akkor egy hang belekiáltott a mély csöndbe.</p>
					<p>- S mi lészen a katolikusokkal?</p>
					<p>Az új fejedelem fölemelte fejét, s tömérdek komolysággal felelt:</p>
					<p>- Mindennek megjön a maga ideje... Alázattal kérem az országot, higgyétek
                        meg, mi minden erőt, ami a haza javára akar és tud lenni, nem eltiporni,
                        hanem együvé fogni kívánunk.</p>
					<p>Mire roppant s egetverő vivát támadott, s a rendek boldogan és lelkesen
                        csodáltak az új vezérre.</p>
					<p>Ez napon megindult a törökség is Szkender basa vezetése mellett, Budára, hogy
                        ott a szultán rendelete szerint elvegyék a jelenvaló basa fejét s kezéből a
                        kormánypálcát Magyarország gazdag, fájdalmas belső harmada felett.</p>
					<p>S harmadnapon szekérre tették Báthory Gábor szegény megsebesült tetemét,
                        melyet régi hívei közül csupán kutyája kísért, s megindították a Bethlen
                        rendelete szerint a bátori templom sekrestyéje felé, hogy ott várja a
                        végtisztességtétel funebrális ünnepét. Mondják, teste meg nem rothadott, és
                        a ravatalon oly szép volt, mintha az örökkévalóság nászágyán élne.</p>
					<p>Az istenadta boldogtalan.</p>
				</div>
			</div>
		</body>
	</text>
</TEI>