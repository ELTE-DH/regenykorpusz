<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU00721" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Utazás Faremidóba - Gulliver ötödik útja</title>
				<author>
					<persName>
						<surname>Karinthy</surname>
						<forename>Frigyes</forename>
					</persName>
					<date from="1887" to="1938">1887-1938</date>
					<idno type="VIAF">46762994</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">11930</measure>
				<measure unit="pages">25</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Utazás Faremidóba - Gulliver ötödik útja</title>
					<date>2003-05-14</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00700/00721"/>
					<respStmt>
						<resp>Original Electronic Edition</resp>
						<name>Drótos László</name>
						<name>Moldován István</name>
						<name>Szabolcsi József</name>
						<name>Kiss András</name>
						<name>Lelovics Zoltánn</name>
					</respStmt>
					<bibl type="printSource">
						<title>Utazás Faremidóba - Gulliver ötödik útja</title>
						<author>Karinthy Frigyes</author>
						<pubPlace>Budapest</pubPlace>
						<publisher>Szépirodalmi Kvk.</publisher>
						<date>1976</date>
						<ref target="https://mek.oszk.hu/00700/00721"/>
					</bibl>
				</bibl>
				<bibl type="firstEdition">
					<title>Utazás Faremidóba - Gulliver ötödik útja</title>
					<author>Karinthy Frigyes</author>
					<date>1916</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2021-07-02"/>
		</revisionDesc>
	</teiHeader>
	<text>
		<body>
			<div type="chapter">
				<head>ELSŐ FEJEZET</head>
				<head>Szerző visszapillant eddigi kalandjaira. - Kitör az európai világháború:
                        szerző mint seborvos kerül a Bulwark sorhajóra. - Essex közelében a németek
                        felrobbantják a hajót. - Szerző és a hajó parancsnoka hidroplánon
                        menekülnek. - A válságos percben egy csodálatos repülőgép megmenti a
                        szerzőt, és épségben partra szállítja Faremidóban.</head>
				<p>Az olvasó bizonyára csodálkozik, hogy annyi szomorú tapasztalat ellenére s
                        miután örökre megfogadtam, hogy többé nem kelek útra:
                        ezerkilencszáztizennégy júliusában mégis elhagytam feleségemet és
                        gyermekeimet, hogy a Bulwark sorhajón mint seborvos induljak a Balti-tenger
                        vizeire. Lesznek olyanok, akik állhatatlansággal vádolnak ezért, hiszen már
                        első utam végeztével, miután Lilliputból szerencsésen megmenekültem, rá
                        kellett jöttem légyen, hogy igazi angol alattvaló jobban teszi, ha sohase
                        lépi át határtalanul szeretett hazánk határait, mert hiszen csak oktalan és
                        céltalan keserűséget okoz magának, nem gondolva meg, hogy egyszer mégiscsak
                        vissza kell térnie forrón szeretett szülőföldjére. Későbbi utaim,
                        Brobdingnagba, Laputába és Hauhnhnmországba, csak jobban meggyőztek erről az
                        igazságról, amint az olvasó bizonyára emlékszik, hisz, ugyebár (főleg utolsó
                        kalandos utazásomra gondolva), ha Laputából és Lagadóból hazatérve, veszteg
                        maradtam volna, mennyi borzalmas és halálos veszedelmet takarítok meg: hogy
                        egyebet ne mondjak, csak azt a majdnem végzetes kalandot említem fel, midőn
                        a hajó orrából beugrottam a tengerbe afölött való elkeseredésemben, hogy
                        erővel vissza akarnak hozni Angolországba, amely alkalommal csaknem életemet
                        vesztettem. Ha itthon maradok, soha nem kerülök vala ilyen helyzetbe.</p>
				<p>Hogy látszólagos állhatatlanságomat mentegessem, csak arra a lángoló és
                        határtalan hazaszeretetre kell utalnom, amely minden angol alattvaló
                        lelkében ott ég, arra a gondolatra, hogy hazájáért életét és vagyonát
                        kockára tegye. Ezerkilencszáztizennégy nyarán az Osztrák-Magyar monarchia
                        elégtételt kért a szerb kormánytól azért, mert az felbérelt emberekkel orvul
                        megölette az ország trónörökösét. Szeretett hazánk és Oroszország
                        lovagiassága természetesen nem tűrhette, hogy egy erős és hatalmas állam,
                        amilyen a monarchia, megtámadjon egy olyan gyenge és tehetetlen kis népet,
                        amelyiknek még ahhoz sincsen elég ereje, hogy nyílt csatában ölje meg
                        ellenségét, hanem kénytelen orvul, hátulról támadni, mikor egy kicsit
                        gyilkolni szeretne. Hogy tehát Európa békéjét biztosítsa, hazám hadat üzent
                        Németországnak, mint a kultúra kerékkötőjének, amelyik folyton háborúval
                        fenyegette a világot. Oroszországgal is kibékült, abban a reményben, hogy az
                        segítségül hívja régi ellenségét, Japánt, ami meg is történt.</p>
				<p>Ilyen körülmények közt természetesen minden angol ember kötelességének
                        érezte, hogy megvédje jogtalanul és váratlanul megtámadott hazáját, annál is
                        inkább, mert hiszen, hogy nagyszerű hadseregünket és legyőzhetetlen
                        hajóhadunkat már tíz éve előkészítettük erre a háborúra, azt mindenki tudta.
                        Magam is rögtön jelentkeztem seborvosnak, nem tudtam ellenállni részint
                        kóbor és kalandos természetemnek, mely egyre új és újabb vállalkozásokba
                        kergetett, részben pedig annak az olthatatlan és ellenállhatatlan
                        hazaszeretetnek, mely minden angol alattvaló lelkében ott él, mikor arra
                        kerül a sor, hogy életét és vérét áldozza a közös ügyért. Elhatározásomban
                        csak megerősített végre az a körülmény is, hogy mint tartalékos hajóorvost,
                        sürgős behívóval rendeltek csapatomhoz, s tudtam, hogy ha önként nem
                        jelentkezem, haditörvényszék elé állítanak és valószínűleg főbe lőnek.</p>
				<p>Jelentkezésem után a Bulwark sorhajóra osztottak be, amelynek feladata volt
                        Essex közelében védeni a partokat, és esetleg támogatni a hajóhad támadó
                        akcióját. Parancsnokom, Sir Edward B..., igen kitűnő és művelt férfiú, már
                        az első napokban barátságot kötött velem, és sok érdekes és hadi értelemben
                        fontos részletet közölt velem a tengernagy magánéletéből. Hajónk eleinte nem
                        került tűzvonalba, hanem a francia parton sebesülteket vett fel és
                        szállított Essexbe. Mint seborvos rendkívül érdekes és tanulságos
                        tapasztalatokat tettem szakmám fejlesztésére: kartársaim nevében
                        határozottan állíthatom, hogy semmi sincsen, ami a sebészet gyönyörű
                        tudományát annyira előbbrevinné, mint egy ilyen modern háború, mely
                        számtalan fegyverével, géppuskájával, gránátjával, gőzmozsarával, légben
                        pukkanó bombájával, faragott hegyű golyójával, mérgezett nyilaival
                        érdekesnél-érdekesebb és újabbnál-újabb eseteket szolgáltat a tanulékony
                        seborvos épülésére. Magam is nem kevesebb, mint harmincnégy olyan külső és
                        belső halálos sebesülést és betegséget tapasztaltam, amelyek eddig semmiféle
                        orvosi lexikonban nem szerepeltek s melyeknek feljegyzésével,
                        szerénytelenség nélkül mondhatom, nem jelentéktelen szolgálatot tettem az
                        orvostudománynak. Voltak ott eltörött csontok, szétroncsolt májak, voltak
                        kifordult belek és benyomott szemek. Volt egy ember, akinek az arca és melle
                        hordónagyságúra dagadt, mert a gégét átfúrta egy golyó s a levegő félig a
                        tüdőbe, félig a bőr alá hatolt, és volt egy másik, akinek a bal karja
                        leszáradt, mert a jobb vállán egy gránátszilánk szétszaggatta az artériát.
                        Voltak lőtt, vágott és szúrt sebek bőven s néhány érdekes, fiziológiai
                        szempontból igen megfontolandó eset, mely a nyaktáji izmok sebészi
                        bántalmainak mekkoraságával jelezte az emberi fogazat dinamikus erejét. Bár
                        szorosan véve nem tartozik szakmámba: néhány érdekes idegkórtani
                        megfigyelést is feljegyeztem: kezembe került például egy japán katona
                        (tudnivaló, hogy az európai kultúra megmentésére japánokat is segítségül
                        hívtunk), aki a harctéren megőrült - az a rögeszméje volt, hogy ő tudja,
                        miért harcol.</p>
				<p>Hajónk egész november végéig cirkált az angol partok közelében - a
                        részletekkel nem untatom az olvasót. November huszonkettedikén
                        szikratáviratban érkezett a parancs, hogy a Bulwark rakja partra
                        sebesültjeit, legénységét egészítse ki hadilétszámra, és vonuljon fel
                        Dixmuiden felé, amit a németek elfoglaltak. Hétszáz embert vettünk fel,
                        behajóztuk a lőszerkészletet, és november huszonnegyedikén nagy ködben
                        indultunk a belga partoknak. A ködöt fényszórókkal világítottuk meg, de még
                        így is eltévedtünk, és kevéssé letértünk az útról, az angol partok
                        irányában, nyugat-délnyugat felé. November huszonötödikén a ködben
                        fényjeleket kaptunk, de nem tudtuk elolvasni, néhány csomónyira fényszóróink
                        hajót jeleztek. Kifordítottuk a süllyesztett ágyúkat, és riadót adtunk le a
                        legénységnek. Mindenki elfoglalta helyét, s már éppen teljes gőzt parancsolt
                        a hajómérnök, mikor rettenetes dördülés rázta meg a fedélzetet: a hajó
                        aknára futott. Vad rémület támadt a fedélzeten, mindenki elvesztette a
                        fejét, és kétségbeesett tolongás indult meg a mentőcsónakok felé. Engem a
                        robbanás ereje ledöntött a parancsnoki hídról, ahol éppen a kapitánnyal
                        beszélgettem, s néhány pillanatra elvesztettem eszméletemet. Mikor magamhoz
                        tértem, a hajó féloldalt feküdt, és rohamosan süllyedt. A legénység
                        káromkodva és marakodva tépdeste a csónakok tartóláncait: minden helyet
                        elfoglaltak, velem senki sem törődött. Láttam, hogy el kell vesznem, és
                        kétségbeesetten átkoztam a pillanatot, mely engem a hajóra hozott, midőn a
                        parancsnok odakúszott hozzám, és intett, hogy kövessem. Dülöngve
                        kapaszkodtunk a hátsó fedélzetig: ekkor a parancsnok felemelte a
                        deszkapallót és intett, hogy szálljak le gyorsan. Hatalmas repülőgépet
                        pillantottam meg csónakfutókkal teljesen felszerelve, és indulásra készen:
                        már a motor is berregett. Egy ugrással beszállottunk az ülőkékbe, a
                        parancsnok megragadta a fogantyút, s a következő percben a hidroplán lejtős
                        siklóján lefutott a vízre. A csavar hadarni kezdte a levegőt, néhány
                        kilométert a vízen futottunk, aztán hirtelen fellibbentünk a ködbe.
                        Visszapillantva semmit sem láttam már a hajóból: a ködön keresztül
                        bizonytalan fények villództak alattam. Metsző hideg volt, és csakhamar
                        eltűnt minden körülöttünk: áthatlan, sűrű köd vette körül a gépet, mely nem
                        hogy tisztult volna, de egyre erősbödött. A motor zakatolásától beszélni se
                        lehetett, s így fogalmam se volt róla, merrefelé tartunk és milyen
                        magasságban. Szorongva ültem helyemen, időnként a hidegtől és a sebes
                        légáramtól félig elvesztve öntudatom, úgyhogy ma se tudom: három órát
                        repültünk-e így, vagy fél napot. Csak arra emlékszem, hogy egyszer
                        nedvességet éreztem csurogni államra, odanyúltam és a kezem véres volt,
                        egyben észrevettem, hogy körmeim alól is vér szivárog, és lélegzetem kihagy.
                        Körülöttem mintha tisztulni kezdett volna a köd s valami természetellenes,
                        sötétszürke fény bujkált a szárnyak között. Ekkor megértettem, hogy olyan
                        magasan vagyunk, ahol már egészen ritka a levegő, rémülten ragadtam meg a
                        parancsnok karját, de ő meg sem mozdult, előrehajoltam és arcába néztem,
                        mozdulatlan és merev volt, szemei üvegből, két orrlikából csendesen csurgott
                        a vér. Kezei egy taszító mozdulattal görcsösen szorították a magassági
                        kormányt. Iszonyú rémület fogott el, és félrelöktem őt; nehezen billent
                        balra és feje előrebukott. Feje fölött kinyújtottam két karom, és
                        megragadtam a kormányt, de már éreztem, hogy végem van, nem bírom tovább.
                        Ekkor fejem fölött suhogást hallottam; felpillantva hatalmas, madárformájú
                        szerkezetet láttam a tisztuló ködön keresztül. Kiáltani akartam, hogy
                        megadom magam (megzavarodó agyamban úgy képzeltem, hogy ellenséges repülőgép
                        került fölém), de egy hang se jött torkomból. Aztán olyan érzésem volt,
                        mintha valami kiemelne ülésemből: egyidejűleg különös, édes muzsikaszó
                        ütötte meg a fülem, és a szemem lecsukódott. Mikor megint kinyitottam,
                        fekete éjszaka volt körülöttem, és az ég fölöttem és alattam tele
                        csillagokkal: megismertem a Göncöl szekerét, és valami nagy megnyugvás
                        töltött el. Valami puhán feküdtem, és mintha szívós erős kötelek fogtak
                        volna le, de nem okozva kellemetlen érzést. Kétoldalt mintha csapkodott
                        volna valami: egyenletes és zengzetes hang volt ez is, és homlokomra mintha
                        hűs, jószagú lé csöpögött volna egy csapból. Hogy haladunk-e vagy állunk,
                        arról fogalmam se volt, arról se, meddig tartott ez így; egyszer aztán
                        fényes, zöld mezőt láttam, folyók és hegyláncok szeszélyes rajzával. Eleinte
                        úgy volt, mintha fölöttem volna ez, aztán alattam volt és mi csendesen
                        ereszkedtünk le rája. Egy ideig világoszöld, mosolygó liget fölött
                        lebegtünk, aztán virágos tisztás bukkant fel, nagyobbodott, éreztem, hogy
                        leszállunk. Most jöttem rá, miért érzem magam oly boldognak: már mintegy
                        órája egyetlen akkord zengett körülöttem, de oly édes és tiszta hangon, hogy
                        úszni és fürödni véltem e hangban, mint a hűs olajban; figyelni kezdtem s
                        rájöttem, hogy négy egyszerű hangból ismétli önmagát ez a zene: a muzsika
                        elragadó báját e hangok színe és lágysága adja inkább, mint egymásutánja;
                        valamit értek zenéhez, fiatal koromban zongorára fogtak, s így rögtön meg
                        tudtam állapítani, hogy e négy hang így következik egymásra: f, d, e, c, a
                        skála doremifaszolaszidója szerint így: Fa-re-mi-dó. Ugyanekkor földet
                        értünk.</p>
			</div>
			<div type="chapter">
				<head>MÁSODIK FEJEZET</head>
				<head>Az a gép, mely a szerzőt idehozta, csodálatos öntudatot árul el. - Különös
                        beszélgetés. - Emberformájú fák. - A kastély.</head>
				<p>Magamhoz térve kábultságomból, kinyitottam a szemem és körülnéztem. Ragyogó
                        napfényben úszó vidék terült el: egyik oldalon enyhén emelkedő hegyhát, bal
                        kéz felől csillogva kanyargó folyó, partjain kékeszöld cserjék. A folyón
                        egyszerű vashíd vezetett korlát nélkül; távoli erdő felé fehér út, kétoldalt
                        furcsa alakú fák. Az út igen hosszúnak látszott, kékes ködbe veszett, s úgy
                        tűnt, ott, ahol az erdőt éri, a fák között valami kapu- vagy boltívféle. Az
                        egész táj, fölötte a napnak szokatlanul megnagyobbodott, a rendesnél csaknem
                        kétszer nagyobb tányérjával, valami valószínűtlen, meseszerű és idegen,
                        ugyanekkor mégis megfoghatatlanul ismerős volt, mintha nem először járnék
                        ezen a vidéken. Később, álmélkodásaim közepette, gondolkoztam ezen, és
                        rájöttem, honnan ismerem én ezt a tájat: álmomban jártam itt, nem is
                        egyszer, főleg gyermekkoromban; nagy időközökben váratlanul visszatérő álom
                        volt ez; eleinte, gyermekkoromban, a folyónak innenső partján álldogáltam,
                        és vágyakozva néztem az erdő felé, ahonnan valami ismeretlen, édes zene
                        szólt, aztán álmodtam úgy is, hogy átmegyek a hídon, és megindulok a fehér
                        út homokján. Mint kiképzés alatt álló katona is álmodtam róla, borjúval a
                        hátamon meneteltem az erdő felé; tudtam azt is, hogy ott valami jó vár rám,
                        üde pihenés és nyugalom, de úgy rémlett, sohase jutunk el odáig.</p>
				<p>Most azonban mindez kézzelfogható valóság volt, ébren voltam, szomjúságot
                        éreztem, és mozgolódni próbáltam. Ekkor kemény szorítást éreztem a
                        derekamon, ugyanekkor valami erő kiemelt ülésemből, s egy percig a levegőben
                        lóbált. Ijedten néztem oda: a derekamhoz keskeny fémgyűrű tapadt, mint
                        valami csukló, ez a fémgyűrű felfelé vastagodó fémkarban végződött. A
                        következő pillanatban még magasabbra emelt e kar, aztán lassan leeresztett,
                        és letett a földre, mintegy három-négy méternyire a géptől, amelyben ültem;
                        aztán eleresztett, s a kar visszahúzódott. Felnéztem és különös, soha nem
                        látott szerkezetet, vagy gépet láttam magam előtt: csak zavaros
                        körvonalakban tudom leírni, mert tiszta képet adni róla még talán rajzban se
                        tudnék, jóllehet azóta gyakran láttam hasonlót. Első gondolatom, érthetően,
                        az volt, hogy egészen újrendszerű, végtelenül bonyolult repülőgéppel állok
                        szemben, amelynek váza, eltérően az eddigiektől, függőlegesen állt a földön,
                        kétoldalt ezüstből alkalmazott szárnyakkal. Ennek a váznak azonban
                        kimondhatatlanul különös formája volt: felül tojás alakú aranytömb, tetején
                        belapítva, olyanforma, mint egy nagyon szabályos, stilizált emberfej,
                        amilyenhez hasonlót épületek díszítésére alkalmaznak a szobrászok, a két
                        szem helyén két csillogó, kerek üveglencse, mely mögött vöröses fény
                        villódzott. E lencsék alatt két csőféle állt ki a fejből, ezalatt pedig
                        hosszúkás, szépvonalú nyílás, aranylappal befödve, mely szabályosan
                        emelkedett és csukódott. A váz törzse pajzs alakú, szintén aranyból, rajta
                        igen széprajzú, művészi berakások, drágakövekből, alul, a derék táján
                        fémkarika. Két lefelé keskenyedő, formás támasztékon állt a szerkezet: e
                        támasztékok bonyolult kerékrendszerben végződtek; a kerekek szabadon
                        mozogtak, emelkedni és lépni is tudott velük a gép, sík földön sebesen
                        forogtak.</p>
				<p>A váz két karja volt a szárny, de ezenkívül még több keskeny, hajlékony
                        fémkar nyúlt ki a derékból, különböző végződésekkel, egyike ezeknek volt
                        az, ami engem a szerkezetből kiemelt.</p>
				<p>Az egész gép, bonyolultsága ellenére, valahogyan az egyszerűség és magától
                        értetődő szükségszerűség benyomását keltette, érződött, hogy minden a
                        helyén van és csodálatos összhangban működik össze, de mindezek fölött
                        valami kifejezhetetlenül kellemes érzést is keltett első pillanatban, mely
                        nem állott összefüggésben azzal a benyomással, hogy a gép feltétlenül
                        remekműve a gazdaságos és tökéletes technikának, hanem ettől eltekintve
                        külön hatott: nem tudom másképpen kifejezni magam, csak megközelítő szót
                        használok, amikor azt mondom, hogy ez a gép szép volt, szép alatt nemcsak,
                        hogy annyit, de jóval többet értve, mint ahogy ezt a szót például egy
                        festményre, vagy még inkább egy nőre alkalmazni szoktuk. Egyszerű seborvos
                        vagyok, és nem járatos a szavak művészetében, de emlékszem, hogy akkor
                        elragadtatott jelzők jutottak eszembe, amilyeneket szerelmes ifjak találtak
                        ki a mámor perceiben. Lehet, hogy nem is voltam normális állapotban, részben
                        fülembe csengtek még az előbbi akkordok, részben pedig a gépből valami
                        különös erő áradt, minden idegemet feszült zsibbadásban tartva, valami a
                        melegség és az áramló villamosság közti láthatatlan villamos hőnyaláb. A gép
                        belsejéből állandó, kellemes zengés hangzott, a szárnyak leereszkedtek a
                        földre. Arcomon valami csiklandozást éreztem, és feltekintve láttam, hogy a
                        két üveglencse rám szegeződik. Egyben felemelkedett az egyik kar, és hozzám
                        ért, aztán megint visszahúzódott. Míg azon tűnődtem, ki lehet ez az ember,
                        aki belülről a gépet mozgatja, megmozdult a váz fején egy szellentyű, és
                        ismét megszólalt, kimondhatatlanul édes hangon az a zene, amelyet az imént
                        hallottam, de most nem a fa-re-mi-dó hangjegyekben, hanem egy másik, mély s
                        a végén felkunkorodó ütem, sajnos, a kromatikus skála hangjegyeivel nem
                        tudom pontosan kifejezni, de körülbelül ilyen sorrendben: g, a, a, gis, g,
                        gis. Többször egymásután hallottam ezt az ütemet, közben a szemek rám
                        meredtek. Különös érzést keltettek bennem e hangok: mintha hozzám szólnának
                        valami ismeretlen nyelven, aminek nincs szövege. Csodálkozva álltam ott,
                        majd kinyitottam a szájam és néhányszor ügyetlenül próbálkozva, végre
                        megközelítően helyesen ismételtem a hangokat. A zene abban a pillanatban
                        megszakadt, a gép megállt, és mintha megfeszülve figyelt volna. Hangosabban
                        ismételtem a hangokat. A gép most három más hangjegyet muzsikált, ezt is
                        utánaénekeltem. Most másik kar nyúlt felém és megtapogatott. Aztán
                        néhányszor ismétlődött még ez a játék más-más hangjegyekkel. Hirtelen
                        suhogást hallottam, a szárnyak zúgni kezdtek, légáram ütötte meg arcom, s a
                        következő pillanatban felemelkedett a gép, néhányszor keringett a fejem
                        fölött, aztán a folyó felé tartott, emelkedett, kisebb lett, végre eltűnt az
                        erdő fölött. Kábultan álltam ott néhány percig, aztán körülnéztem.</p>
				<p>Finom fű borította azt a helyet, ahol álltam, alatta valami nagyon puha,
                        süppedő talaj. Most egyszerre élesen villant agyamba kétségbeejtő helyzetem,
                        ismeretlen helyen vagyok, mondtam magamban, ahol tanácstalanul és
                        tehetetlenül elpusztulok, mert nem tudom, ellenséges terület‑e, vagy
                        bajtársi. Másrészt bajtársaim sorsa is aggasztott, nem lehettem biztos
                        benne, vajon megmenekült-e valaki a Bulwarkról, s hírül adván, hogy én meg a
                        parancsnok repülőgépen hagytuk el a süllyedő hajót, valószínűleg
                        körözőlevelet adnak ki ellenem, s ha nem jelentkezem, szökevénynek
                        nyilvánítanak, és haditörvényszék elé állítanak.</p>
				<p>Azután ismét úgy okoskodtam, hogy ahol ilyen tökéletes gépek vannak, ott
                        nyilván rendkívüliek és fejlett értelműek az emberek, s meg fogják érteni
                        sanyarú helyzetemet. Csak azt nem tudtam, hol találom azt a várost vagy
                        tábort, ahonnan ez a repülőgép való: azzal tisztában voltam, hogy nem
                        Németországba kerültem, mert kitűnő kémeink feltétlenül jelentették volna,
                        ha effajta gépek állanak rendelkezésére az ellenséges hadseregnek. Sorsomra
                        bíztam hát magam, fegyvereimet leraktam a fűre, s elkészítettem
                        zsebkendőmet, hogy abban az esetben, ha ellenség területén vagyok, megadjam
                        magamat a hágai egyezmény értelmében annak, akivel először találkozom.</p>
				<p>Majd óvatosan megindultam a folyó felé, körülnézelődve, de anélkül, hogy
                        egyetlen élő lelket pillantottam volna meg. Akadálytalanul keresztüljutottam
                        a hídon, s elhatároztam, hogy a fehér úton indulok az erdő irányában. A
                        legközelebbi facsoport felé közeledtem, mely a fasor szélén állott. Hirtelen
                        meghökkenve torpantam vissza, s önkéntelenül zsebkendőmhöz kaptam.
                        Pillanatra úgy tűnt, hogy az a fa, amelyhez legközelebb voltam, nem is fa,
                        hanem élőlény. Így húszlépésnyi távolságról tisztán kivehettem egész
                        alakját, határozottan emberformájú volt, bár szokatlanul hatott. Bőr helyett
                        barna kéreg födte el testét, két lába a földbe gyökeredzett, és kitárt
                        karjai közt idegenszerű levelekből lombsátor képződött feje fölött. A fej
                        zömök és alacsony, a barna kéreg-arc felém fordítva. Meglepetésemből
                        magamhoz térve, megérteni véltem, hogy valami különös szoborral, vagy a
                        kertészművészet holmi tréfás alkotásával állok szemben: emberformára
                        növesztett fa ez nyilván, ennek a vidéknek sajátos különlegessége.
                        Megkönnyebbülve közel mentem a különös növényhez és megtapogattam. Igen,
                        kéreg volt biz az, de puhább, mint a közönséges fáké, érintésemre rózsaszínű
                        nedv szivárgott belőle. Kissé megriadtam megint, mikor a fa vonaglani
                        kezdett, vissza is húzódtam, de aztán megnyugodtam. Láttam, hogy a két láb
                        alakú gyökér keményen kapaszkodik a földben, és nem tud mozdulni. Mégis az
                        egésznek emberformája volt, ismétlem, sőt, az arc vonásai is kivehetők
                        voltak: a szemek nagyon üresek és szárazok, de az orr csaknem szabályos, s a
                        benőtt száj valami lehangoló, keserű vonásban görbült kétoldalt lefelé. Volt
                        ebben a faarcban különben is valami végtelenül szomorú, kétségbeesett,
                        önkéntelenül eszembe jutott a mesék elátkozott vándorlegénye. Mikor közelebb
                        hajoltam, meghökkenve láttam, hogy a száj vonaglik, mintha mondani akarna
                        valamit; ekkor érthetetlen részvét szorította marokra szívemet, s
                        fájdalmamban hangosan felkiáltottam. Válaszul fülsértő, süket recsegés
                        támadt a fa belsejében, a kitárt karok erőlködve rángatództak, aztán megint
                        csendes lett a fa. Nem tudtam megmagyarázni magamnak hirtelen támadt
                        érthetetlen levertségemet, de éreztem, hogy nem tudnám még egyszer hallani
                        azt a kongó, üres recsegést. Gyorsan elfordultam és elmentem onnan; ekkor
                        csodálkozva vettem észre, hogy a többi fa is hasonló ehhez: kisebb-nagyobb
                        alakú emberfák, kitárt karokkal és keserű, öreg arccal. Nagyon rosszul
                        éreztem magamat, és meggyorsítottam lépteimet, nem néztem körül, de úgy
                        rémlett, az egész fasort, amelyen végigmentem, ilyen fák alkották.</p>
				<p>Később elmaradtak a fák, és finom fehér porral behintett út kanyargott
                        előttem; megint elfogott az a különös emlék, hogy én már egyszer jártam erre
                        álmomban.</p>
				<p>Az erdő és az út találkozásánál, mint ahogy messziről kivettem, csakugyan
                        diadalív állt, mely magasan ért össze a fejem felett. Megkönnyebbülve
                        lélegzettem fel, látva, hogy ezek a fák már nem ember formájúak; igaz, hogy
                        nem láttam még ilyen fákat se: húsos, csaknem gömbölyű levelek buja koronája
                        sötétítette el az utat, mintha minden levél egy-egy gyümölcs volna. Most már
                        valóban zavarban voltam, és kezdtem attól tartani, hogy mégiscsak álmodom,
                        az erdőn keresztül vezető út sötét volt, féltem, hogy eltévedek. Nyugtalanul
                        tekingettem körül, ekkor keskeny nyíláson ismét megpillantottam a napfényt,
                        és sietve tartottam arrafelé. Néhány perc múlva kiértem az erdőből és
                        elvakulva kaptam szemeimhez.</p>
				<p>Óriási, szabályos alakú fennsík bukkant elő. Pompás, vörös kövekből épített
                        lépcső vezetett a háttérbe, ahol óriási épület zárta el az eget. Ennek az
                        épületnek a frontkapujához vezetett a lépcső, óriási, kitárt kapu volt ez,
                        aligha alacsonyabb negyven méternél. Az egész front egyetlen, félkör alakú
                        fal, kétoldalt monumentális oszlopok: soha nagyszerűbb, impozánsabb remekét
                        az építőművészetnek nem láttam. Ami azonban első percben ennél jobban
                        lekötötte figyelmem: két alak volt a kapu előtt, formában, nagyságban
                        tökéletesen hasonló ahhoz a géphez, mely engem idehozott.</p>
			</div>
			<div type="chapter">
				<head>HARMADIK FEJEZET</head>
				<head>Néhány szó az olvasóhoz. - Az ember és a gépek. - Faremidó lakosai. -
                        Szerzőt összehasonlítják a növényekkel.</head>
				<p>Az olvasó, útleírásokkal különben is nagyon elkényeztetve, talán
                        elégedetlenül s türelmetlenül állapította meg az előbbi fejezet végére
                        érvén, hogy annak summájából alig fogott fel valamit, nem értvén, mik
                        legyenek ama csodálatos gépek s meglepő növények, melyeket különben is csak
                        hézagosan írhattam le, oly jelenségekről szólván, amiket, úgy tudom, eddig
                        útleíró még fel nem jegyzett naplójában.</p>
				<p>Alázatosan kérem az olvasót, gondolná meg, hogy egyrészt egyszerű seborvosi
                        mivoltomban, mint említettem, nem vagyok a szavak művésze, s talán
                        tökéletlenül fejeztem ki magam, másrészt azok a tünemények, amiket a második
                        fejezetben leírtam, engem is éppen úgy megleptek s éppoly érthetetlenek
                        voltak első percben, mikor szemtől szembe kerültem velük. De türelmet és
                        bizalmat kérek, szerényen utalva négy megelőző útleírásomra, melyekben
                        gyakran jegyeztem fel megfoghatatlan tüneményeket; ezeknek értelme és
                        jelentősége csak a továbbiakban derült ki aztán. Mindenesetre nagy
                        könnyebbséget jelent az olvasónak, ha ismeri négy előbbi útleírásom
                        (Liliputba, Brobdingnagba, Laputába és Hauhnhnmiába), melyeket Swift
                        Jonathan rendezett sajtó alá.</p>
				<p>Mégis, hogy rövidebbre fogjam a dolgot, előrebocsátom azt a tanulságot, ami
                        Faremidóban való tartózkodásom folyamán később érlelődött meg bennem, s
                        amit, ha a huszadik század metafizikusainak művei el nem rontanak s meg nem
                        fertőznek, már réges-rég, Faremidó előtt, meg kellett volna értenem, hogy
                        meg ne lepjenek, amit ebben az országban tapasztaltam.</p>
				<p>Megállapítható, hogy mikor az emberek először megjelentek a földön, még nem
                        voltak gépek, nem volt művészet és tudomány. Akkor minden, amit az emberek
                        csináltak, természetes szükségletből fakadt: ruhát azért öltöttek, mert
                        hideg volt, baltát csináltak, hogy könnyebben elvágják a fát. Ezután jöttek
                        a tudományok és művészetek, amiknek célja, ugyebár, mind az volt, hogy
                        megsegítsék az embert nehéz munkáiban, részben pedig kiegészítsék az
                        érzékelt jelenségekről alkotott fogalmainkat és képzeteinket. A nehéz
                        tárgyak emelésére kitalálták a csigát, a látott jelenségek pontosabb és
                        tüzetesebb megismerésére kitalálták a rajzolást és az írást.</p>
				<p>Évszázadok múlva természetszerűleg egyre tökéletesebb lett a tudomány és a
                        művészet; az embert munkájában nagyszerű gépek segítették, megsokszorozva
                        minden lehetőséget, a hevenyén érzékelt időbeli és térbeli jelenségeket
                        pedig egyre tökéletesebb szobrok, festmények, költői művek rögzítették s
                        mutatták be teljes jelentőségben.</p>
				<p>Végre addig jutottunk, hogy a gépek nemcsak hogy megsegítették az embert
                        minden dolgában s megsokszorozták erejét, de egymagukban sokkal
                        tökéletesebben végezték el a munkát, mint ahogy gyarló emberi testünk valaha
                        elvégezhette. Így a művészetek is: képek, szobrok, írásművek, zeneművek, az
                        élet tüneteit, a formát, színt, történetet, érzelmet oly tökéllyel fejezték
                        ki, hogy a való élet messze mögöttük maradt leleményben, szépségben,
                        kifejező erőben.</p>
				<p>Mi következett ebből? Gépek és művek felülmúlták az embert: tökéletesebbé
                        lettek, s csakhamar ott tartottunk, hogy ha az ember tökéletes akart lenni,
                        utánozni volt kénytelen a gépeket és a műveket, amik egykor az embert
                        utánozták. Jellemünk kialakulására legnagyobb hatással kultúránk volt,
                        regények, drámák, művek. Formáinkat a művészet írta elő. Egyszer,
                        Budapesten járván, láttam egy cukrosboltot, amely magát “automatának”
                        nevezte, az ember felül bedobott egy krajcárt, mire egy nyíláson cukor jött
                        ki. Ebben az automatában belül egy ember ült, az ő kezébe esett a pénz, és ő
                        tolta ki a cukrot a nyíláson. Ez az ember öntudatlanul rájött, hogy az
                        emberek jobban bíznak a gépekben, mint egymásban, s ravasz fondorlattal el
                        akarta hitetni, hogy ő gép.</p>
				<p>Odáig jutottak az emberek, hogy egy meztelen nőt ábrázoló festményért tízszer
                        annyit adtak már, mint a nőért, aki a festőnek modellül szolgált; az
                        embernek nem adták meg azt a tiszteletet, ami utánzott, rekonstruált másának
                        kijárt. Emlékszem, milyen őszinte felháborodást keltett bennem, röviddel
                        Faremidóba való utazásom előtt, mikor a barbár németek bombázni kezdték a
                        reimsi székesegyházat, ugyanekkor csak futólag jegyeztem meg magamnak,
                        hányan estek áldozatul ez ütközetnek. De hiszen mindnyájan tudjuk azt is,
                        mennyivel többet jelent, mennyivel nagyobb lelkesedést kelt az a hír, hogy
                        ellenségünknek egy-két hajóját vagy öt-hat ágyúját elfogtuk, mint az, hogy
                        öt-hatezer emberét sikerült elpusztítanunk, öt ágyú ötezer emberrel felér
                        nekünk, s nekik is ugyanakkora veszteség. Ha már akkor józanul gondolkodtam
                        volna ezen, nem kellett volna annyit tanulnom saját káromon Faremidóban.
                        Megértettem volna, hogy az ember önmagánál mindig többre becsülte azt, amit
                        alkotott, s minden alkotásában arra törekedett, hogy önmagát is megalkossa,
                        újra és tökéletesebben, hogy aztán megszűnjön lenni, mint felesleges
                        agyagminta, amibe az ércet öntötték. Meg kellett volna értenem ezt már
                        akkor, mikor a mozgófényképet feltalálták s tapasztaltam, hogy mennyivel
                        szívesebben jártak az emberek a mozgóképszínházba, ahol csak falra vetített
                        képét látták ugyanannak a színésznek, akit ugyanazért a pénzért élő
                        valóságában is láthattak volna az elavult színpadon. Valóban külön-külön,
                        részekben és egészben, az ember önmagánál tökéletesebb lényt szeretett volna
                        kezdettől fogva: erre kellett a mikroszkóp és a teleszkóp, a fénykép és a
                        röntgen-sugár, az automobil és a repülőgép.</p>
				<p>Mondom, ha mindezt józanul elgondolom s megértem: nagyobb tiszteletet és
                        becsülést kelthettem volna forrón szeretett hazám iránt Faremidó lakosainak
                        szemében. Belátták volna, hogy az a csodálat, ami valósággal elkábított,
                        mikor az erdei út végén feltárult előttem ama ragyogó épület, hogy ez a
                        csodálat már maga bizonyította; gyarló emberi mivoltomban mégis méltó voltam
                        hozzá, hogy közöttük élhessek, s talán valamikor hasonlóvá legyek hozzájuk.
                        De én, elfogultan és ostobán, sokáig ragaszkodtam ahhoz a feltevéshez, hogy
                        ilyen művet csak emberi kéz hozhatott létre.</p>
				<p>Ott álltam, s szédülve nézegettem szerteszét: ekkor a csarnok előtt álló
                        gépek egyike megmozdult, s könnyedén szökellve közeledett felém.
                        Megismertem azt a gépet, amelyik engem idehozott, s a folyó túlsó partján
                        magamra hagyott. Ugyanazt a zenei ütemet hallatta, a többi gépek közül is
                        megmozdult egynéhány és odajött. Körülálltak és valóságos hangverseny
                        szólalt meg körülöttem, a gépek muzsikáltak. Kezdtem megszeppenni, hogy
                        sehol húsból és vérből való embert nem látok, egyben a természet is kezdte
                        követelni jogait, éhséget éreztem és fáradtságot. Abban a reményben, hogy
                        talán mégis meg tudom értetni magam, különböző nyelveken szólaltam meg,
                        magamat irgalmukba és megértésükbe ajánlva. De hogy mindig csak zenei hangok
                        feleltek, ismét figyelni kezdtem s megkülönböztetve a hangok között néhány
                        többször visszatérő ütemet, azokat ismételtem előttük. Ilyenkor, mintegy
                        meglepetve, csend lett, aztán egymás felé nyújtogatva fémkarjaikat,
                        tanácskozni látszottak. Ijedten tekingetve körül, észrevettem, hogy nem mind
                        egyformák: voltak köztük szárnyasok és szárny nélkül valók, volt
                        négyszögletes és gömbölyű fejű, különböző színű fémekből; de testtartásra
                        nézve hasonlítottak s abban is, hogy bonyolult és végtelenül finom, precíz
                        szerkezet volt valamennyi.</p>
				<p>Míg ezen tűnődtem, fémkar nyúlt ki felém, s a levegőbe emelt: hatalmas
                        üveglencsét pillantottam meg, melyet fejem fölé tartott valami, az
                        üveglencse mögött, csillogva és figyelmesen, mintha óriási szem ragyogott
                        volna le rám. A kar, amely felemelt, lassan mozgatta és csúsztatta fejemet,
                        az a kényelmetlen érzésem volt, hogy megfigyelnek, mint a bogarász holmi
                        különös férget a lupa alatt, Utána megint eleresztettek, és letettek a
                        földre. Majd az a szárnyas gép, amelyik idehozott, megfogta a kezemet és
                        vezetni kezdett, ez meg olyan volt, mint mikor a kisbabát járni tanítja az
                        apja: a gép lassan, vigyázva lépdelt mellettem; ahol göröngyösebb volt az
                        út, emelgette a kerekeit, simább helyen lassan, óvatosan gurult. Közben
                        gyakran lefordította felém aranyló fémfejét, s a ragyogó szemekből kékes
                        fény áradt le rám, majd énekelni kezdett, és most már határozottan éreztem,
                        hogy ezekkel a hangokkal hozzám szól, és hogy ebben az országban így, zenei
                        hangokkal beszélnek, zenei hangokból tevődnek össze a szavak. Megértvén
                        ezt, igyekeztem vele is megértetni, hogy szeretném megtanulni ezt a nyelvet,
                        a palota felé mutogatva jeleztem, hogy tudni óhajtom, hogy nevezik. Rögtön
                        felfogta, mit akarok; néhány hangot ejtett: mi, fa, re, amit rögtön
                        ismételtem. Láthatóan megörült és most már ő maga kezdte mutogatni a
                        tárgyakat, mindegyiknek megjelölve a nevét, én pedig ismételtem a hangokat.
                        Saját magára mutatott, és ezt énekelte: szo-la-szi. Aztán egy széles
                        mozdulattal az egész láthatárt jelezte, és így muzsikált: fa, re, mi, do,
                        amit már akkor hallottam, mikor idehozott. Ekkor tudtam meg, hogy az ország
                        neve: Faremidó. (Kérem az olvasót, az eredeti szavakat mindig énekelve
                        mondja ki, mert csak így van értelme.)</p>
				<p>Végre a fasorhoz értünk, ahol már az imént végigmentem volt, az emberformájú
                        fák közé. Egy ilyen fa mellett vezetőm megállt, gyengéden derékon fogott, és
                        odaállított a fa mellé, majd kissé visszalépve, fémkarját feje fölé emelte;
                        láttam, hogy vizsgál és összehasonlít bennünket. Megint elfogott az a
                        kényelmetlen érzés: most úgy volt, mint mikor a botanikus összehasonlít két
                        növényt, hogy a rokonságot megállapítsa.</p>
			</div>
			<div type="chapter">
				<head>NEGYEDIK FEJEZET</head>
				<head>Világnézletek. - Szerző kezdi sejteni, miféle lények közé került. - A
                        szolaszik. - Néhány szó a szolaszi-gyárról.</head>
				<p>Mindazt, amit eddig megértetni próbáltam az olvasóval, én magam csak hosszú
                        napok és hetek múlva értettem meg és fogtam fel, annyi bizonyos, hogy már
                        akkor, mikor ott álltam az emberformájú fa alatt, s egyszerre megéreztem,
                        hogy ama csodálatos gépezet, Faremidó egyik polgára engem e növénnyel
                        összehasonlít: hogy már akkor borzongva kezdtem sejteni olyan lehetőségeket,
                        amilyenekről nem is álmodhattam eleddig. Csodálatos kalandjaim, melyek
                        korábbi útjaim folyamán gyakran döbbentették meg érzelmemet,
                        hozzászoktattak, hogy fenntartva kitűnő filozófusok és logikusok, főleg
                        imádott hazám természettudósai által megszabott világnézletemet: mégis
                        igyekezzek tudomásul venni olyan tényeket és valóságokat, melyek ebbe a
                        világnézletbe semmiképpen nem illeszthetők; tudom azt, hogy komoly
                        természettudóst elméleteinek felállításában nem befolyásolhat olyan
                        csekélység, mint például egy tény vagy jelenség, mely homlokegyenest
                        ellentmond az elméletnek.</p>
				<p>Fenntartva tehát eddigi világnézletemet, mégis tudomásul vettem, hogy olyan
                        országba vagy világrészbe, vagy talán olyan égitestre vetett balsorsom, ahol
                        a természetet uraló lények, ez égitest lakói nemcsak hogy nem hasonlók az
                        emberhez, de földi értelemben élő lényeknek sem tekinthetők, mert jóllehet
                        önmaguk erejéből mozognak, céltudatosan cselekesznek, s bizonyos társadalmi
                        formákat alkotnak együtt: nincsen testüknek egyetlen porcikája sem abból a
                        bizonyos matériából, mely felfogásunk szerint az élet egyetlen lehető
                        hordozója és feltétele, s amit közönségesen szerves anyagnak nevezünk. Ezek
                        a lények, a szolaszik (így nevezik magukat hangjegyekben), szervetlen
                        elemekből állanak: vasból, aranyból és még sokféle fémből és ásványból,
                        közöttük néhány olyanból is, amit a mi szervetlen kémiánk nem ismer. Hogy
                        ezek az élettelen anyagok mégis mozognak és cselekszenek, erre vonatkozóan
                        megjegyzem, hogy hiszen hasonló mozgásokat mi is tapasztalunk az élettelen
                        anyagban, csak nem ennyire kifejezetten s nem ennyire összhangzatban, hiszen
                        a testeknek kiterjedése a hőtől, egymáshoz való igyekezete az anyagvonzás
                        következtében: mindezek mozgást idéznek elő az élettelenben, s már akkor
                        sejtettem, amiről később meggyőződtem, hogy a szolaszik életét ilyen
                        egyszerű és primitív erők igazgatják, mint fény, hő, villamosság, mágnesség.
                        Azt a nagyszerű és titkos, bonyolult erőt, amit mi áhítattal nevezünk
                        életerőnek, vitalitásnak, mely a szerves sejtek magját felbontja és
                        szaporítja: ezt az erőt a szolaszik nem ismerik, vagy ismerik, de
                        csodálatosképpen nincsen rá semmi szükségük, sőt, mint később megértettem, a
                        létezés értéktelenebb, bizonyos szempontból beteg és természetellenes
                        formájának tekintik, mely nem alkalmas arra, hogy azt a lelket, mely a
                        természet erőinek anyagban való összesűrűsödése, s mely a természet
                        megértésére és talán megjavítására hivatott (s melyet mi emberi léleknek,
                        emberi értelemnek nevezünk), hogy ezt a lelket és értelmet boldoggá,
                        harmonikussá és, megérthetővé tegye. A szolaszik értelmének szerve, az ő
                        agyuk, szervetlen anyagból van; egy higanyféle, folyós fémnek s még valami
                        ásványnak szerencsés keveréke. Ebben az agyban nem amaz ismeretlen életerő,
                        hanem ismert és ellenőrizhető erők: hő és villamosság idézik elő az általunk
                        gondolatnak és érzésnek nevezett mozgásokat. Hogy ezek az érzések és
                        gondolatok értéktelenebbek-e, mint a mieink, azt én véges eszemmel nem tudom
                        megállapítani; csak annyit tapasztaltam idővel, hogy lényegben nem
                        különböznek a mi szerves értelmünk produktumaitól, csak mérhetetlenül
                        fokozottabbak és intenzívebbek, de hiszen ebben nincsen semmi meglepő, a
                        Földön is tapasztaljuk, ugyebár, hogy a szervetlen anyagból készült gépek
                        többet és jobbat produkálnak az időegységben, mint az emberi vagy állati
                        munka. A szolaszik képzetkapcsolódása jelentékenyen gyorsabb és precízebb,
                        mint a miénk, ami pedig érzéseik és indulataik erejét illeti, erre nézve
                        jellemző, hogy ők már a legegyszerűbb gondolataik közlésére is azt az
                        eszközt használják, amit mi csak legfokozottabb és legkomplikáltabb érzésünk
                        kifejezésére használunk: a zenét. Egyébiránt lehet, hogy gondolat és érzés
                        náluk nincs úgy elhatárolva, mint a mi értelmünkben.</p>
				<p>Az olvasó természetesnek találja, hogy első gondolatom, mikor mindezeket
                        sejteni kezdtem, az volt: hogyan jönnek létre ezek a lények, mert hisz a
                        szaporodásnak ez a formája, ahogy az minálunk tapasztalható, az ő szervetlen
                        életükben tárgytalan. Nagyon hamar megkaptam a választ erre a kérdésemre. Az
                        a szolaszi, amelyik az ember formájú fa mellé állított, miután láthatóan
                        csodálkozva hallotta, hogy néhány hangját utánozni tudom, intett nekem egyik
                        karjával (egyelőre karnak nevezem), hogy kövessem. Sietve megindultam
                        mellette, miközben észrevettem, hogy erőlködve igyekszik lépteit
                        hozzáhangolni az én hozzá képest szánalmas vánszorgásomhoz. Olyan volt ez,
                        mintha egy automobil vezetne a földön egy embert. Csakhamar elértük azért
                        ama nagyszerű épület bejáratát, mely már egyszer elkápráztatta szemeimet. A
                        kapu fölött aranyjegyeket vagy betűket vettem észre ez alkalommal; később
                        megtudtam, hogy az ő írásukban ezek a jegyek annyit tesznek:
                        szola-szi-mi-re, ami hozzávetőleges magyar fordításban szolaszi-gyárat, vagy
                        szolaszi-műhelyt jelent.</p>
				<p>Az ellipszis alakú küszöbre lépve, sajátságos rengés és zakatolás ütötte meg
                        fülemet, amint a márványfolyosón végigmentünk, ezek a hangok erősödtek.
                        Hajlékony üvegből való ajtó csapódott ki előttünk és óriási fehér fényben
                        úszó csarnok tárult fel szemeimnek. Hosszú ideig tartana, míg elmondanám
                        mindazt a leírhatatlan, legfeljebb körülírható zűrzavart, ami ebben a
                        csarnokban fogadott, talán rajzban, papíron jobban meg tudnám közelíteni a
                        látványt. Hosszú kőasztalok húzódtak párhuzamosan, elborítva ezer- meg
                        ezerféle fantasztikus műszerekkel, tárgyakkal, görebekkel, csapokkal,
                        üvegekkel, fémekkel, forrasztókkal, csavarokkal, emelőkkel, mérlegekkel,
                        edényekkel, izzasztókkal, folyadékokkal, csövekkel, retortákkal,
                        áramfejlesztőkkel, huzalokkal, tengelyekkel, kerekekkel, forgókkal,
                        fogókkal, csipeszekkel, fúrókkal. Ezeknek nagy része ütemes mozgásban volt,
                        valami láthatatlan áramtól hajtva hangtalanul, de szédítő gyorsasággal forgó
                        és keringő korongok villództak a fényben, sziszegve pörögtek felülről és
                        alulról szíjak és drótok, acélpántok remegtek, és könyökforgók futkostak az
                        asztalok szélén. Itt-ott vörös, lila, kék fények és lángok libegtek, üvegek
                        alatt és szabadon sűrű folyadékok csörögtek nagy tartályokban.</p>
				<p>Első pillanatban alig vettem észre, hogy e látszólagos zűrzavarban szolaszik
                        dolgoznak: hiszen e lények alkata tulajdonképpen ugyanaz, mint amit gépekben
                        és műszerekben láttam. Hogy kissé hozzászokott szemem a látványhoz,
                        rájöttem, hogy az asztalok mellett egyenlő távolságban kisebb-nagyobb
                        szolaszik állanak, serény munkába merülve. Az ovális aranyfejről ismertem
                        rájuk s a két fényes üveglencséről, mely a homloktájon villog. Testükből
                        karok és emelők nyúltak az asztal felé, igazgatva és összerakosgatva a
                        mindenféle alkatrészeket, láncokat forrasztva össze a láng fölött, mint
                        megannyi órásmester. Az a szolaszi, aki engem vezetett, most odalépett
                        ahhoz, amelyik legközelebb állt hozzánk: ez egy percre abbahagyta a munkát,
                        s zenélni kezdtek egymással. Közben mindketten felém fordították arcukat,
                        éreztem, hogy rólam van szó. Zavartan s magam előtt is érthetetlen
                        szégyenkezéssel fordítottam el szememet, s az asztalon heverő tárgyakat és
                        alkatrészeket kezdtem vizsgálni.</p>
				<p>Sok domború és homorú üveglencse hevert az asztalon; egy üvegben valami
                        átlátszó ragasztóanyag. Az asztal szélén egy már összerakott szerkezet:
                        hogy jobban megnéztem, csodálkozva jöttem rá, hogy ez a szerkezet, legalább
                        lényegében, nem is egészen ismeretlen előttem. Nagyon hasonlított egy apró,
                        végtelenül precíz és finom fotografálómasinához, csakhogy gömb alakú volt az
                        egész, és kétoldalt és hátul acélhuzalok lógtak le a földre, elöl egy
                        villogó, domború lencse, mögötte gömb alakú sötét kamara. Világos volt
                        előttem, hogy a célja is ugyanaz: egyben mégis olyan volt az egész, mint egy
                        nagy, exorbitált szemgolyó. Rögtön átvillant agyamon, hogy hiszen ez rendben
                        is van: tudjuk, hogy a fotografáló gép lényegében nem más, mint egy
                        rekonstruált emberi szem, működése is ugyanaz, azzal a különbséggel, hogy
                        míg az emberi szemet nem lehet tökéletesíteni, addig a gépet olyan módon
                        szerkeszthetjük, hogy százszor élesebben és gyorsabban reprodukálja a
                        fényjelenségeket, mint a szem, gondoljunk csak azokra az érzékeny
                        mozgóképfelvételekre, amelyek százszor többet fognak föl a
                        mozgásjelenségekből, mint szemünk.</p>
				<p>Egy pillantás a szolaszi arcára meggyőzött, hogy ugyanazt csinálja, amire
                        neki is szüksége van: szemeket. Most világos volt előttem, hogyan jönnek
                        létre ezek a csodálatos lények vagy szerkezetek: önmaguk gyártják a
                        hozzájuk hasonlókat fémekből, ásványokból, s az elkészült szolaszit
                        önmaguk hozzák mozgásba a testükben elhelyezett erőforrások (villamos
                        akkumulátorok, gőz, gáz) által.</p>
				<p>Első pillanatra a fajta szaporításának ez talán nehézkesebb és körülményesebb
                        módja, mint amilyen bolygónkon dívik - és lesznek, akik hozzáteszik, hogy
                        kevésbé mulatságos -, de el kell ismerni, hogy az eredmény szempontjából
                        megbízhatóbb és lelkiismeretesebb. A szolaszinak, aki társát megteremti vagy
                        összeállítja (társat mondok, mert fiúnak vagy gyermeknek nehezen
                        nevezhetném, tekintve, hogy egy szolaszit nemcsak ketten, de hatan-heten
                        hoznak létre, egynemű lények), a szolaszinak módjában van minden egyes
                        alkatrészt tüzetesen megvizsgálni a célszerűség szempontjából, s úgy
                        állítani össze, hogy annak semmi hibája ne legyen. Kicserélheti azokat az
                        anyagokat, melyek zavarnák az összműködést, a mozgató szerkezeteket
                        tökéletes összhangba hozhatja az egyes szervekkel. Innen van, hogy a
                        szolaszik között nincsen nyomorék, béna vagy hibás egyén, ez különben
                        magyarázható azzal is, amire később még rátérek, hogy az egyszer elkészült
                        szolaszi alkatrészei romlás vagy kopás esetén bármikor felcserélhetők és
                        pótolhatók anélkül, hogy az egésznek összhangja és egyénisége megváltoznék.
                        Erről még bővebben kell majd beszélnem, kapcsolatban azzal a nagy
                        különbséggel, ami a faremidói lények közt és közöttünk fennáll a születés,
                        élet és halál fogalmazásának szempontjából.</p>
				<p>Arról is korai volna még beszélni, hogy a hosszú asztalok mellett és között
                        elhaladva, hányféle és minemű szervek gyártását figyelhettem meg, e szervek
                        nagy részének nemcsak célja, de még szerkezete is merőben érthetetlen és
                        felfoghatatlan lévén akkori ismereteimmel. Csak annyit jegyzek meg, hogy az
                        utolsó asztalon túl egy dobogón láttam egy teljesen elkészült,
                        összeállított szolaszit mozdulatlanul állani, körülötte sürögtek a
                        munkások, és úgy látszik, éppen azokkal a mozgató szerkezetekkel szerelték
                        fel, amiket földi szóval motornak neveznek: egy nyíláson éppen valami
                        folyadékot öntöttek bele, és alulról megcsavartak valamit. Elmenőben még
                        hallottam, amint a szolaszi belsejében zengés indult meg, és visszapillantva
                        láttam, amint fejét lassan felemeli és körülnéz.</p>
			</div>
			<div type="chapter">
				<head>ÖTÖDIK FEJEZET</head>
				<head>Szerző megtanulja a szolaszik nyelvét. - Egy kis kitérés a külső és belső
                        szemléletről. - Az ismerettan. - Beteg szolaszik. - Néhány szó a “szférák
                        zenéjé”-ről.</head>
				<p>Hosszadalmas volna időrendben részletezni annak a néhány hónapnak történetét,
                        mely Faremidóba való érkezésem s ama nap közt eltelt, amikor elmondhattam,
                        hogy törve és ügyetlenül bár, de már ki tudom magam fejezni a szolaszik
                        nyelvén, s nagyjából megértettem azt, amit ők beszéltek. Különben lehet,
                        hogy ez a tanulmány maga is hosszabb időt vett igénybe, mintsem akkor
                        hittem: a rengeteg új benyomás oly lázas sietséggel torlódott értelmembe,
                        hogy eszembe se jutott mérni az időt, melynek mérése ott különben is más
                        törvények szerint történik. (Faremidóban kétszer-háromszor huszonnégy óráig
                        tart egy nap.) Másrészt éppen ezek a benyomások annyira lefoglalták minden
                        érdeklődésemet, hogy ami velem egyénileg történt ott- tartózkodásom ez első
                        korszakában: csak futólag és homályosan fogtam fel, s így emlékeimben is
                        inkább az a sok tanulság maradt meg, amit felszedtem, s elmosódott minden,
                        ami testi életemre vonatkozott. Mintegy megérteni véltem, s tapasztaltam
                        magamon is, hogy az értelem, mely hitünk szerint a dolgok megismerésére
                        hivatott, e munkájának legmagasabb és legbehatóbb fokát akkor éri el, mikor
                        teljesen megfeledkezik önmagáról, hogy összegyűjtse és rendberakja a külső
                        világ jelenségeit. Gazdámmal, Midoréval, sokat beszéltünk erről később:
                        abból az alkalomból, hogy minden erőfeszítésemmel igyekeztem elmagyarázni
                        neki, mit értünk mi az emberi agy szó alatt, ezt a fogalmat ugyanis képtelen
                        volt megérteni, “lehetetlen lévén” - úgymond -, “hogy olyan műszer, mely az
                        ön testéhez hasonló romlott és felbomlott anyagokból készült (így nevezte a
                        húst és vért, e fogalmakra nem lévén szavuk), elvégezhesse az agy munkáját:
                        megértését a dolgok összefüggésének”. Midőn tévedését helyreigazítandó
                        felvilágosítottam, hogy a mi gondolkodóink is tisztában vannak vele, hogy
                        az emberi értelem célja a világ megértése, csak hitetlenkedve rázta a fejét,
                        és megkérdezte, hogyan csinálják ezt a mi állítólagos gondolkodóink.</p>
				<p>Örömmel és boldogan ragadtam meg az alkalmat, hogy a távol idegenben
                        dicsőséget szerezzek emberi fajunk s főleg imádott hazám nagy
                        filozófusainak. Hamarjában négy vagy öt tudós gondolkodó művét említettem
                        fel, s röviden vázoltam ezek tartalmát. Elmondtam, hogy milyen örvendetes
                        fejlődésnek indul az ismerettan, mely az emberi agy törvényeivel
                        foglalkozik, s megállapítja, milyen sorrendben s milyen alapon jön létre a
                        gondolat. Beszéltem a nagy biológusokról, akik szerveink munkáját
                        vizsgálják, s kutatják, milyen módon hatnak agyunkra a jelenségek.
                        Felemlítettem azokat, akik az emberi agy munkáját tisztára szervi működésnek
                        állítják, s azokat, akik felteszik, hogy valami anyaggal meg nem mérhető
                        erőnek tulajdonítandó a szellem működése. Idéztem néhány nagy logikus
                        nézetét, akik matematikai alapon vezetik le az érzés és gondolat
                        létrejöttét, s másokat, akik metafizikai szimbólumokban beszélnek. Röviden
                        vázoltam a filozófia mai állását, s diadalmasan jegyeztem meg a végén, hogy
                        nagyon közel vagyunk ahhoz az időhöz, mikor tudni fogjuk, mit kell érteni
                        szellemi működés alatt.</p>
				<p>Midore udvariasan hallgatott végig, s aztán megjegyezte, hogy mindenre
                        válaszoltam, csak arra nem, amit kérdezett. Mert hiszen, a cél szempontjából
                        egészen közönyös az az eszköz vagy műszer, amivel a célt elérjük. Mert
                        ugyebár, aki egy műszert vizsgál, nem azért teszi ezt, hogy megtudja, mire
                        való ez a műszer (ez a legelső, amit tudni kell, ez magától értetődik,
                        hiszen ha nem tudom, mire való, nem is érdekel a műszer), hanem egyszerűen
                        azért, hogy megállapítsa: van-e valami hibája, vagy hibátlan és használható,
                        ezután pedig használni kezdi a műszert. Ő azt kérdezte, tudjuk-e mi
                        használni agyunkat arra, amire való, én pedig hosszan és lelkesen azt
                        feleltem, hogy mi ismerjük a műszert, és szét is tudjuk szedni. Szavaimból
                        azt látja, hogy mi évszázadokon át egyebet se tettünk, mint egyre csak
                        szétszedtük és újból összeraktuk értelmünket, és a legnagyobb gondolkodóknak
                        azokat neveztem, akik azt a legalantasabb és legkisebb munkát végzik, amit
                        náluk esztergályosok csinálnak. Ő azt kérdezte, mire használjuk az eszünket,
                        miről gondolkodunk, feleletemből pedig kiderült, hogy mi egyebet se teszünk,
                        mint egyre feltesszük ezt a kérdést és azon törjük a fejünket, hogy min
                        törjük a fejünket. Mert ha jól értette, ezt akarom mondani az ismerettanról
                        szóló magyarázatommal. Mindez rendben volna, mert hiszen hasonló betegség
                        náluk is előfordul, s a szolaszi-gyárban erre külön reparáló műhelyt
                        állítottak fel: megtörténik ugyanis, hogy a koponya tiszta és helyesen
                        összeállított folyadéka, a szolaszi agyveleje (mint ahogy mi mondanók)
                        elromlik. Láthattam, hogy a tiszta földön sok helyen található az a romlott
                        és bomlófélben levő anyag, amit én szerves vegyületnek szoktam nevezni, ez
                        a romlott, mérges anyag valahogyan belekerül a szolaszi fejébe, és
                        megmérgezi a gondolkodás szervét. Ilyenkor sűrű, nyálkaszerű salak csapódik
                        le a koponya aranyfalára, és megzavarja a szemlencse tisztaságát, a kívülről
                        jövő sugarak nem hatolnak keresztül az agyon, hanem a sötét salakban
                        megtörve, elváltoztatják a dolgok valódi képét, s hamis fogalmakat hoznak
                        létre. Az ilyen beteg szolaszit onnan lehet megismerni, hogy a szeme befelé
                        fordul; zavart és lázas szavaiból kiderül, hogy a saját agyát látja a világ
                        helyett, amit látni kellene, s úgy beszél agyáról, erről az egyszerű és
                        jelentéktelen műszerről, mely csak használata révén ér valamit, mintha az
                        volna maga a világ. Mindenféle badar és nevetséges kijelentést tesz, azt
                        mondja például, hogy az égen zöld pettyek vannak és hogy az élet egy
                        folyadék; azon vitatkozik, hogy a tér, az tulajdonképpen idő, és hogy az
                        anyagban benne van az erő, de az erőben nincs anyag; fontos és eldöntendő
                        kérdésnek állítja, hogy én akarom-e, amit akarok, vagy a természet akarja,
                        hogy lehet-e akarni szabadon, vagy lehet-e akarni, hogy akarjon az ember;
                        hogy tudom-e, amit gondolok, vagy gondolom-e, amit tudok, hogy a tudatot én
                        hoztam-e a világra, vagy a tudat hozott engem s már megvolt, mikor én nem
                        voltam; hogy van‑e anyag nélkül erő és elképzelhető-e egy felsőbb
                        anyagnélküli intelligencia; hogy képekben gondolkodunk-e, vagy
                        gondolatunkban képzelődünk stb. Érdekes, hogy ennél a betegségnél a
                        hangszálak is elromlanak, a tiszta és kellemes rezgőhangok helyett
                        kellemetlen, súrlódó zörejek törnek elő a szolaszi torkából, olyan hangok,
                        amik különben nagyon hasonlítanak ahhoz, amit beszédnek szoktam nevezni, s
                        ami olyan kínosan karcolja a fülkagylót. Ő, Midore, egyszer tanulmányozott
                        egy ilyen beteg szolaszit, s föl is jegyzett egy ilyen artikulátlan zörejt,
                        rájött, hogy ha ólmot és zsírkövet bizonyos módon dörzsöl az ember, akkor ad
                        ilyen hangot. E szavaknál Midore utánozni próbálta ezt a beteges zörejt, és
                        legnagyobb meglepetésemre, eléggé érthetően, két, előttem ismerős szót
                        ejtett ki, ezeket: “történelmi materializmus”.</p>
				<p>Ezután Midore elmondta még, hogy ennek a betegségnek okát már régen ismerik,
                        és nagyon könnyen lehet segíteni rajta - a szolaszi-gyárban kiöntik a beteg
                        egyén agyát, és bizonyos reagensekkel keverve keresztülszűrik egy bizonyos
                        vegyületen. Ez alkalommal a bomlott anyagok kiválnak, és a szem visszakapja
                        eredeti tisztaságát: - ha nagyon fertőzött már a folyadék, akkor egyszerűen
                        kiöntik, és frisset alkalmaznak.</p>
				<p>- Mindezt - fejezte be Midore - csak azért mondtam el, hogy bizonyítsam,
                        mennyire megértettem azt, amit ön előadott; hasonló elmezavarok
                        előfordulhatnak, s elő is fordulnak. Csak az lepett meg, hogy ön az
                        emberiség legnagyobb gondolkodóinak éppen ezeket a beteg elméket nevezte
                        meg, melyek önmagukba zavarodtak. Hiszen megengedem, hogy az emberi agy,
                        melyet ismeretlen gépész gyárt és szállít, mégpedig tökéletlen, kezdetleges
                        állapotban, úgyhogy (ha jól értettem) hosszú évekig kell várnia, míg
                        legalább annyira fejlődik, hogy használni lehessen: éppen e csodálatos
                        tulajdonsága folytán szükségképpen keresztülmegy olyan fejlődési
                        korszakokon, amikor maga is tökéletlen lévén még, az is tökéletlen, amit
                        kigondol és produkál. Ez esetben, ha feltesszük, hogy igazat mondott ön,
                        mikor azt állította, hogy önök is a külső világ megértésére törekszenek: az
                        emberi agyat holmi nyers üvegnek kell tekintenem, amiből nagyítóüveget
                        akarnak csinálni. Ahhoz, hogy ezt elérjük, addig kell szűrni és tisztítani
                        az üveg folyékony anyagát, míg tökéletesen átlátszó lesz, hogy rajta
                        keresztül megláthassuk a megnagyítandó tárgyat. Önök azonban nem ezt
                        teszik, hanem éppen ellenkezőleg, mindenféle átlátszatlan, nyers dolgot
                        raknak a folyadékba, ilyeneket, mint öntudat, önismeret, én-fogalom, hogy
                        sötétebb és tömörebb legyen, attól való félelmükben, hogy a teljesen
                        átlátszó agy keresztülbocsátván a sugarakat, önmaga eltűnik, mert nem
                        látható, mint az üveg. Holott e félelem egészen alaptalan, mert hiszen a
                        nagyítóüveg jelenlétét és tökéletességét éppen abból ismerem fel, hogy
                        tisztán és világosan láthatóvá teszi nekem a külvilágot.</p>
				<p>Még mielőtt ezekről szó lett volna, egy alkalommal megkérdezte tőlem Midore,
                        honnan van az, hogy én, mint szerves, földi ember, meg tudtam tanulni az ő
                        nyelvüket. Elmondtam neki, hogy a zenét mi is ismerjük, de arról nem is
                        álmodtunk soha, hogy zenei hangokkal konkrét gondolatokat is ki lehessen
                        fejezni. Arra a kérdésre, hogy mire használjuk mi a zenét, elmondtam, hogy
                        mi érzéseinket fejezzük ki zenével, és hosszasan beszéltem arról a
                        különbségről, ami nálunk az érzést és a gondolatot elválasztja
                        egymástól.</p>
				<p>Csodálkozott ezen, mert náluk érzés és gondolat egy lévén, nem értette, hogy
                        lehet az, hogy mi a kifejezett érzésen keresztül nem vesszük észre a
                        gondolatot is, ami ezt az érzést létrehozta és viszont. Elmondtam, hogy mi
                        is összeolvasztjuk néha ezt a két dolgot, gondolatainkat érzéssel mondva el,
                        s beszéltem dalokról, amelyek úgy jönnek létre, hogy a beszélt szöveget
                        zenei kísérettel, melódiával párosítjuk. Ezen nagyon csodálkozott, hogy
                        lehetne - úgymond - a zene világos és mindent tökéletesen kifejező szavait
                        úgy tenni érthetővé, hogy artikulátlan zörejekkel kísérem, hiszen ez csak
                        zavarja a megértést. Megjegyeztem, hogy voltak nálunk is, akik a zenét
                        önmagában is kifejező közléseszköznek hitték, mire Midorénak az a gondolata
                        támadt, hogy ezek talán megsejtettek valamit az ő létezésükről, vagy talán
                        valahogy fülükbe jutott néhány szó, amit Faremidóban kiejtett valaki. Azon
                        voltam, hogy ellentmondjak e képtelen feltevésnek, de hirtelen eszembe
                        jutott a sokszor kigúnyolt és sokszor megcáfolt “szférák zenéje”, amiről a
                        középkor néhány rajongó csillagásza beszélt és elhallgattam.</p>
			</div>
			<div type="chapter">
				<head>HATODIK FEJEZET</head>
				<head>Szerző megtudja, hogy került Faremidóba. - A doszire, vagyis a világ
                        betegsége. - Szerző méltatlankodása az emberi faj nevében.</head>
				<p>Az első dolog, amit gazdámtól, Midorétól megkérdeztem, mihelyt egy kicsit -
                        hamisan és tökéletlenül - meg tudtam értetni magam az ő nyelvükön,
                        természetesen az volt: milyen különös véletlennek köszönhetem, hogy
                        Faremidóba kerültem, hol akadtak rám, és hogy találtak meg?</p>
				<p>Gazdám elmondta, hogy villamos sugaraktól hajtott tüdővel (így nevezem azt a
                        motort, melyet törzsük felső részében viselnek) gyakran bekalandozzák a
                        Teret, tisztább és tágabb harmóniákat keresve, és útjokban érintik idegen
                        bolygók és csillagrendszerek légkörét. Az ő barátja, Szidó, egy alkalommal a
                        Laszomi bolygó légkörét horzsolva (így nevezik a Földet), csodálkozva
                        fedezett fel a légkörben egy csaknem értelmes lénynek látszó alakot lebegni,
                        olyan magasságban, ahol az ő Laszomiról való tudomásuk szerint, semmiféle
                        anyag nem szokott jelentkezni. Megszólította, de a lény nem válaszolt.
                        Fölébe repülve, két doszirét vett észre az értelmesnek látszó lény
                        belsejében: az egyik már nem mozgott, nem volt fertőző, a másik azonban még
                        igen. A doszire formája érdekes és újszerű lévén, Szidó kiemelte a lény
                        belsejéből, hogy mikroszkóp vizsgálat szempontjából elhozza Faremidóba. Ez
                        a doszire volnék én, ugyebár, akiben sajátságos, értelmes jeleket fedeztek
                        fel, s most mint fami-doszirét, élő vagy értelmes betegséget
                        tanulmányoznak.</p>
				<p>A legnagyobb meglepetéssel hallgatva ezeket a szavakat, tisztelettel
                        megkérdeztem gazdámtól, mit értenek ők doszire alatt, s mennyiben hiszik,
                        hogy én is az volnék, vagy honnan lehet fogalmuk eddig hozzám hasonló
                        lényekről, tekintve, hogy az ő lényük annyira elüt az enyémtől? Másrészt mit
                        ért az alatt, hogy fertőző, mert, ha jól vettem ki szavaiból, az ő barátja
                        tévedésből a repülőgépet nézte értelmes lénynek és engem, aki benne voltam,
                        valami egyébnek tekintett.</p>
				<p>Gazdám elmondta, hogy Laszomit, a Földet, ők már régen és jól ismerik,
                        nagyítóüvegekkel régen és igen tüzetesen megvizsgálták felületét, és aligha
                        van ott valami, ami figyelmüket kikerülte. (Meg kell állapítanom, hogy ez
                        alkalommal színtiszta valóságot beszélt; később egyszer megmutattak nekem
                        egy ilyen teleszkópot, s a Földgolyó felé irányítva, különböző beállításban,
                        mondhatom, hogy nemcsak a házakat, de az embereket és azok minden dolgát
                        pontosan kivehettem az üvegen keresztül.) Megállapították, hogy a Laszomin
                        értelmes lények faremidói értelemben nincsenek; annál meglepőbb ez, mert az
                        értelmes lényekhez való néhány anyag, mint vas, arany, higany s még sok más
                        ásvány, Laszomiban is felfedezhető spektrál-analízis segélyével. Ezzel
                        szemben feltűnően sok mozgó, tehát fertőző doszirét látnak már régóta a
                        Földön, különböző formákban és sokféle fajtát; feltehető, hogy ezek a
                        betegségokozó csírák pusztították el a földi szolaszik életlehetőségét, ez
                        valószínű is, mert mindenütt, ahol valami értelmesnek látszó lényt
                        felfedeznek, olyat, amelyik vasból vagy acélból van, s amit villamosság
                        vagy hő mozgat: mindig ott lebzsel benne, vagy körülötte az egész sereg
                        doszire vagyis élősdi.</p>
				<p>Arra a kérdésre, hogy miért tartanak engem is doszirének, gazdám mosolyogva
                        utalt azokra a különös növényekre, melyek ideérkezésem napján annyira
                        megleptek, s melyeket ember formájú fáknak neveztem. Elmondta, hogy ezek a
                        fák a doszirék egyik fajtája, már régen tengődnek és élősködnek Faremidó
                        különben egészséges talajában, s megmérgezik a szolaszi-gyártáshoz való
                        egyszerű és tiszta elemeket. Különös összetétel ez, amelynek természetét az
                        ő vegyészeik még nem ismerik, csak romboló és beteges hatását; ahol egy
                        ilyen doszire megjelenik, az anyag felbomlik, rossz szagú nedvek
                        keletkeznek és formátlan viszkető daganat. A doszire szó alatt általában
                        mérget, fertőző anyagot, élősdit értenek Faremidóban; ha egy ilyen lény
                        bejut a szolaszi részei közé, ott zavart és betegséget támaszt: hála
                        Istennek, igen könnyen pusztítható és eltávolítható, néhány sav
                        segítségével, különben maga is romlandó anyag, beteg betegség, mely önmagát
                        teszi tönkre azokkal a maró és romboló anyagokkal, melyeket termel és
                        felbomlaszt. Mikor én, Gulliver, idekerültem: első dolguk volt, hogy
                        mikroszkópon tüzetesebben megvizsgáljanak, mint ahogy teleszkópon
                        tehették, mikor még a Földön éltem, és sajnálattal állapították meg, hogy
                        lényegben ugyanolyan doszire vagyok, mint amilyen elvétve az ő talajukban is
                        akad s mint amilyen oly sokféle hemzseg a Földön. A faremidói tudósok már
                        meg is állapították helyemet a betegségokozó baktériumok sorrendiében, és
                        Szidó, akinek felfedeztetésemet köszönni lehet: remiszolami-szidorénak
                        nevezett el, ami megközelítő fordításban emberutánzó-bacillust jelent,
                        olyan betegségcsírát, mely mint élősdi, az élő, szervetlen lényekéhez
                        hasonló tulajdonságokat vesz fel, hogy közelebb férkőzhessen hozzájuk; így
                        hangokat is ad és fej alakú felső részében egy olyan anyagot termel, melynek
                        váladéka, a gondolat, külsőleg hasonlít az ő szellemi termékeikhez. Hogy
                        azonban ettől eltekintve ugyanolyan doszire vagyok, mint más, az bizonyítja,
                        hogy összetételemben semmiféle értékes anyag, fém vagy ásvány nem található,
                        s hogy ennek következtében szükségszerűen betegség, vagyis mulandó jelenség
                        vagyok (érdekes, hogy a szolaszik nyelvében ez a két szó egyet jelent),
                        önmagát megemésztő kóranyag. Különben, hogy feltevésük mennyire helyes volt,
                        azt magam is bizonyítottam azóta: megfigyelték, hogy a nap bizonyos részében
                        nyugtalanság fog el, s ilyenkor felkeresek egy ilyen faremidói doszirét, s
                        annak néhány daganatát letépem (gyümölcsöt értett), s felhabzsolva azt,
                        elpusztítom, nyilvánvaló tehát, hogy ama másodlagos lények közé tartozom,
                        melyek rövid ideig tartó életüket úgy tarthatják csak fenn, ha elpusztítanak
                        valami önmagukhoz hasonló szervezetet, hogy aztán őket is elpusztítsa egy
                        következő generáció.</p>
				<p>Mindezeket gazdám egészen nyugodtan és hidegen mondta el, érdekes, hogy
                        különös véletlen folytán az elzenélt szavak, eltekintve értelmüktől, oly
                        csodálatos melódiává olvadtak össze, hogy miután a “generáció” szóval, mint
                        egy elhaló akkorddal, befejezte előadását: percekig elbűvölve és szótlanul
                        álltam, elzsongított és édes izgalomba ringatott lélekkel. Csak lassan
                        oszlott el ez a varázs, hogy aztán elszörnyedve és méltatlankodva, eszembe
                        jusson a szavak értelme s az egész tudatlan és gonosz felfogás, amellyel
                        emberi fajtám, tehát imádott hazám polgárainak a természetben való helyét
                        beállította. Egyben örömet éreztem, hogy íme, alkalmam lehet a rólunk
                        terjesztett valótlan és lealázó híreket megcáfolni, s fajtánk dicső és
                        mindenek fölött való szuverenitását kinyilatkozatni. Mik ezek a gépek, ezek
                        a csavarnyakú és csigafejű harapófogók és fonográfok, gondoltam magamban
                        gőgösen, az élet nagyszerű rejtélyéhez képest?</p>
				<p>Kértem gazdámat, hallgatna meg nyugodtan, míg néhány dologgal tisztába
                        jövünk. Röviden összefoglaltam mindazt, amit e kérdésről tudok: Ádám és
                        Évával kezdtem, de mértéket tartva, igyekeztem tartózkodni a
                        hosszadalmasságtól: mindenütt a modern természettudományok útmutatása
                        szerint. Elmondtam, milyen sivár és kihalt volt a golyó, míg azon meg nem
                        jelent az Élet - leírtam egy prehisztorikus tájat - a kihűlő gőzökben
                        villódzó fényekkel, gomolygó, kialakulatlan fémek és ásványok tarkán
                        hömpölyögnek a rézszínű égbolt alatt, vulkánok ontják a tüzet és fehér
                        füstgomolyok lökődnek a magasba. Aztán mindez megnyugszik, kék vizek
                        borítják a talajt, mosolyogva süt le az izzó nap s a vizek sekélyesében
                        lassan mozgolódni kezd valami. Különös, új formák mutatkoznak, az Élet
                        megjelent a Földön. Évezredeken keresztül száz és száz különböző formában
                        próbálkozik érvényesülni: halnak alakját veszi fel, majd szárnyakat ragaszt
                        magának s a levegőbe emelkedik, néha tíz lába van és sok szája, néha
                        megnöveszti nyakát, hogy a pálmák gyümölcsét elérje, néha éles ásót növeszt
                        szája elé, hogy a föld porából kitúrja magának a táplálékot. Óriási testet
                        növeszt, hogy rengeteg utódot hozhasson létre, néha borotvaéles fogakat,
                        hogy védekezhessék és fenntartsa faját. Végre, hosszas kísérletezés után,
                        gondolkodóba esik az egyik forma előtt: négykezű, ráncosképű állat ez,
                        bozontos szemöldök alatt nyugtalanul forgó szemgolyók. Fejének hátsó
                        részében a velő, az ösztön szerve, mely tagjait mozgatja, s mindent elvégez,
                        ami szükséges, hogy életben maradjon a mi ősünk, a majom; ha szeméhez kap a
                        fenevad, behunyja a szemét, anélkül, hogy akarná. Ezt az állatot választja
                        ki az élet, hogy belőle tökéletest alkosson. Az ösztön szervét kell
                        fejleszteni, hogy ami eddig öntudatlan és mechanikus volt, tudatossá váljék
                        s önmagát megismerővé. Néhány ezer év s a munka sikerül, a koponya üregében
                        lassan fejlődni kezd az új szerv: a Tudat szerve, mely a külső és belső
                        jelenségeket megérti, s azokhoz nem álomszerű tudatlanságban alkalmazkodik,
                        de a belátás és akarat világító fáklyája mellett. S íme, előttünk áll az
                        Ember, a Tudatos Élet, átérezve a lét minden örömét és igájába hajtva a
                        nyers és ostoba anyagban rejlő erőket, hogy az egyén életét minél szebbé és
                        boldogabbá tegye és ujjonghasson a kék és távoli ég s a felkelő nap
                        felé!</p>
				<p>Gazdám figyelmesen hallgatott végig; úgy vettem észre, hogy előadásomnak
                        főleg első fele érdekelte, holott én a hatást inkább a végére készítettem
                        elő. Attól tartva, hogy talán nem értett meg jól, a részletekre akartam
                        rátérni, de ő intett, és szavaiból csodálkozva láttam utóbb, hogy a
                        legmélyrehatóbb értelemben felfogta szavaim lényegét s néhány perc alatt
                        tisztában volt az egész kérdéssel, aminek megértéséhez nekünk jó pár ezer év
                        kellett. Válaszát a következő fejezetben próbálom röviden összefoglalni.</p>
			</div>
			<div type="chapter">
				<head>HETEDIK FEJEZET</head>
				<head>A Földgolyó mint szolaszi. - A beteg világ. - Midore aggódik a Föld
                        életéért. - A tudat és az ösztön, kétfejű torzszülött.</head>
				<p>Az a fölény és biztonság, amivel Midore, szavaimra válaszolva, az Emberiség
                        történetéről beszélt, csak az első szavaknál lepett meg. Csakhamar rá
                        kellett jönnöm, hogy ezt a történetet ők külső megjelenéseiből éppen oly jól
                        ismerik, mint magam, sőt, úgy látszik, még nálam is jobban. Röviden
                        szeretném összefoglalni azt a káprázatos megismerést, amit közlései
                        kinyilatkoztattak bámuló elmémnek.</p>
				<p>Már említettem, hogy a szolaszik olyan nagyítószerkezetekkel rendelkeznek,
                        amelyeknek segítségével néhány tízezer esztendeje a legaprólékosabb
                        részletekig oly módon vizsgálják bolygómnak, a Földnek életét, mint ahogy mi
                        mikroszkópjainkkal a vízcseppet vizsgáljuk. Midore szavaiból most aztán
                        ámulva tudtam meg, hogy a földbolygót ők egyszerűen egy primitív és
                        elcsökevényesedett, visszafejlődött, beteg szolaszinak tekintik, magukhoz
                        hasonló, szervetlenül élő lénynek, akiből ugyanolyan szolaszik lettek volna,
                        mint ők, de akit mintegy hatvanezer évvel ezelőtt doszifera nevű betegség
                        támadott meg, a doszire nevű élősdiek, akiket én embernek és állatnak
                        nevezek, s aminőek elvétve, szórványosan náluk is akadnak. De a szegény Föld
                        nevű szolaszit úgy ellepték, hogy egészen elnyomorodott, és gyógyulása
                        hosszabb időkig tarthat még. Ő, Midore, aki ebben az összeállításban már
                        hetvenezer éve él Faremidóban, elejétől fogva figyelemmel kísérte az egész
                        folyamatot, látta, hogy keletkezett a betegség, s hogyan fejlődött idáig.
                        Mivel látja, hogy engem az eset érdekel, s szavaimból azt veszi ki, hogy
                        valami halvány fogalmam is van a történtekről, szívesen elmondja nekem
                        tapasztalatait, mert az, hogy magam is egyszerű doszire voltam, nem zárja
                        ki, hogy a dolgokat bizonyos fokig megérthessem, hiszen sikerült már az első
                        hónapokban bizonyos szervetlen anyagokat elhelyezni agyamban, amik azt máris
                        nagymértékben meggyógyították. Ez különben kísérleti kérdés, amit majd
                        később megértek.</p>
				<p>Azután elmondta Midore, hogy a Föld nevű szolaszit tényleg mintegy hatvanezer
                        éve vizsgálja ő maga, mert ez a kérdés érdekelte, és sejtette, hogy ott
                        valami baj van. A Föld szervei: hegyek, tüzek, vizek egy ideig szépen
                        fejlődtek. Egy időben aztán sajnálkozva vette észre, hogy nagy mennyiségű,
                        egészen apró doszire támadt egyik hajlásában. (Mikor kérdezősködtem,
                        pontosan meghatározta Midore ezt a helyet, s én a Gangesz és Eufrát vidékét
                        ismertem meg szavaiból.) Valószínűleg kevés hő- és villamosság volt azon a
                        helyen. (Mert tudnom kell, hogy a hő és villamosság, fény és hang ugyanaz a
                        szolaszinak, ami nekünk a vér.) A betegség rohamosan terjedt és lassanként
                        ellepte azt az egész területet, amit én Ázsiának, ő a Föld hasának nevez.
                        Abban az időben a Föld nevű szolaszi még elég egészséges volt ahhoz, hogy
                        hangokban érintkezhetett vele: panaszkodott is betegsége miatt, és ő,
                        Midore, azt a tanácsot adta neki, hogy a beteg helyre bocsásson egy kis
                        meleget, mert csakhamar felismerték mind a ketten, hogy a doszire igen
                        nyomorult és tehetetlen élősdi, akit néhány foknyi hőemelkedés, alig
                        nyolcvan-száz fok, megöl, elpusztít.</p>
				<p>De a Föld elhanyagolta a dolgot s az általam Életnek nevezett betegség egyre
                        terjedt. Érdekes, hogy egyszer ő, Midore, akart rajta segíteni, s egy e
                        célra szolgáló szerkezetből sugarakat bocsátott a Föld testére, hogy
                        meggyógyítsa, a sugarak forró vizet váltottak ki a beteg testből, s ebben a
                        vízben milliószámra pusztultak a doszirék, a baktériumok. Már-már úgy volt,
                        hogy sikerül egészen kipusztítani őket, s a szegény szolaszi-társ
                        meggyógyul. Abban az időben igen komolyan foglalkozott ezzel a kérdéssel, s
                        bizonyos üvegek segítségével figyelte a doszirék természetét és viselkedését
                        s életfeltételeiket: mert csak így lehetett szó arról, hogy végleg
                        kipusztítsa az egész betegségokozó fajtát. Mikor a forró víz bugyogni
                        kezdett, a doszirék rémülten menekültek, futkostak a Föld felszínén; ebben
                        az időben lehettek fejlődésüknek azon a fokán, amit én Ősembernek vagy
                        Ősmajomnak, szóval Ösztönlénynek neveztem. Nos, ezek az ősemberek - mondta
                        gúnyosan Midore - nagyon furcsán viselkedtek a forró víz hatása alatt:
                        amelyik nem pusztult el rögtön, elfutott a mezőkre - jól emlékszik még rájuk
                        - s ott jajongva és rémülten gomolyogtak. Még tisztán áll előtte az egész
                        kép, úgy, ahogy a mikroszkópon keresztül megfigyelte: a doszirék kavargó,
                        levegő után kapkodó csomójából kivált egy erősen fejlett példány, oldalt
                        futott, aztán hirtelen felkapta csápjait vagy karjait, és felfelé
                        mutogatott, arrafelé, ahonnan ő, Midore, a pusztító sugarakat bocsátotta
                        feléjük, s ahonnan a mikroszkópon át lenézett rájuk. Igen, egyenesen a
                        szemébe mutatott neki, Midorénak, s erre a többi is odafordult, majd
                        lerogytak a Földön s felfelé emelgetett karokkal, térdepelve kiáltoztak
                        feléje valamit. Ekkor kitört alattuk a forró víz, és ők mind elpusztultak.
                        Azóta gyakran figyelte meg a dosziréknak ezt a sajátságát, hogy néha,
                        pusztulásuk előtt néhány perccel, hirtelen felfelé fordítják arcukat,
                        arrafelé, ahol a szolaszik laknak, mintha onnan várnának segítséget, ahonnan
                        e pusztulás ered.</p>
				<p>Midore aztán megjegyezte, hogy a gyógykezelésnek ezt a módját idővel
                        abbahagyta. Rájött ugyanis, hogy nincsen rá semmi szükség: a doszire,
                        ismétli, beteg betegség lévén, mely önmagát pusztítja annak a szervnek
                        segítségével, ami rendesen az állat felső részében, fejében székel, s amit
                        én ösztönnek neveztem. Legjobb tehát, ha bevárjuk, míg a betegség önmagától
                        lefolyik: bevárjuk, míg a doszirék elborítják az egész Földet, s testi
                        értelemben, teljesen kifejlődnek; ekkor, tapasztalás szerint, az ösztön
                        szerve úgyis elvégzi a többit: a doszirék megtámadják egymást, egymásban
                        önmagukat, s megindul a pusztulás, kezdődik a betegség halála. Kiderült,
                        hogy a doszirék életüket úgy akarják fenntartani, hogy egymást megeszik,
                        százféle alakban; ebből nyilvánvaló, hogy az egész dolog nem tarthat soká,
                        valamint el kell pusztulnia minden szerkezetnek, mely az életéhez szükséges
                        anyagot nem kívülről, egy nem hozzá hasonló világból veszi s alakítja át
                        céljainak, hanem belülről, önmagában emészti fel, újra és újra. Csónakot,
                        ugye, nem lehet belülről előremozgatni, csak ha kívül, evezők segítségével,
                        megkapaszkodom a vízben, az élet csónaka is megáll, ha nincs hozzá evező,
                        ami a valódi létbe ereszti gyökerét. Más szóval: Midore aggodalma, hogy az
                        élősdi doszirék a szegény Földet pusztítják el, eszik meg s így
                        diadalmaskodnak rajta, túlzottnak bizonyult: a doszirék éppen csak arra
                        használták a Földet, hogy kibújjanak belőle, s aztán, hála az ösztön
                        szervének, egymásnak estek.</p>
				<p>Így hát egészen nyugodt volt szenvedő szolaszi-társának, a Földnek sorsában;
                        előre tudta, hogy a doszirék, bárhogy ellepik is testét egy ideig,
                        bizonyosan elpusztulnak a végén, s a Föld meggyógyul. Igaz - ezt be kell
                        vallania -, hogy volt egy idő, amikor komolyan megrémült, s azt hitte, a
                        betegség komoly és végzetes fordulatot vesz: abban az időben lehetett ez,
                        mikor az én szavaim szerint az általam embernek nevezett doszire agyában
                        hirtelen új szerv indult fejlődésnek, az a szerv, amit én a tudat szervének
                        neveztem. Ez a szerv valóban veszélyes lehetett volna a Földre, mert
                        segítségével az ember nevű doszire rájött, hogy az életbenmaradás módja nem
                        az, hogy az élet önmagát pusztítsa, hanem az, hogy az élethez szükséges
                        anyagot, minden képességével, erejével és akaratával, a szervetlen Földből
                        dolgozza fel, s belőle tökéletest alkosson. Ez a szerv az agyban indult
                        fejlődésnek, az ösztön szervén belül: félni lehetett, hogy teljesen
                        kifejlődik, elnyomja és fölöslegessé téve, végleg kiszorítja az ösztön
                        szervét, annak helyébe lép, megismeri a lét lényegét s megértvén a szerves
                        test tökéletlenségét, romlandóságát, a szolaszi szervetlen, maradandó,
                        pusztulásnak ki nem tett anyagával, arannyal és ásványokkal pótolja azt, s
                        végre legyőzi a halált, más szóval megszűnik betegség, azaz mulandó jelenség
                        lenni.</p>
				<p>Ettől komolyan tartani kellett: a tudat segítségével megindult ez a munka,
                        fúrni, faragni kezdték a Földet: annak vérét, hőt és villamosságot használni
                        kezdték, s a doszire egyre erősödött. Lám, a kemény anyagból már szárnyakat
                        is tudott csinálni magának végül, úgyhogy veszedelmesen kezdett hasonlítani,
                        apró kis féreg, ami volt, a halhatatlan szolaszikhoz. “Mondom, - tette hozzá
                        Midore - egy ideig komolyan aggódtam, hogy a tudat segítségével
                        diadalmaskodik anyagon és halálon, de egyszer aztán tüzetes vizsgálat alá
                        vettem a doszire piciny testét, felbontottam csipeszek segítségével, s
                        nagyítón megvizsgáltam a veszedelmes kis agyvelőt; s ekkor megnyugodtam. Az
                        a feltevésem, hogy a tudat szerve kipusztította az ösztönét, hamisnak
                        bizonyult. A piciny lény tökéletlen agyában gyógyíthatatlan szervi hiba van:
                        gyógyíthatatlan szervi betegség. Ez a fajta nem élhet meg, el kell
                        pusztulnia, halálos, szervi betegségben szenved, mely előbb-utóbb véget vet
                        az egész fajtának. Tudja, mi történt? A tudat szerve, mely az ösztönből
                        sarjadt, s melynek szerepe az lett volna, hogy kifejlődve, az ösztön helyét
                        foglalja el: ez a szerv, valami ostoba véletlen révén, kicsúszott az
                        ösztönből, az agy elülső részében külön kezdett növekedni, s vele szemben,
                        az agy hátsó tekéjében, zavartalanul és nyugodtan tovább fejlődött az ösztön
                        is. Tudja, mi ez? Az orvosok úgy hívják: méhen kívüli terhesség, amitől az
                        anya is elpusztul, meg a gyerek is. Két szerv, homlokegyenest ellenkező
                        célnak szolgálatában, az egyik az életet keresi, a másik a halált. E hiba
                        révén kétfejű torzszülött minden ember, el kell pusztulnia, mihelyt a két
                        félteke, az ösztöné és a tudaté, egy bizonyos fejlődési fokon összeszorul, s
                        megfojtja egymást, mint a közös barázdába került két mag. Két kéz, az egyik
                        épít, a másik rombol; az egyik megkapaszkodik, hogy ne ragadja el a vihar, a
                        másik eltépi a horgony kötelét; az egyik befedi a testét, hogy meg ne
                        fagyjon, a másik föltakarja!”</p>
				<p>Midore e szavaknál különös, ovális alakú tárgyat tett elém, üveg alatt
                        zöldeslila fény villant fel. A fényen keresztül először csak valami felhős
                        derengést láttam, aztán egy tág, mély mezőt pillantottam meg, végtelen
                        távolságban, de tisztán és világosan. Percek teltek el, míg
                        megismerhettem: a Balti-tenger volt, ahonnan hidroplánon indultam el egy
                        éve. Angol és német hajókat láttam, ütközet folyt. A magasból a tenger
                        fenekéig láthattam: éppen egy nagy hajónk süllyedt el, torpedótól találva,
                        lassan tűnt el a zöld szőnyeg mögött, és ringatózva, csendben szállott alá,
                        mint valami nehéz buborék, aztán eltűnt a csillogó fövenyen.</p>
			</div>
			<div type="chapter">
				<head>NYOLCADIK FEJEZET</head>
				<head>Szerző mentegeti magát, amiért nagyjelentőségű útjából csak vázlatszerű
                        képet adhatott. - Gazdája felviszi a szerzőt egy hegyre, ahol csodálatos
                        megismerések döbbentik meg a szerzőt. - Szerző visszatér hazájába, és
                        családját jó egészségben találja.</head>
				<p>Köteteket tölthettem volna meg és száz zeneművet írhattam volna arról, amit
                        Faremidóban tanultam, de csak egy rövid vázlat lett belőle, amihez aligha
                        nyúlok már hozzá. Azt a tanulságot, amit ott szélben és viharban, a hő és
                        villamosság testetlen zenéjében felfogtam, végleges igazságában el nem
                        magyarázhatom itt a Földön, mert amaz egyetlen nyelv, amelyen
                        kifejezhetném, nálunk idegen és érthetetlen dadogás csak, amit úgy
                        nevezünk: a zene misztikuma, s ami alatt olyasvalamit s annyit sejtünk csak,
                        mint az alvó azoknak beszédjéből, akik ágya mellett állanak. Maradjon hát
                        faremidói utazásom emléke szavakban elmondva, egy zavaros és kusza töredék,
                        szerény jelecske, kormos csillagszilánk a múzeumban, hirdetni annak, aki el
                        meri hinni, hogy volt ember, aki járt ama csillag partjain.</p>
				<p>Néhány szóval, inkább magamnak, hadd jegyzem hát le utolsó napomat
                        Faremidóban, s hogyan kerültem vissza a Földre.</p>
				<p>Egy napon gazdám, Midore, magas hegyre vitt fel magával, s leültetett maga
                        mellé. Bárhová néztem, végtelen tenger terült el a messzeségben: tenger,
                        aminek nincs horizontja, hanem körös-körül az égbe olvad el, mintha ama
                        hegy, amelyen ültünk, a végtelen térből, emelkedne ki egymagában.</p>
				<p>Ekkor, ott ülve gazdám mellett, ismét éreztem azt, amit először, mikor
                        Faremidó földjén megpillantottam őt: a végtelen Szépség gyönyörét, azt, amit
                        művész érez, midőn szerelmesét, a húsból és vérből valót, húsnál és vérnél
                        maradandóbb s az ő szépségéhez méltóbb márványba faragja. Ekkor különös, nem
                        kínzó, inkább jóleső szomorúság fogott el. Végiggondoltam mindazt, amit
                        nekem a Szerves Életről mint betegségről Midore elmondott, s többé nem
                        akartam vitázni vele. Eszembe jutott a nyomorúságnak, szenvedésnek,
                        betegségnek, gyilkolásnak, halálhörgésnek és halálnak, vérnek és
                        sziszegésnek, rémületnek és homálynak, bujkálásnak és hazugságnak,
                        ellentmondó és baljós vágyaknak az a zűrzavaros, képtelen panorámája, amit
                        az Élet történetének nevezett nálunk minden tudomány. S ha mindezek után
                        Midore arcába néztem, mely a mi földi tudásunk szerint halott és élettelen
                        anyagból, aranyból és hideg kövekből volt s amelyből, íme, a legszebb
                        ritmus, a legcélszerűbb mozgás, a legragyogóbb fény, a legtisztább meleg, a
                        legédesebb hang sugárzott felém: világosan éreznem kellett, hogy én
                        tévedtem, s velem együtt az egész emberi értelem. Ekkor zokogni kezdtem s
                        dadogva és hebegve mondtam el kétségeimet és megtérésemet Midorénak, térden
                        állva könyörögtem neki, hogy váltson meg értéktelen és ostoba életemtől,
                        mely csak betegség és teher, másoknak és magamnak.</p>
				<p>Kétségbeesetten kiáltoztam, hogy nem akarok hasonlóvá válni azokhoz a
                        fájdalmas, kiszikkadt fákhoz, itt az országútja mentén, midőn majd elpusztul
                        a beteg élet a földön, s átveszi uralmát a Lét igazi törvénye: a hő és erő,
                        delej és fény. Emlékeztettem rá, hogy hiszen az én nyomorult és beteg testem
                        is tiszta, nemes anyagokat tartalmaz: szervetlen anyagokat, kvarcot és
                        szenet és vizet, pusztítson hát el, égessen meg, szűrjön le retortában,
                        vonja ki belőlem azt, ami ér valamit s használja fel, ahogy tudja, egy
                        szolaszi szeméhez, vagy szájához, vagy füléhez, a többit szórja szét a
                        szélbe, hogy össze ne állhasson többé. Vagy ha ezt nem teszi, adjon valamit
                        hozzám, fürdessen meg valamiben, amitől kővé válok és megmerevedek (hiszen
                        ők mindent tudnak, és mindent értenek: sok millió éve élnek immár, s a
                        természetnek nincs titka többé előttük), s nem kell meghalnom kínok
                        kínjával, büntetésül azért, hogy a világra jöttem.</p>
				<p>Midore mosolygott, s az ő jóságos és nyugodt modorában figyelmeztetett, hogy
                        milyen hibásan fejeztem ki magam, midőn arról beszéltem, hogy ők a természet
                        minden titkát megfejtették. A szolaszinak erre nincsen szüksége, mert a
                        szolaszi maga a természet titka, a szolaszi maga a természet. Az igazság az,
                        hogy ennek megértéséhez tényleg az ő értelmükre volna szükségem, mely tiszta
                        és átlátszó, változatlan anyagból van, s melyet közvetlen erők mozgatnak, s
                        nem az én gőzölgő, vértől hajtott s minden rothadásra és pusztulásra
                        megérett agyamra. Ami abbeli kívánságomat illeti, hogy testemet gyógyítsa
                        meg s használja fel valamire: ez a kívánság nagyon logikus és helyes, s azt
                        látja belőle, hogy kezdek sejteni valamit a Lét lényegéből. Lehetne is
                        beszélni a dologról, hiszen egyszerű kémiai folyamatról volna szó;
                        reagenseket kellene alkalmazni, szűrőket és izzasztókályhákat, melyekben az
                        oxidáció folyamatba lép. Csakhogy az én testem mai formájában még nem érett
                        meg erre, ha most végezné el velem ezt a munkát, fölösleges fájdalmakat
                        okozna nekem, s erre semmi szükség, tekintve, hogy rövid idő múlva, amit mi
                        tíz-húsz évnek nevezünk, ez a folyamat úgyis magától megindul bennem, s nem
                        kell majd szenvednem miatta. Hogy ez a folyamat most milyen zavarokkal és
                        kínokkal járna, azt hamarosan bebizonyíthatja nekem: van nála egy folyadék,
                        amit, ha nyúltagyamba injektál, néhány percre kevéssé megtisztul az
                        értelmem, s érzékszerveim valamivel világosabban fogják fel a
                        tüneményeket.</p>
				<p>Midore üvegfecskendőt vett elő, s megszúrta a nyakamat, éreztem, amint a
                        hűvös folyadék ereimbe nyomul. Néhány pillanatra elsötétült előttem a világ,
                        egyre hangosabb és diadalmasabb muzsikára ébredtem aztán. Amit e pár perc
                        alatt érzésekben átéltem, arról igazán nagyon zavaros képet tudok csak adni,
                        szavakban: Sokféle, egymástól élesen különböző s mégis egymásba folyó
                        hangszer muzsikája volt ez; Midore aztán meg is mutatta nekem a
                        hangszereket, egyenként, és én e néhány perc alatt láttam is azt, amit
                        látni emberi szemnek eddig még meg nem adatott. A hőt láttam, amint színes
                        és hullámzó patakban körülfolyt, s elborította testemet: a fényt láttam,
                        amint ugrálva közeledett, egyik tárgyról a másikra; a vonzást láttam, amint
                        csápokat és hegyeket lövelltek magukból a testek, tapogatták, megfogták
                        egymást, megindultak egymás felé. De mindennél fontosabb volt, amit akkor
                        érzésemen keresztül megértettem: hogy mindez, amit most szememmel láttam,
                        bennem élt eddig is, bennem és minden emberben, évezredeken át, hogy ez a
                        kézzelfogható és egyszerű világ volt az, amit kifejezhetetlennek és
                        Földöntúlinak és Emberfölöttinek neveztünk, holott bennünk volt és
                        körülöttünk, csak érzékeink, a tompa és tökéletlen műszerek nem adtak képet
                        róla a mi elménknek. Mint aki a sötétben tapogatózott, s meglátván a napot,
                        leborul előtte, s istennek nevezi, úgy neveztük mi istennek azt a lényt, aki
                        íme, itt állott előttem s aki nem más, mint aminek nekem lennem kellene, ha
                        jó kezekbe kerülök vala, mint amivé lennem kell, ha helyesen fogom fel
                        magamat s megtisztítom testem a romlandó anyagtól. Midore szemébe néztem, s
                        ekkor rájöttem, hogy ez a szem volt az, amit a Földről láttam, és Csillagnak
                        neveztem, egy tökéletes, értelem alkotta műszer, és megfogtam a kezét, s
                        ekkor úgy éreztem, mint egyszer, gyermekkoromban, mikor éjszaka ordítva
                        ébredtem fel, mert egy hideg és nedves és idegen kéz fogta a karomat, s
                        mikor odafutottak hozzám, nevetve csitítottak el, és mutatták, hogy az én
                        kezem volt az, amelyre álmomban ráfeküdtem és elzsibbasztottam.</p>
				<p>S hogy mindezt ekként felfogtam, nagy zavar és nyugtalanság keletkezett a
                        szívemben, s hangosan kiáltoztam: “de hát miért? miért?” így kiáltottam
                        “miért kellett ennek így történnie, miért nem értettük meg mindjárt a
                        szféráknak ezt a világos és egyszerű szavát?” De senki sem válaszolt, s a
                        bűvös folyadék hatása lassan oszlani kezdett, egyre halkult körülöttem az
                        elemek muzsikája, és szemem elé homályos ködfátyol függönye ereszkedett.</p>
				<p>Ekkor igazat adtam Midorénak, hogy testem és elmém még nem elég érett arra,
                        hogy fájdalom s szomorúság nélkül tudjak megválni tőlük, egy jobb cél,
                        tisztább harmónia érdekében. Megkérdeztem tőle, mit tegyek hát, s ő azt
                        ajánlotta, térjek vissza a földre, s éljem az emberek életét addig, míg
                        alkalmasnak ítélnek idefent arra, hogy az említett kémiai folyamatnak
                        alávessenek. Ígérte, hogy addig, amíg a Földön leszek, nagyszerű
                        műszereik segítségével állandóan figyelni fognak, szolgáljon ez
                        megnyugtatásomul, ha azok után, amiket itt láttam, elcsüggedek majd. Ezt
                        azért tette hozzá Midore, mert szorongva és kishitűen panaszkodtam neki,
                        hogyan viselem majd el ezek után az emberek és állatok társaságát: az egész
                        doszirét, amit az ő műszereiken át szemlélve, annyira megutáltam. Arra a
                        kérdésre, hogy hazautazásom hogyan történjék, gazdám mosolygott, s azt
                        mondta, hogy ezt teljesen rábízhatom.</p>
				<p>Aznap fájó szívvel s reménytelen bánattal lelkemben, elbúcsúztam azoktól a
                        szolasziktól, akiket megismerni szerencsém lehetett. Gazdám egy gép hátára
                        ültetett, s valami port adott be nekem, hogy elaludjak s ne érezzem a hosszú
                        út fáradalmait. Mikor mély álmomból magamhoz tértem, sziklás parton feküdtem
                        magamban, s gazdám már nem volt mellettem. Körülnéztem s megértettem, hogy
                        ismét a Földön vagyok s a Faremidóban eltöltött idő emléke mint egy távoli,
                        gyönyörű álom lebegett az időben és a térben. A kemény porba hajtottam
                        fejemet, és keservesen sírtam.</p>
				<p>Ugyanaznap este egy norvég paraszt akadt rám: megtudtam, hogy Helsingforshoz
                        közel, semleges területen vagyok, s nem kell tartanom semmitől, míg a
                        határig érek; hogy onnan útlevéllel eljutok-e hazámba, az nagyon kétséges,
                        mert Hollandia semlegességét rossz szemmel nézi a Németországgal hadban álló
                        Anglia.</p>
				<p>A paraszt nagyon csodálkozott azon, hogy engem egy cseppet sem érdekelt,
                        vajon a másfél év alatt hová fejlődött a világháború, mekkora területeket
                        foglaltak el egymástól az ellenfelek, hány embert vesztettek, hányat fűztek
                        rabszíjra, hány pusztult el járványos betegségben, hány repülőgépet lőttek
                        le, hány várost bombáztak, hány hadvezért tüntettek ki, és hányat
                        mozdítottak el állásából.</p>
				<p>Nem untatom az olvasót hazatérésem részleteivel, azzal se, milyen nehezen
                        szoktam hozzá a doszirékkal való érintkezés rám nézve tűrhetetlen formáihoz.
                        Eleinte bolondnak néztek rémült és ijedező visszahőköléseim miatt, amivel
                        felém nyújtott kezek, vagy testemhez közeledő élőlények elől védekeztem, az
                        orvosok idioszinkráziát állapítottak meg, honnan tudhatták, hogy
                        hozzászoktam az életet fertőző és bűzös betegségnek tekinteni, melynek
                        minden érintése halálos veszélyt rejt magában? Nem vitatkoztam velük,
                        békével és türelmesen várom a felszabadulás napját, bízva jó gazdám
                        ígéretében, aki megmondta nekem, hogy magához vesz, ha testemet érettnek
                        ítéli majd e megtiszteltetésre. Addig is bizalommal s belső titkos örömmel
                        nézek néha a kék ég felé, és az ő jóságos, meleg szemében, amit az emberek
                        Napnak neveznek, néha mintha biztatást olvasnék, mely csak nekem szól: hogy
                        még emlékszik rám, és nem fog megfeledkezni rólam.</p>
				<p>Faremidói utam, földi mértékkel mérve, összesen közel másfél évig tartott:
                        1916. január tizennyolcadikán szálltam le Helsingforsba és két hét múlva,
                        február másodikán értem Redriffbe, ahol nőmet és gyermekeimet jó egészségben
                        találtam.</p>
			</div>
		</body>
	</text>
</TEI>