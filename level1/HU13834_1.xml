<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU13834_1" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Életre-halálra</title>
            <author>
               <persName>
                  <surname>Harsányi</surname>
                  <forename>Zsolt</forename>
               </persName>
               <date from="1887" to="1943">1887–1943</date>
               <idno type="VIAF">76335271</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">24173</measure>
            <measure unit="pages">54</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Életre-halálra; René</title>
               <date>2015-02-25</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/13800/13834/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Erdélyi Zsolt</name>
                  <name>Maczelka Árpád</name>
                  <name>Góczán Andrea</name>
               </respStmt>
            </bibl>
            <bibl type="printSource">
               <title>Életre-halálra; René</title>
               <author>Harsányi Zsolt</author>
               <pubPlace>Budapest</pubPlace>
               <publisher>Franklin</publisher>
               <date>1931</date>
               <ref target="https://mek.oszk.hu/13800/13834/"/>
            </bibl>
            <bibl type="firstEdition">
               <title>Életre-halálra</title>
               <author>Harsányi Zsolt</author>
               <date>1931</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-01-26"/>
     </revisionDesc>
  </teiHeader>
  <text>
      <body>
        <div type="chapter">
            <head>I. FEJEZET.</head>
            <p>Drága kis fiam, aki itt vagy előttem és imádott kis virágszirom-arcoddal itt fekszel
               a kis kocsidban és olyan édes, egyenletes csecsemőszuszogással szeded magadba az
               istenke levegőjét a nyári napon - leültem, hogy neked írjak.</p>
            <p>Valaha majd nagy leszel. Férfi leszel, erős, vállas, izmos legény, olyan, mint az
               apád. Biztosan olyan leszel, miután ujjong a lelkem, ha az arcocskád fölé hajlok és
               nézem a leheletszerű vonásaidat: mennyire hasonlítasz az apádhoz. És megtelik a
               szívem valami nagy kimondhatatlansággal, valami hatalmas, úszó és elragadó kérdéssel,
               valami hallatlan nagy hálával, hogy van a világ, hogy élek és hogy apádat
               szerethetem.</p>
            <p>Amit most írok neked, azt, ha befejeztem, elzárom a Wertheim-szekrénybe. Ráírom a
               tetejére, hogy mikor huszonnégyéves leszel, felbonthatod. Öreg, régimódi írás lesz ez
               már akkor, a betűim divatjuk mult betűk lesznek, a szavaim ósdi szavak.</p>
            <p>Azért írom ezt, hogy büszke légy. Tudd meg, hogy apád és anyád hogyan néztek egymás
               szemébe először.</p>
            <p>El fogom most mondani neked egy éjszakának a történetét. Ezen az éjszakán dőlt el,
               hogy a sors a kezemet az apád kezébe tette. Ezen az éjszakán dőlt el, hogy te élni
               fogsz és boldog leszel.</p>
            <p>Apádat nem ezen az éjszakán ismertem meg. Egyszer már találkoztam vele. Jóval előbb,
               amikor még Garzó Gusztáv felesége voltam. Sokat hallottam addig is valami nagy
               családi pereskedésről, de nem figyeltem rá. És egy szép napon Garzó Gusztáv, a
               férjem, kiizent az irodából az egyik irnokával, hogy eggyel többre terítsenek az
               ebédhez.</p>
            <p>Ebédidőben egy szélesvállú idegen úr jött be vele az iroda felől az ebédlőbe. Garzó
               Gusztáv bemutatta:</p>
            <p>- Ez Garzó Bálint, a mi kedves rokonunk, most jött haza külföldről.</p>
            <p>Kezet fogtam Garzó Bálinttal. Kemény, erős kézfogása volt. Az arcába néztem. És
               éreztem, hogy halálosan elsápadok. Ebben a pillanatban megéreztem a sorsomat.
               Szerelem az első pillantásra, - azt szokták mondani, hogy ez mese. Nem mese,
               kisfiam.</p>
            <p>Ebéd felett közömbös dolgokról volt szó. De én még ezeket sem hallottam. Úgy ettem,
               beszéltem, mozogtam, mint aki az egészet álmodja. Éreztem, hogy a kezem reszket. És
               nem mertem felemelni a kezemet, mert féltem, hogy a pillantásom találkozni fog a
               Garzó Bálint pillantásával.</p>
            <p>Úgy éreztem, hogy évezredek teltek el, míg valahára felkeltünk. A feketét már az
               irodába vitették az urak. Én ledőltem a szobámban. Behunytam a szememet és gondolat
               nélkül feküdtem ott órák hosszat, mint akinek megállt az esze.</p>
            <p>Aznap Garzó Gusztáv nem vacsorázott otthon. Későn jött haza. Én még ébren voltam,
               mert nem tudtam elaludni. Odajött hozzám.</p>
            <p>- Mit szólsz az új rokonodhoz?</p>
            <p>Nem tudtam felelni. Nem is mertem.</p>
            <p>- Egyezkedni akar az ipse. És azzal fenyeget, hogy ő belefekszik a pörbe. Hát csak
               feküdjön bele. Egy ilyen óráslegénnyel még el fogok bánni. Tudtad azt, hogy
               óráslegény volt Svájcban?</p>
            <p>Nem tudtam. De nem is akartam tudni. Nem akartam erről a Garzó Bálintról tudni
               semmit. Rettegtem tőle. Világosan emlékszem: azt hittem, hogy gyűlölöm. Most már
               tudom, hogy ezt nem gyűlöletnek hívják. De én még nem éltem akkor. Olyan voltam, mint
               az alvó, akit még nem ébresztettek fel. Vagyontalan úrilány, akit az előkelő és
               gazdag Garzó Gusztáv elvett feleségül és aki hűségesen, engedelmesen végzi a
               kötelességét a Garzó Gusztáv házában.</p>
            <p>Még beszélgetünk egypár szót. Közömbös dolgokról, semmiről. Akkor Garzó Gusztáv
               odajött hozzám, hogy megcsókoljon. Én azonnal hevesen sírva fakadtam.</p>
            <p>- Kicsit ideges vagy, - mondta Garzó Gusztáv.</p>
            <p>És vállat vonva átment a szobájába lefeküdni. Kisvártatva annak a halk
               üvegcsörrenésnek a neszét hallottam, amiről már borzadva tudtam, hogy micsoda. Garzó
               Gusztáv morfinista volt.</p>
            <p>Másnap délelőtt, amikor valami tárgyalásra indult a táblára, megint meg akart
               csókolni. Megint hisztérikus, görcsös zokogás vett erőt rajtam.</p>
            <p>Ebéd után tíz perc beszélgetést kértem tőle. Megmondtam neki, hogy idegorvoshoz kell
               mennem, mert nem tudom megcsókolni. És ha akarja, szívesen belenyugszom a
               válásba.</p>
            <p>Ezeket a hosszú tárgyalásokat, az orvosi vitákat, a külföldi idegkúrákat hosszú volna
               elmondani. Garzó Gusztáv nemsokára megunta a költségeket. Szép lassan kialakult
               közöttünk egy tűrt állapot. Garzó Gusztáv beleegyezett, hogy csak a világ számára
               legyek a felesége. Válni semmiesetre sem akart.</p>
            <p>Együtt maradtunk. De attól a pillanattól kezdve, hogy Garzó Bálintot életemben
               először megláttam, Garzó Gusztávot nem csókoltam meg többet soha.</p>
            
         </div>
        <div type="chapter">
            <head>II. FEJEZET.</head>
            <p>Azzal az arccal, amelyet egy pillanat örökre a lelkembe égetett, nagyon sokat kellett
               gyötrődnöm. Könnyebb lett volna, ha ennek az arcnak a viselőjéről nem hallok többé
               semmit. De ahogy multak a hetek, ahogy multak a hónapok, egyre sűrűbben hallatszott a
               Garzó Gusztáv házában a Garzó Bálint neve. Egyik tárgyalás a másikat érte. A
               Garzó-familia tagjai egyre sűrűbben ismétlődő és egyre izgalmasabb családi
               tanácskozásokra jöttek össze az irodában.</p>
            <p>Ez más nyugtalansággal is járt, nemcsak azzal az állandó gonddal, hogy a családi pör
               dolgai nagyon rosszul mennek. Garzó Gusztáv eleinte csak óvatos célzásokkal, később
               egyre kimondottabban tett említést arról, hogy a pör már nem áll olyan biztosan.
               Bámulatos energiája, amelyet bizonyos rettegéssel csodáltam mindig, mintha lankadni
               kezdett volna. A szeme sarkába, és a szája két oldalára egyre mélyebb ráncok ültek.
               És óvatlan pillanatokban, amikor azt hitte, hogy én nem hallom, egyre gyakrabban
               hallottam annak a pici üvegfiolának a csörrenését, amelyhez most már úgy fordult,
               mint szörnyű gondjainak egyetlen megváltó orvosságához. E miatt nagy jelenetek voltak
               köztünk. Nem egyszer sírva kértem, hogy hagyja abba. Órákig tanácskoztam a
               háziorvosával, hogy mit lehetne csinálni. De tehetetlen voltam. Garzó Gusztáv, aki
               hideg és síma modorát a legnagyobb nyugtalanságok közepette is meg tudta őrizni,
               ebben az egy kérdésben feltünően ingerlékeny volt. Ha csak a legtávolabbi célzásból
               megsejtette, hogy erről a kérdésről akarok vele beszélni, az arca eltorzult és valami
               olyan vad és félelmes ingerlékenység vett rajta erőt, hogy nem egyszer testi
               inzultusoktól kellett félnem.</p>
            <p>A pör nagyon rosszul állt. És egy szép napon el is jött a katasztrófa: a
               Garzó-familia az utolsó instanciában is végleg és örökre elveszítette azt a bonyolult
               és hosszú idők óta folyó hagyatéki pört, amelyet egy befolyásos, előkelő és
               tekintélyes dsentricsalád minden súlyával és Garzó Gusztáv félelmesen elszánt ügyvédi
               szívósságának minden erejével valamennyien folytattak Garzó Bálint ellen.</p>
            <p>Garzó Bálint beleült a saskői vagyonba.</p>
            <p>Hogy milyen fájdalmas zümmögéssel jajveszékelt a Garzó-család rajzó méhkasa, amelybe
               a Kúria ítélete beletaposott, az leírhatatlan. A rokonok szinte reggeltől estig az
               irodában töltötték az időt. Természetesen teljesen fölösleges és tanácstalan
               jajveszékelésekkel, hiszen a pör sorsán soha többé nem változtathattak. A saskői
               várkastélyt, a hozzátartozó óriási erdőket, a rengeteg szántóföldet, meg mind az
               egész vagyont Garzó Bálinttól többé el nem vehette senki.</p>
            <p>De Garzó Gusztáv még mindig nem nyugodott. Valami állati szívósság megdöbbentő ereje
               dolgozott ebben az emberben, mint valami megbabonázott és örökkévaló motor.
               Éjszakákat ült az akták óriási kötegei fölött, feltámasztott könyökkel, tenyerére
               támasztott arccal néha hajnalig sillabizálta a különböző jogi könyveket. És végül is
               kisütött valamit. Egy szép napon körlevelet küldött a familia összes tagjainak, hogy
               az egész család, úgy ahogy van, fel fogja keresni Garzó Bálintot a saskői
               várkastélyban. Ő már írt is Bálintnak, hogy a család a hosszú pereskedés eldőlte után
               békejobbot szeretne nyujtani. Garzó Bálinttól megjött a válasz: a következő
               vasárnapon, vagyis június negyedikén szívesen látja Saskőn a tekintetes, nemes és
               nemzetes Garzó-familia valamennyi tagját és atyafiságos jóindulattal várja a
               megtisztelő látogatást.</p>
            <p>Engem ez a hír a lelkem mélyéig megdöbbentett. Én semmiesetre sem akartam
               viszontlátni Garzó Bálintot. Én a férjem mellett akartam élni, ha nem is mint a
               felesége, de odaadó, lojális és tisztességes társa, akire egy beteg embernek szüksége
               van. Próbáltam is Garzó Gusztávval megértetni, hogy nincs kedvem a családdal utazni,
               hogy beteg vagyok, hogy a háztartás dolgai lehetetlenné teszik a távollétemet. Nem
               használt semmit.</p>
            <p>Június negyedikén, vasárnap reggel valamennyien felültünk a gyorsvonatra. Utaztunk
               Saskőre. A kocsiban két szakasz csupa Garzókkal volt tele.</p>
            <p>Ezek közül, ki tudja, ki fog még élni, amikor te ezt olvasni fogod. Aki él is majd,
               öreg lesz, huszonhárom esztendővel idősebb. Talán érdekelni fog, hogy milyenek voltak
               a rokonaid, amikor apád és anyád még fiatalok voltak.</p>
            <p>Hadd beszéljek legelőször Garzó Lehelről. Garzó Lehel most műépítész. Nagy, lomha,
               testes ember. Fiatal korában - mondják - feltünően, szép fiú volt. De korán elhízott.
               A feje azután szép fej maradt. Ha magam elé nézek és eltünődöm rajta, egy hatalmas
               kövér nyakat látok, amelyen a gazdája mást, mint lehajtott gallért nem tudott
               hordani. És ebbe a nyakba kapaszkodva látom a feleségét, Margitot, ezt a csinos,
               aranyszőke, elegáns asszonyt, aki egy belvárosi divatszalónból került az ura mellé
               a Garzó-familiába. Mikor megismerkedtem vele, nagyon súlyos szemrehányásokat tettem
               magamnak. Meg kellett vallanom, hogy ez az asszony nagyon csinos, rendkívül eszes és
               minden jel szerint odaadóan imádja az urát, egyszerűen rajong érte. Mégsem tudtam
               legyűrni magamban valami különös és idegen bizalmatlanságot.</p>
            <p>Aztán Garzó Gizella. Akkor, amikor Saskőre utaztunk, Gizella nénéd harminckétéves
               leány volt és még nem volt a Tamás felesége. Csupa precíz tisztaság volt és
               pedagógia. Az állig begombolt ruháira, a csuklójáig érő ujjaira, a rideg, intézeti
               frizurájára, az oktató, száraz és korrekt beszédmodorára rá volt írva a mestersége, a
               polgári iskolai igazgatónő méltósága. Ruhájától a modoráig minden olyan kegyetlenül
               síma és tisztességes volt rajta, amilyet csak az önmaguk iránt is irgalmatlan
               szerzetesek életéhez képzelünk hozzá. Az egyetlen Tamás volt, aki nem adózott
               bizonyos önkéntelen tapintattal és tisztelettel ennek az embertelen tisztaságnak. De
               Tamástól ezt nem lehetett csodálni. Ő mulatságos és cinikus volt teljes életében és
               az ember szinte természetesnek is tartotta, hogy ezzel a furcsa palócos kiejtéssel,
               ezekkel a vaskos, jóízű, vidéki tréfákkal nem is lehet hajbókolva tisztelni
               senkit.</p>
            <p>Roppant mulatságos fiú volt ez a Tamás. Feltaláló volt. Már legalább eddig az
               éjszakáig feltaláló, mert majd meg fogod tudni, mi minden sül ki róla. Egyelőre
               önkéntelenül bizonyos nagyrabecsüléssel néztünk rá, hiszen igen nagy port vert fel
               azokkal a vegyészeti dolgokkal, amelyekből én ugyan egy kukkot sem értettem, de
               amelyek Gusztávot és Miklósékat mód nélkül izgatták és fél éjszakákon át tartó üzleti
               tárgyalásokra sarkalták.</p>
            <p>Garzó Miklósék is velünk utaztak. Sok baj volt velük. Ha az ablak lenn volt, fel
               kellett nekik húzni, ha fenn volt, le kellett húzni. Ha állt a vonat, idegeskedtek,
               hogy miért nem megyünk már, ha ment a vonat, panaszkodtak, hogy nagyon ráz. Bennünket
               ez egy kissé idegesített, ők azonban nagyon boldogok voltak, mert kedvükre szidhatták
               a magyar vasutakat és az utazás hosszú órái alatt széles mederben tárgyalhatták
               külföldön szerzett előkelő ismeretségeik gótai családfáját. Jelenlétük azonkívül
               bizonyos hazug nimbuszt is adott a társaságunknak, mert jobban szerettek angolul
               beszélni, mint magyarul és ezért a kalauztól kezdve a folyosón járókelő utasokig és
               az étkezőkocsi főpincéréig mindenki előkelő angoloknak nézte őket. Ennek a tévedésnek
               glóriájából ránk is sugárzott egy kicsi dicsőség. Az utasok kíváncsi tisztelettel
               bámultak bennünket és összesúgtak a hátunk mögött és izgatott suttogással tárgyalták,
               hogy Miklós és a felesége a Daily Mailből angol keresztrejtvényt fejtenek.</p>
            <p>De a Miklós feleségén, Kate-n különben is volt néznivaló. Kate volt a maga idejében
               az elismerten legdivatosabb asszony Pesten. Tamás azt találta ki róla, hogy neki
               minden este megtáviratozzák Párizsból a másnapi híreket. Még most is előttem van a
               keze, amelyben hosszú színes cigarettaszipkát tartott állandóan és amely olyan
               valószínűtlenül élettelen volt, mint egy graciózus reklám a Vogueban. A csuklójáról
               az apró tárgyaknak felsorolhatatlanul hosszú listája csilingelt alá. Huszonhét
               karperec között lógott róla pici arany öngyujtó, kis aranyfogó a szipka nélkül
               szívott és már a végénél tartó cigarettához, pici aranyflakon kölnivíznek és még sok
               más ilyen apró furcsa holmi, amiket elfelejtettem.</p>
            <p>Azonban nincsen öröm üröm nélkül. Ha Miklósék révén rendkívül előkelő presztízsnek
               örültünk is, a mérleget jól megtermett termetének egész súlyával lenyomta a másik
               oldalra a te Dalma nénéd. Mi tűrés-tagadás, rettenetes látványt nyujtott. Nem bánom,
               ha hazaárulás is, de meg kell mondanom, hogy a mi dzsentri-asszonyaink délceg, sudár,
               elegáns és finom példányain kívül van a mi fajtánknak még egy asszonytípusa: és ez
               egyszerűen rettenetes. Amit ezek az asszonyok, az úgynevezett jukker-menyecskék,
               rikító öltözködésben, a napernyő és cipő összeállításában, a halvilla és desszertkés
               önkényes kezelésében véghezvisznek, azt csak a borzalom szóval lehet illetni. Dalma
               nénéd pedig valóságos iskolában tanítható falitáblája volt a maga idejében ennek az
               asszonytípusnak. Gondolom, hogy apádnak azt a fogyatkozását, hogy nőiruhához a
               világon semmit nem ért, te is örökölni fogod. Ezért nem írom le, milyen toalettben
               utazott Garzó Dalma Budapestről Saskőig. De azt elmondhatom, hogy mindenki ámulva
               nézett rá, akivel csak találkozott. Sokan mosolyogtak rajta, de még többen már
               mosolyogni sem tudtak, csak álmélkodva csapták össze a kezüket. Dalma ezt vagy nem
               vette észre, vagy ha észrevette is, a maga hétszilvafás gőgjében nem törődött vele,
               hanem negyvenöt esztendejével nyugodtan viselte magát tovább huszonötnek.</p>
            <p>Az állomáson két autó várt bennünket. Gyönyörű autók, Garzó Bálint hatalmas
               vagyonának első látható jelei. A család tagjai a két kocsi láttán azonnal
               összenéztek. Sajnos, a sofőrök jelenléte mind a két kocsi utasait megakadályozta
               abban, hogy kedvükre fájjon a szívük. Legalább is hangosan nem fájhatott. Ezért a
               társalgás a kanyargós hegyi úton, amelyet két oldalról hol fenyvesrengetegek, hol
               irdatlan szakadékok szédítő mélységei szegélyezték, elég szakadozottan folyt.</p>
            
         </div>
        <div type="chapter">
            <head>III. FEJEZET.</head>
            <p>A saskői várkastélyba felvonóhídon robogtunk be. Neked ez nem újság. Te itt születtél
               és apádnak is, nekem is az a szándékom, hogy amíg egy jó angol intézetbe nem
               engedünk, itt is fogsz nevelkedni. Ez az öreg, csikorgó felvonóhíd neked a legelső
               gyermeki emlékeid közé fog tartozni. De magam gyönyörködöm benne most a magam
               kedvéért, mikor magam elé idézem azt a pillanatot: az elől haladó autó megállott egy
               vízzel telt árok meredek szélén. Előtte a semmi. Mi ijedten kaptunk egymás kezéhez. A
               sofőr az autótülökkel jelt adott, erre fenn a várkastély tornyában egy trombitajel
               válaszolt. Ámulva néztük ezt a furcsa jelenetet. A híd, amelynek csak a függőleges
               fedelét láttuk, lassan ereszkedni kezdett. Hatalmas láncok fogaskerekű csikorgása
               hallatszott és a híd szépen engedelmesen leszállott előttünk, hogy az innenső vége
               szépen odafeküdjék a várakozó autók elé. Akkor a sofőr megindította a gépet és mi
               berobogtunk a várudvarra. Ott várt bennünket Garzó Bálint, a házigazda.</p>
            <p>A torkomat a szívemben éreztem dobogni. Ahogy kiszálltam a kocsiból, hosszú idő mulva
               megint szemközt állottam ezzel az emberrel, akit egyszer láttam életemben, de aki
               azóta a nappalaim és éjszakáim minden pillanatát betöltötte. Nem mondhatom azt, hogy
               sokat gondoltam rá. Inkább úgy fejezhetem ki magam, hogy az öntudatom kettévált. Az
               egyik felében tüzes vassal beégetve, titkos és végzetes háttér gyanánt ott volt a
               Garzó Bálint arca. A másik felében lefolytak csendes, hétköznapi életem napi
               gondolatai. Ha a konyhára gondoltam, ha a színházban egy darabot figyeltem, ha
               zongoráztam, ha társaságban eleven diskurzusok részese voltam, ez az öntudatomnak
               mind csak az egyik fele volt. A másik fele volt és maradt Garzó Bálint örökkön
               örökké. Futó üdvözlés után a házigazda a szobáinkba kalauzolt bennünket. Udvariasan
               közölte velünk, hogy egy óránk van öltözködni, de az udvariasságából valahogyan
               kiérzett az a parancs, hogy ennél a háznál nem szokás elkésni a vacsoráról. Pont
               kilenc órakor ott ültünk a nagyebédlőben, frakkban és estélyi ruhában valamennyien,
               Tamást kivéve. Rajta szmóking volt. És a szmókingjához piros selyemzsebkendőt
               hordott, amely kacérul oda volt tűzve a mellénye kivágásába.</p>
            <p>A vacsora fejedelmi volt. Sok előkelő vacsorán részt vettem már eddigi életemben.
               Gusztáv nagyon sokat adott a befolyásos előkelőségekkel való társadalmi érintkezés
               ápolására, de ennél gazdagabbat és elegánsabbat eddig nem láttam. Még Miklós és a
               felesége is, akik pedig tüntettek előkelő életük elegáns biztonságával, kissé
               elfogódva nyúltak az evőeszközökhöz. Csak a házigazda maga volt nyugodt. Egyszer,
               egyetlenegyszer, lopva rá mertem nézni. Ott ült az asztalfőn, hatalmas vállaival,
               zömök termetével, impozáns mellén vakítóan ragyogott a plasztrón. Olyan volt, mintha
               az urak ura, Attila maga öltözött volna frakkba, hogy egy asztalfőn elnököljön. De
               mindjárt le is kaptam róla a szememet, mert a pillantásom az övével találkozott.</p>
            <p>A vacsora végén Bálint felállt, de nem asztalbontás céljából.</p>
            <p>- Egy pillanatra meg fogtok bocsátani, - mondta - egy igen sürgős telefón jutott
               eszembe.</p>
            <p>Ez egy kicsit különösen hatott. Az egész vendégfogadás, az egész vacsora, az
               etikettszerű formák olyan rideg szabályai között folyt eddig, hogy ez a kis
               szabálytalanság, amely különben nem tűnt volna fel, meghökkentett bennünket.</p>
            <p>Akkor nem tudtam, most már tudom, hogy apád miért ment ki telefonálni. A
               Szilva-tanyára telefonozott le, ahol a jószágigazgatója várta a mai bámulatos estére
               vonatkozó további parancsokat. Bálint igen furcsa dolgokat telefónozott neki. Először
               is megparancsolta, hogy a kastély egész személyzete háromnegyedtizenkettő után pár
               perccel jőjjön vissza. Kiadta a rendelkezést arra is, hogy az egész vendégsereg még
               azon éjjel el fog utazni. Végül pedig meghagyta a jószágigazgatónak, hogy az most
               tegye le a kagylót és akármi történik, háromnegyedtizenkettőig ne vegye fel.
               Háromnegyedtizenkettőkor azonban hívja fel a kastélyt, de másodpercnyi
               pontossággal.</p>
            <p>Mindebből mi nem sejtettünk semmit. Gusztáv ugyan nagyon kíváncsi volt, hogy mi lehet
               az a sürgős telefón, de idegen helyen az ember még kombinálni sem tud. Bálint pár
               perc mulva visszajött, majd ismét elfoglalta helyét az asztalfőn. Jó negyedóráig ott
               ültünk még az asztalnál, míg Dalma csillapíthatatlan étvágya az utolsó banánt is el
               nem fogyasztotta. Akkor Bálint asztalt bontott. A feketét a dohányzóban szervírozták.
               A kis asztaloknál csoportok képződtek, de a társalgás csak nem akart megindulni.
               Máskülönben a vacsoráknak ez az időszak a legkellemesebb része. Nincs még késő, a
               társaságban nem fáradt senki, a cigaretta remekül esik, a témák elevenek, a hangulat
               jó. De itt mindenki érezte, hogy a társaság nem tért rá a lényegre, hogy Bálintnak a
               családdal szemtől-szembe kell állania. És hogy itt bizonyos kimondhatatlan dolgokat
               ki kell mondani, annak feszült kényszerűsége a levegőben úszott. De nem kezdte senki.
               Bálint közömbösen, kifogástalanul, merev udvariassággal járt asztaltól-asztalhoz,
               mindenkihez volt egy pár igen rövid mondata. Gusztáv pedig, akire a család tagjai
               minduntalan diszkréten várakozó pillantásokat vetettek, nyilván még nem látta
               alkalmasnak a percet ahhoz, hogy a család mondókájával előlépjen.</p>
            <p>Az akadozó társalgás egyre kellemetlenebb zavarát Lehel törte meg. A várkastélyról
               kezdett beszélni, mint műépítész s megkérte a házigazdát, hogy mutassa meg neki az
               épületet, amely őt szakszempontból érdekli. Bálint bólintott és azonnal udvariasan
               előretessékelte Garzó Lehelt.</p>
            
         </div>
        <div type="chapter">
            <head>IV. FEJEZET.</head>
            <p>Voltaképpen most jutottam ki annak a történetnek a színhelyéhez, amelyet el akarok
               mondani neked. Én is Lehelhez csatlakoztam. Úgy éreztem, hogy egy kis lázam van és
               egy kis szabad levegőre vágytam. Kiléptünk a teraszra. Erre a teraszra, ahol most
               írok neked, ahol olyan édesen alszol tőlem két lépésnyire a kiskocsidban és ahová
               néha-néha felhallatszik apád hangja, amint a várudvaron az embereknek parancsokat
               osztogat.</p>
            <p>Azon az estén ez a mennybolt sötétkék volt. Tengernyi csillag sziporkázott rajta,
               egyetlen felhő sem zavarta meg ezt a gyémántokkal kivert tündőklően bársonyos
               sötétkék mélységet. És a hegyek vonala vakfeketén rajzolódott le a messzeségből.</p>
            <p>Tündéri látvány a kilátás innen a teraszról nyári estéken. Zaklatott és ideges voltam
               és a tájkép megnyugtató varázsának hatása alatt megbabonázottan állottam meg a
               bástyafal rovátkás pereménél. Pontosan emlékszem: fölöttem jobbra, ahol a bástyafal
               volt, ahol az óratorony szökik a magasba, ódon és romantikus zsindelytetejével,
               lassan tizet ütött az óra...</p>
            <p>Bálint és Lehel a másik sarokban beszélgettek.</p>
            <p>- Hadd látom már a váradat egy kicsit közelről is - mondta Lehel, miközben a
               nagytestű, lomha emberek kéjes vacsora utáni szuszogásával szívta vastag
               szivarját.</p>
            <p>- Parancsolj.</p>
            <p>Lehel a szakember szemével nézett körül. Odalépett a falhoz, megkopogtatta,
               bólintott.</p>
            <p>- Szolíd munka. Hát persze. A régiek értették. Micsoda anyag ez. És ez a mélység itt
               lent. Csinos!</p>
            <p>- Tizenkét méter.</p>
            <p>- És mi ez a víz?</p>
            <p>- A sáncárok. A víz maga nem mély benne, csak kétméteres. Sok benne a béka.</p>
            <p>Lehel buzgó elismeréssel csóválta tovább a fejét és nézte a vizet. Akkor észrevettem,
               egy egész piciny mozdulatból, hogy Bálint hozzám fog lépni. Hirtelen nagyon
               megharagudtam magamra. Miért jöttem ki én most ide? Hiszen mindenáron kerülni akarom,
               hogy ez az ember egyedül maradjon velem.</p>
            <p>- Egy pálinkát nem parancsolsz? Az asszonyok szeretnek vacsora után egy korty
               koentrót, vagy ilyesmit.</p>
            <p>- Köszönöm, nagyon jól vagyok, nem kérek semmit.</p>
            <p>Bálint udvariasan meghajolt, aztán Lehel felé fordult:</p>
            <p>- Lehel, egy feketét?</p>
            <p>- Nem, - tiltakozott Lehel - este nem iszom feketét. A feleségem terrorizál.</p>
            <p>Egy kis zavart szünet következett. Lehel érezte, hogy szólni kell valamit.
               Tulajdonképpen Bálinttól vártuk volna, hogy törje meg a csendet, de ő nyugodt volt,
               mint maga a sors. Nem szólt. Állott és nézett bennünket. Lehel megemberelte magát és
               megjegyezte:</p>
            <p>- Itt aztán passzió házigazdának lenni.</p>
            <p>Majd vakmerően egyet gondolt és rátette a kezét Bálint vállára:</p>
            <p>- Ezt a pört jól megnyerted tőlünk, öregem.</p>
            <p>És nevetett hozzá. Vakmerő megjegyzés volt, az első szó, amely Garzó Bálint és a vele
               pereskedő Garzó-familia között a pörnyerés óta elhangzott. Az ember azt várta volna,
               hogy a Lehel kissé erőltetett nevetésére ő is udvarias mosollyal fog válaszolni, ha
               mindjárt erőltetett lesz is. De Bálint nem mosolyodott el.</p>
            <p>- Jól, csak soká.</p>
            <p>- Nem baj, barátom, - mondta a kényszeredett nevetést folytatva Lehel - fő, hogy
               rendben van. Nézzed itt ezt a tornyot. Ez a torony itt nagyon jó. Egy ilyen tornyot
               én is csináltam. Azaz, hogy csináltam volna. A téténytelepesi sertéshízlalónak
               építettem központi irodát és tisztviselőházat, aztán egy ilyen tornyot tettem rá.
               Képzelheted. A vezérigazgató azt mondta, hogy azt mondja: de méltóságos uram, minek
               sertéshízlalónak torony? Hallottál már egy ilyen marhát? Levettem a tornyot,
               barátom.</p>
            <p>Bálint mozdulatlan arcán most jelent meg először egy kis halvány mosoly. Nyilván
               észrevette, amit a jó Lehelről mindenki tudott, hogy roppantul szeret a
               beszélgetésnek olyan fordulatokat adni, amelyekből kiderül, hogy ő
               kormányfőtanácsos.</p>
            <p>- Hja igen, - állapította meg udvariasan Bálint, - te kormányfőtanácsos vagy,
               ugy-e?</p>
            <p>- Kérlek, nem tudtam kikerülni. Hiszen tudod, hogy van ezekkel a dolgokkal. Én már
               csak igazán fütyülök a címekre, de hát a miniszter... meg tudod... a feleségem...</p>
            <p>Ismét egy kis szünet következett. Lehel ugyanis valami helyeslő szót, vagy legalább
               helyeslő fejbólintást várt volna erre a nobilis indokolásra. De Bálint kegyetlenül
               néma tudott maradni.</p>
            <p>- Érdekes, falut nem látni semerre. Micsoda magány. Úgy élsz itt, mint egy remete,
               teljesen el vagy zárva.</p>
            <p>- Ó nem, - felelt Bálint - itt a telefón.</p>
            <p>- Ajjaj, - sóhajtotta Lehel - ez kéne nekem, barátom. Az én művészetemnek. Elvonulni
               és alkotni. Majd akkor én megmutatnám az újságíró uraknak.</p>
            <p>- Nem vagy velük jóban?</p>
            <p>Lehel kedvenc témájához érkezett. Roppant szeretett az ujságírókról beszélni, akik
               felületesek, tudatlanok, csak felkapott nagyságokat tömjéneznek, az igazi tehetség
               felismeréséhez azonban nincs érzékük. Ezt mind szerette volna elmondani Lehel, de
               bele sem kezdhetett, mert Margit perdült ki hozzánk a teraszra.</p>
            <p>- Lelus! Nem szabad feketét inni!</p>
            <p>Lehel meghatottan nézte a feleségét. Ime, milyen egy rajongó hitves. Hogy vigyáz az
               ura egészségére, s milyen csinos. Margit csakugyan nagyon csinos is volt. Kitünően
               öltözködött, ezúttal különösen jó napja is volt és joggal rászolgált arra a hiú és
               büszke pillantásra, amellyel ura a férjek módján a házigazda figyelmébe ajánlotta. A
               házigazdát azonban nem nagyon kellett a Margit figyelmébe ajánlani. Azzal a vakmerő
               intimitással és a benső barátságnak azzal a határozott feltételezésével, amellyel
               Margit mesteri módon tudott villámgyors összeköttetéseket szerezni, már ott is
               állott Bálint mellett. Már a vállára is tette a kezét és édes, csicsergő hangon már
               beszélt is hozzá:</p>
            <p>- Bálintkám, nehogy az Istenért megkínáld Lelust feketével. Nem szabad neki.</p>
            <p>- Őszintén szólva már megkínáltam, - felelte Bálint - de ő nem akart.</p>
            <p>Margit rajongva nézett az urára. Tudtam, mi fog következni. Mindnyájan ismertük
               Margit fegyvertárának ezt a részét. Valami olyan őszinte, olyan lelkes, olyan
               kutyaszerű imádattal tudta megmagyarázni urának, hogy ő milyen nagy ember, amilyen
               csak egy kitünően színészkedő, jósvádájú és éleseszű asszonytól telhetik ki. Most is
               megfogta az ura kezét és félig lehunyott szemmel egy szót súgott a fülébe. Ez a súgás
               kétféle rendeltetést szolgált. Lehel számára olyan súgás volt, amelyet nekünk,
               idegeneknek, nem kellett meghallani, amely két szerelmes lény édes és közös kis
               titka. A mi számunkra ez a súgás olyan volt, hogy meghallhassuk, tudomást
               szerezhessünk róla, hogy ez az asszony mennyire imádja az urát. Végül, ha a kettőt
               összeszorzom, arra is jó volt, hogy Lehel észrevegye, hogy mi észrevesszük, hogy őt a
               felesége mennyire szereti. «Drága!..», - ez volt a súgás szövege.</p>
            <p>A rövid házassági intermezzó után Bálinthoz fordult a szépséges Margit:</p>
            <p>- Én igazán meg sem tudom mondani, mennyire oda vagyok Saskőtől. Gyönyörű! Ez a
               fekvés! Ez a hallatlan csend! És maga az épület! Nahát!</p>
            <p>És indiszkrét pillantással keményen a szemébe nézett Bálintnak. Támadó pillantás volt
               ez, annyira kihívó, hogy Bálint kényelmetlenül elfordult előle. Margit arcán kis
               kaján villanás jelent meg. Odalépett a mellvédhez, lenézett a mélységbe és a víz
               láttára halk sikollyal visszahökkent.</p>
            <p>Lehel karonfogta az asszonyt és elvonta onnan. Atyai gyöngédséggel kezdte korholni,
               hogy ebben az állapotban nem elég óvatos.</p>
            <p>- Nem jól érzi magát a feleséged? - kérdezte Bálint.</p>
            <p>Mire Lehel büszkén kifeszítette a mellét és a feleségéhez fordult:</p>
            <p>- Mondjuk meg neki?</p>
            <p>- Mondjuk meg neki. Olyan kedves, drága fiú. De azt kikötöm, Bálintkám, hogy nem
               szabad megmondani senkinek. Anna, - tette hozzá rámpillantva - hallhatja, ő is tudja
               már. A dolog úgy áll, hogy ha mához egy esztendőre megint meg fogunk látogatni, akkor
               már nem ketten jövünk hozzád, hanem hárman.</p>
            <p>És mialatt Bálint udvariasan gratulált, Margit odasímult a Lehel hatalmasan
               gömbölyödő termetéhez:</p>
            <p>- Én úgy szégyellem magam.</p>
            <p>- Sose szégyeld magad, - szólt Bálint. - Emberi dolog. Hanem itt csakugyan nem lesz
               neked jó lenézegetni. Kicsit szédültél.</p>
            <p>- Ó nem, Bálintkám, hamar megszokom. Jaj de érdekes. Merre van Mátrabecse állomás,
               ahol megérkeztünk? Merre jöttünk a vonatról?</p>
            <p>- Ott azon a nagy, sötét hegyen túl.</p>
            <p>- Gyönyörű út volt. Ma délben a megérkezéskor az a felvonóhíd! Hallatlan érdekes!
               Középkor! Romantika! Nem csodáltam volna Bálintkám, ha lovagi páncélba öltözve,
               színes sisakforgóval, kivont karddal vártál volna bennünket az udvaron. Mondd,
               Leluskám! Hát nem hihetetlen ez? Ha ezt elmondom Pesten, azt fogják hinni, hogy
               álmodtam. Autó a felvonóhídon! Én azt hiszem, Magyarországon másutt nincs is
               felvonóhíd. Úgy-e szívem? De igen, igen, hiszen említetted, hogy Szentkeresztyéknél
               is van a kastélyban, csak nem működik. És hogy meg akarod csinálni a renováláskor.
               Megcsináltad?</p>
            <p>Lehel fáradtan legyintett a kezével.</p>
            <p>- Való is ezeknek.</p>
            <p>Margit ismét Bálinthoz fordult. Meg mertem volna esküdni, hogy most Lehel
               művészetének himnusza fog következni. És utána Margit híres trükkje, a kézcsók. A
               kézcsók idegenek előtt, amellyel mindent kitudott szorítani az urából, amit
               akart.</p>
            <p>- Látod, mindig ez az. Mindig a leggyönyörűbb tervek és nincs, aki megértse.
               Borzasztó, hogy egy igazi művész mindig egyedül van! És milyen művész! Ti azt nem is
               tudjátok! Szegénykém!</p>
            <p>Ez a «ti» szintén tipikus Margit-szó volt. Ő ügyesen két részre osztotta a világot.
               Az egyik rész ő volt, meg az ura, a másik rész a világegyetem hátralévő többsége. És
               igyekezett gondoskodni róla, hogy a két párt ne nagyon értse meg egymást. Mesteri
               módon veszítette össze a férjét minden kollégájával, minden barátjával, hogy mint
               egyetlen rajongó élettárs támasz, hitves, kritikus és közönség ő maga maradhasson e
               mellett a hiú, féltehetségű, gyermekes, öregedő ember mellett. És a kézcsók most
               programmszerint csakugyan megtörtént. Margit még egyszer imádó remegéssel elsuttogta
               azt a szót, hogy «szegénykém», aztán hirtelen megkapta a Lehel kezét és egy rajongó
               csókot cuppantott rá. Lehel elpirult az örömtől, mert noha ez a kézcsók elég sűrű
               időközökben kijárt neki, mégsem tudott vele betelni soha, különösen, ha idegenek is
               látták. Most boldogan ráveregetett a felesége arcára, aztán Bálinthoz fordult:</p>
            <p>- Hát az csakugyan impozáns látvány, mikor az a felvonóhíd leereszkedik.
               Gyönyörű.</p>
            <p>- Nahát, - ujjongott Margit - az a Tamás hogy félt! Hogy fogta a kezemet az
               autóban!</p>
            <p>- Azt képzelem, - felelte titokzatos és pajkos nevetéssel Lehel - hogy fogta.</p>
            <p>- Mondd Lelus, ezt is mondjuk el Bálintnak? Mondjuk el neki, olyan kedves drága
               fiú...</p>
            <p>Lehel elkezdett tiltakozni, hogy ugyan minek az. De a tiltakozásból nyilvánvaló volt,
               hogy maga is roppantul szeretné közölni Bálinttal a szóbanforgó titkot.</p>
            <p>- Hiszen nem mondja el senkinek, - sürgette Margit. - Tudod Bálintkám, itt van ez a
               Tamás, ez a távoli rokon, ez a feltaláló. Ez olyan szerelmes belém, mint egy őrült.
               Már az úton figyelmeztettem Annát, hogy figyelje. Úgy-e Annuskám? Tisztára olyan,
               mint egy őrült. És nem mer szólni. Persze nem tudja, hogy én meg az uracskám
               észrevettük.</p>
            <p>Bálint arca azonban nem válaszolt a kellő derűvel erre a pajkos titokra. Hidegen és
               mozdulatlanul nézte a nevetgélő házaspárt. Lehel meg is érezte, hogy nem jó úton
               halad a társalgás hangja.</p>
            <p>- Na, hagyjuk ezeket a bolondságokat. A hidat elektromos erő hajtja?</p>
            <p>- Igen, - felelte Bálint - a kastélynak a saját telepe. Ez adja a konyhának az
               áramot, mert mi elektromossággal főzünk. Ez adja a világítást, a fejünk fölött ez az
               ívlámpa is onnan táplálkozik. Az órát is ez hajtja, a hidat is.</p>
            <p>- És mondd kérlek, - érdeklődött Lehel - ki csinálta a berendezést?</p>
            <p>- Pestről hozattam anyagot és munkásokat. Az órát abból a svájci gyárból rendeltem,
               ahol magam is munkás voltam valaha. De a terveket magam csináltam.</p>
            <p>Mindnyájan zavarba jöttünk. Ez nagyon kínos volt. A levegőben lógott a család ellen
               szóló vád, hogy a nagy pör miatt Bálint egész mostanáig nehéz nyomorúságban töltötte
               az életét. A nővére bele is halt a nyomorúságba és egész keserves fiatalságáért a
               jogtalanul pörösködő Garzó-familia felelős. Annak említése, hogy Bálint munkás volt
               egy svájci óragyárban, nem tette nagyon könnyeddé a társalgás hangulatát. Egy jó
               darabig mindnyájan zavartan hallgattak. De Bálint egész közömbös hangon tette még
               hozzá:</p>
            <p>- Hiszen talán tudjátok, hogy elektrotechnikus vagyok?</p>
            <p>- Igen tudjuk, - felelte mohón Lehel - sőt hallom, elsőrendű szakember vagy. Hja,
               barátom, a Garzó-talentum.</p>
            <p>És próbált nevetni hozzá. De ennek a nevetésnek sem volt visszhangja.</p>
            
         </div>
        <div type="chapter">
            <head>V. FEJEZET.</head>
            <p>A kellemetlen csendet Gizella és Tamás súlyos afférje szakította félbe. Összevesztek
               bent a dohányzóban. Gizella a maga lányos méltóságával felháborodva hagyta ott a
               sértegető Tamást, de nem sok haszonnal, mert ez nevetve követte nyomon.</p>
            <p>- Máskor az ilyen buta vicceket tartsd meg magadnak, - szólt vissza Gizella, amint
               kilépett hozzám.</p>
            <p>- Mi baj van megint köztetek? - kérdezte Lehel azzal a leereszkedő kedélyességgel,
               amellyel a szegény rokonokat szokás kezelni.</p>
            <p>- Rettentő nagy bűnt követtem el, - mesélte nevetve a maga zsíros palócos kiejtésével
               Tamás - egy egészen ártatlan viccet meséltem el a jó Gizellának. Erre ő
               rendreutasított. Erre én azt mondtam, hogy kancarúgás nem fáj.</p>
            <p>Margit hangosan és boldogan felkacagott:</p>
            <p>- Jaj de borzasztó.</p>
            <p>Gizella azonban nem fogta fel ilyen humorosan a dolgot. Női méltóságának teljes
               rangjával, villámló szemekkel Tamás felé lépett kettőt és nagy lélekzetet vett, hogy
               érdeme szerint megfenyítse a neveletlen fickót. De Tamás megelőzte. Olyan pukedlit
               vágott, mint amilyet középkori tárgyú operettben hajbókolnak az apródok a királynő
               előtt.</p>
            <p>- Nemes, nemzetes és vitézlő Garzó Gizella úrnő, m. kir. polgári leányiskolai
               igazgatónőt ezennel megkövetem. További becses megrendeléseit elvárva, maradtam igaz
               tisztelettel Garzó Tamás feltaláló és szabadúszó! - Azzal sikere tudatában odalépett
               a terasz sarkában álló nagy szervírozóasztalhoz, amelyen a pezsgők, pálinkák,
               espresso-masinák, poharak, egyiptomi cigarettásdobozok és nagy szivarosskatulyák
               egész arzenálja állott. Tamás, a szegény rokon nem kínáltatta magát. Pezsgőt töltött,
               fenékig felhajtotta, aztán kiválasztott magának egy óriási szivart és kéjes
               pöfékeléssel rágyujtott. Gizella egy darabig habozott, ne vágja-e az előre
               elkészített meggyalázó cirádát a szemtelen Tamás fejéhez, de aztán egy elmésség
               jutott az eszébe és inkább ennél maradt:</p>
            <p>- A szabadúszóra ráismerek ezekről a tempókról.</p>
            <p>Aztán fölényes nyugalommal hozzánk fordult:</p>
            <p>- Felejtsük el ezt a beszámíthatatlan fiatalembert. Miről diskuráltok? Remélem, nem
               politikáról, meg divatról, mint azok odabent.</p>
            <p>Tamás még rá akart térni, hogy divatról lévén szó, a Gizella öltözködésére tegyen
               egypár epés megjegyzést, de Margit a szavába vágott. Maga akart érvényesülni.</p>
            <p>- A felvonóhídról beszélgettünk. Úgy szeretném látni a szerkezetét.</p>
            <p>Bálint előzékenyen odavezette a felvonó falának ajtajához Margitot.</p>
            <p>- Menj be ide, itt találsz egy kis csigalépcsőt, azon felmégy és már ott is vagy a
               toronyőr fülkéjében.</p>
            <p>- Megmondhatom a toronyőrnek, hogy eressze le a hidat?</p>
            <p>Ekkor egy pillanatig tartó kis szünet következett. Ebben a pillanatban a Bálint egész
               rövid habozása nem tűnt fel nekem. Később annál jobban megértettük valamennyien. De
               nem akarok a magam története elé vágni. Bálint azt felelte, hogy a toronyőr most
               éppen nincs a fülkéjében, mert mára szabadságot kapott. Margit csak menjen fel és
               szóljon ki az ablakon, majd megkapja az instrukciókat és leeresztheti a hidat
               maga.</p>
            <p>Margit boldogan fel is futott a toronyba. Lehel gyönyörködve nézett utána. És nyilván
               Tamás sem maradt érzéketlen a meredek lépcső fokain fölfelé haladó igen csinos bokák
               iránt, mert kijelentette, hogy segíteni akar Margitnak és mindjárt utána is sietett.
               Ez persze roppant derűsre hangolta a férjet. Mindjárt meg is próbálta, hogy a pikáns
               titok birtokosára, Bálintra kacsintson egyet, de a kacsintás nem sikerült, mert
               Bálintot Gizella foglalta le magának.</p>
            <p>- Mondd te Bálint, hátha egyszer elromlik a szerkezeted és nem tudod a hidat
               leengedni?</p>
            <p>- Akkor bizony benne vagyok az egérfogóban.</p>
            <p>Resteltem, hogy olyan néma vagyok a társaságban. Csakhogy illendőségből én is
               kérdezzek valamit, megkérdeztem Bálinttól, hogy tulajdonképpen mi értelme van az
               egész felvonóhídnak. Bálint rám nézett, egy olyan pillantással, amelynek szívigható
               erejétől mindjárt megbántam az egész kérdést és így felelt:</p>
            <p>- Az az értelme van, hogy az én házam az én váram.</p>
            <p>Abból a zavarból, hogy erre ne tudjak felelni, Gizella indiszkrét megjegyzése mentett
               meg:</p>
            <p>- Ez úgy hangzik, mintha nem nagyon szeretnéd a vendéget.</p>
            <p>- Attól függ, hogy ki a vendég. Nektek ne örülnék? A familiának?</p>
            <p>És szilárdan, komolyan nézett ránk.</p>
            <p>Ekkor Margit hangja szólalt meg felülről. Felért közben a toronyőr fülkéjébe és
               aranyszőke fejével kihajolt az ablakon.</p>
            <p>- Halló! Itt vagyunk!</p>
            <p>Bálint odafordult és felkiáltott nekik:</p>
            <p>- Ott van előtted a kapcsolótábla. Húzd le azt a kart, amire «felvonóhíd» van
               írva.</p>
            <p>Margit feje eltünt az ablakból. És rögtön a felvonóhíd óriási láncának csikorgása
               hallatszott és a levegőt megremegtette a leereszkedő nagy faalkotmány dübörgése. A
               toronyban Margit boldogan sikoltozott, mint egy gyerek. Tapsolva kiáltott ki az
               ablakon:</p>
            <p>- Jaj de szép! És most ugyanúgy kell vissza?</p>
            <p>Bálint megadta az instrukciókat. Mindnyájan ott állottunk egy csoportban és néztünk
               fel a szűk kis ablakba, amely megmutatta a várfal hatalmas és masszív vastagságát.
               Lehel is gyönyörködve nézte, hogyan játszik a felvonóhíddal a felesége. Margit
               visszahúzta a hidat. A láncok csikorgása, a nagy fahíd dübörgése megint betöltötte a
               levegőt. Most ott állottunk ismét az ódon várkastélyban, a mély vizesárokkal
               körülvéve, mintha sokszáz évvel ezelőtt valami betörő ellenségtől féltünk volna.
               Lehelnek roppantul tetszett az egész középkorosdi. És mivel egy csomóban öt különböző
               kérdést intézett Bálinthoz a vár többi falait, termeit, folyosóit illetőleg, Bálint
               udvariasan felajánlotta neki, hogy körülkalauzolja az egész épületben. El is
               indultak.</p>
            <p>Én azt gondoltam, hogy bemegyek a dohányzóba, ahol illusztrált lapokat láttam.
               Gondoltam, majd azokat végiglapozom.</p>
            <p>- Nem jössz be a dohányzóba? - kérdeztem Gizellától.</p>
            <p>- Nem, - felelte ő izgatottan - én itt maradok.</p>
            <p>És az ajtónyílás felé nézett, ahonnan Margit és Tamás közeledő diskurzusa
               hallatszott. Volt a Gizella pillantásában valami vad és izgató. Úgy nézte a
               közeledőket, mint a vadászkutya. Jobban is érdekeltek az illusztrált újságok és
               bementem a dohányzóba.</p>
            <p>A társaságot izgalmas beszélgetésben találtam. Gusztáv halkan magyarázta nekik, hogy
               Bálinttal még ma este beszélni kell. Leültem egy sarokba, a kezembe vettem egy
               Tatlert és belemerültem. Annyira belemerültem, hogy Gizella kétszer is megszólított,
               alig vettem észre, hogy előttem áll. Ijedten néztem rá. Egész testében remegett.
               Tudtam ugyan róla, hogy mint olyan sok öregedő lány, ő maga is nagyon zilált
               idegéletet élt és gyakran vannak hisztériás rohamai, de az arca most annyira
               eltorzult, hogy különösen megijesztett. Rekedt suttogással, hogy a többiek meg ne
               hallják, felelt kérdező pillantásomra:</p>
            <p>- Szörnyűség, ami itt történik... Megcsalja... Aljas bestia... Megcsalja...</p>
            <p>- Kicsoda? Kit?</p>
            <p>- Margit... az az aljas bestia... rajtakaptam őket... csókolóztak... Most ott kint
               rettentően meg vannak ijedve.</p>
            <p>Ledobta magát egy karosszékbe. A szék csak úgy reccsent alatta. Szinte éreztem, hogy
               a féktelen izgalom láza hogyan süt a testéből.</p>
            <p>- Most a kezemben vannak! Ez a piszok Tamás is. Rettenetes botrányt fogok
               csinálni!...</p>
            <p>Rémülten, suttogva próbáltam legalább pillanatnyilag megnyugtatni. Egy pohár konyakos
               vizet adtam neki, símogattam a fejét, közben folyton azon remegtem, hogy a
               beszélgetők figyelmesek lesznek rá és akkor csakugyan kisül valami botrány. Mikor
               valahogy nagynehezen lecsillapítottam és biztos voltam benne, hogy egy pár percig
               magára hagyhatom, kisiettem a teraszra, hogy ott intézzem el, amit lehet és elejét
               vegyem annak a fenyegető skandalumnak, amelyről tulajdonképpen azt sem tudtam, hogy
               micsoda.</p>
            <p>Tamás és Margit izgatottan és halkan tanácskoztak odakünn. Amikor megláttak, Tamás
               gyorsan lesütötte a szemét és elfordult, Margit azonban hozzám lépett.</p>
            <p>- Anna, itt neked segítened kell. Tudom, hogy te titoktartó vagy, tudom, hogy senki
               másra nyugodtabban nem bízhatnék titkot, mint rád. Ez az aljas Gizella az előbb
               leselkedett és rajtakapott bennünket, mikor Tamással megcsókoltuk egymást.</p>
            <p>- Az Istenért, - mondtam akadozva - én nem értem, hát mi van itt?</p>
            <p>- Ugyan, gyerekség. Egy kis ártatlan flört az egész, hiszen te tudod, mennyire imádom
               a férjemet. De ez a hülye Gizella, ez egy őrült hisztérika, ez képes botrányt
               csinálni. Kérlek, képzeld, milyen aljas fogásokra képes. Mi Tamással itt voltunk
               ketten és ő úgy tett, mintha menne befelé hozzátok a dohányzóba. Már az ajtóban volt,
               mikor hirtelen, mint egy detektív, visszafordult. Igaz, hogy mink egy kicsit
               vigyázatlanok voltunk, mert... persze úgy tréfából... Szavamra mondom neked, egy kis
               ártatlan flört az egész... Szóval, megcsókoltuk egymást. És ő ezt meglátta. Most
               segítened kell. Téged szeret. Beszélj vele, hogy Lelusnak ne szóljon.</p>
            <p>Tamás mindezek alatt lesütött fejjel oldalt állott. Csúnyán szégyelte előttem a
               dolgot. Margit, követvén a pillantásomat, dühbe jött a lekonyult fejjel álldogáló
               Tamás láttára.</p>
            <p>- Mit félsz, - kiáltott rá hevesen - utállak, amikor félsz.</p>
            <p>- Ez megmondja, - hebegte Tamás. - Ez afféle erkölcsi nőstény.</p>
            <p>Indultam, hogy beszéljek Gizellával. De alig tettem pár lépést, már jött is ki. A
               titok, amely ennyire fellázította, nem hagyta nyugodni és ide kergette a bűnösökhöz.
               A szeme könnyes volt, szinte sírt izgalmában.</p>
            <p>Margit egy pár pillanatig élesen nézte. Üde, szép arcot ilyen öregnek és ilyen
               kegyetlennek, mint ekkor a Margit babaarca volt, még nem is láttam. Meg sem várta,
               hogy segítsem. Kihívóan odalépett Gizellához:</p>
            <p>- Rosszul vagy, drágám? Éppen úgy teszel, mintha valami égi látomásod lett volna.</p>
            <p>Gizella hátrahökölt. Felelni sem tudott a meghököléstől. Szavak után kapkodott,
               önkéntelenül hátrált egy lépést. De Margit támadóan utána lépett.</p>
            <p>- Az elébb is úgy szaladtál ki innen, mint egy őrült. Láttál valami különöset
               talán?</p>
            <p>- Amit láttam, el fogom Lehelnek mondani.</p>
            <p>- Édesem, én azt hiszem, ideglázad van. Mit mondasz el neki? Megáll az eszem.
               Legfeljebb valami hazugságot, amit magad találsz ki.</p>
            <p>Gizella csak nézte, nézte ezt a hihetetlenül vakmerő és nyugodt asszonyt. Nézte és
               elsírta magát. Az egész mellét megrázta a zokogás, hangtalanul rázkódott az álla, az
               arcán vastag könnyek folytak végig. Margit megvetően legyintett:</p>
            <p>- Eh, mit foglalkozom veled? Megyek, megkeresem az uramat.</p>
            <p>Sarkonfordult és nyugodtan, a maga kellemesen ringó kecses lépéseivel elment
               arrafelé, amerre az ura Bálinttal távozott. Én Gizellához fordultam.</p>
            <p>- Nem akarsz egy kicsit lefeküdni? Olyan izgatott vagy. Jó volna, ha ledőlnél egy
               kicsit és kipihennéd magad. Majd felkísérlek a szobádba, akarod?</p>
            <p>- Nem... hagyj... megyek egyedül.</p>
            <p>És bizonytalan lépésekkel elindult.</p>
            <p>Én is indultam, hogy visszamenjek az illusztrált lapokhoz. Az eset nem nagyon rázott
               meg. Én már régóta tudtam, hogy Margit nem ártatlan flörtöt művel Tamással. Már hetek
               óta viszonyuk volt egymással. És Tamás nem is az első viszonya volt a Lehel
               feleségének. Ez az asszony éppen olyan pokoli vakmerőséggel csalta agyba-főbe az
               urát, mint amilyen pokoli ügyességgel tudott kisiklani a legrémesebben vádoló
               helyzetekből. Most a fontos csak az volt, hogy Gizella ne csináljon lármát.</p>
            <p>Tamás megszólított, amikor a dohányzó felé indultam. Megkért, hogy maradjak ott,
               beszélni szeretne velem.</p>
            <p>- Jó, jó, - feleltem neki - majd beszélek Gizellával, csak bízd rám. Pedig
               megérdemelnéd, hogy én mondjam el Lehelnek az egészet. Nem ártana, ha te is, Margit
               is, kapnátok egy fricskát az orrotokra. Csak Lehelt sajnálnám, mert az úgy bízik
               bennetek, mint egy gyerek.</p>
            <p>Tamás megfogta a kezemet és forrón megcsókolta.</p>
            <p>- Köszönöm, Anna, köszönöm, én is igazán csak Lehel miatt... Nekem igazán mindegy...
               Csak azért volna nagyon kellemetlen, mert részemről már úgy útálom ezt a nőt, mint a
               kutya a koldust. Ha most botrány lesz, a nyakamba szakad. Hanem egyebet is akarok
               veled beszélni. Adjál nekem tíz percet, kedves rokon, hogy az én Istenem áldjon meg.
               Ülj le no, ne kéresd magad. Töltsek neked is egy pohár pezsgőt?</p>
            <p>Nem kértem pezsgőt. De Tamás kért. Megint felhajtott egy poharat, rögtön kitöltött
               magának még egyet, azt a kezébe fogta és leült mellém, egy kerti székre.</p>
            <p>- Hát kérlek gyalázatosan. Úgy-e tudod, hogy az első találmányomat eladtam az
               uradnak.</p>
            <p>- Igen? Remélem, jól adtad el.</p>
            <p>- Életjáradékért. Azt hittem, hogy tudod. Guszti aztán tovább adta a Miklósék
               gyárának. Most részegre keresik magukat mindaketten. Miklósék is, meg Guszti is. De
               ezt nem szemrehányásképpen mondom.</p>
            <p>- Szóval?</p>
            <p>- Csak mondom. Bebizonyított tény, hogy az én kolloid-eljárásom ma a legjobb a
               világon.</p>
            <p>- Igen, a férjem is mindig mondja.</p>
            <p>- Hát most van egy új találmányom. De ennek a levit osztán mán magam szeretném
               kicsavarni. Össze is hoztam egy kis részvénytársaságot. Eddig úgy állt a dolog, hogy
               sikerül a kezemben tartani a majoritást, ami nagy dolog, mert hiszen nekem pénzem
               nincs.</p>
            <p>- Tamáskám, ki kell, hogy ábrándítsalak magamból. Ha tőlem akarsz valami tanácsot
               kérni, akkor hiába fáradsz.</p>
            <p>- Nem tanácsról van szó. Én tudom jól, hogy te annyit értesz a kolloidhoz, mint a
               szürke csacsi. Másról van szó. Eddig értetted?</p>
            <p>Eddig értettem, pedig nagyon komplikált volt.</p>
            <p>- Hát most figyelj ide. Ha akarsz, felelsz, ha nem akarsz, nem felelsz. Kíváncsi
               vagyok valamire, amit nem adnék egy vak lóért. Nekem nagyon fontos volna tudni, hogy
               Guszti...</p>
            <p>Itt közbevágtam. Már eddig sem volt nekem kellemes a beszélgetés. Ahogy Tamás
               körültekintgetett és a hangját egyre halkította, arról látnom kellett, hogy amiről
               szó van, az nem egészen egyenes dolog.</p>
            <p>- Várjál csak, Tamás. Azt mondtad, úgy-e, hogyha nem akarok, nem felelek.</p>
            <p>- Csakis. De az egész dolog annyira...</p>
            <p>- Ne is folytasd fiacskám. Nem akarok felelni. Ha Guszti dolgairól akarsz valamit
               tudni, akkor ne kérdezd meg a háta mögött a feleségét, hanem kérdezd meg őt
               magát.</p>
            <p>- Nehéz nő vagy. Pedig már azt hittem, hogy ki tudok belőled valamit kurizálni.</p>
            <p>- Kurizálni? Te volnál az első ember. Nekem nem kurizált soha senki.</p>
            <p>- Ugyan no. Még elhiszem.</p>
            <p>- Már pedig úgy van. Olyan az, mint a tengeri betegség. Van, aki megkapja, van, aki
               nem. Én nem inklinálok rá.</p>
            <p>És most Tamás valami olyat mondott, hogy csak a legnagyobb erőfeszítéssel tudtam
               megőrizni a nyugalmamat.</p>
            <p>- Te Anna, én nem tehetek róla, én valahogy úgy érzem, hogy te éppen olyan vagy, mint
               ez a Bálint.</p>
            <p>Éreztem, hogy minden vér az arcomba tódul.</p>
            <p>- Mint Bálint? Miért volnék olyan? Gyerekség!</p>
            <p>- Nem tudom, de olyan vagy.</p>
            <p>Odatámaszkodtam a mellvédhez és lenéztem a sáncárok vizére. Igen nagy bajban voltam.
               Szerettem volna bemenni, de ezt feltünőnek éreztem. Viszont itt maradni is szerettem
               volna, mert valami megmagyarázhatatlan sóvárgás kényszerített rá, hogy ennek a
               palócosan beszélő, részeges, cinikus Tamásnak ezt a furcsa megjegyzését tovább
               firtassam.</p>
            <p>- Olyan jó szilárdak vagytok mind a ketten, akár a cölöp.</p>
            <p>Próbáltam könnyedén nevetni. De ez a nevetés nagyon rosszul sült el.</p>
            <p>- Cölöp vagyok? - mondtam, hogy mondjak valamit. - Végre mégis csak kurizál valaki
               nekem. Nem, nem, Bálint egészen másféle ember, mint mi valamennyien.</p>
            <p>- Milyen? - kérdezte Tamás, miután egy hatalmasat húzott a pezsgőspohárból.</p>
            <p>- Nem tudom. Félni lehet tőle. Félelmes. Olyan, mint aki embert akar ölni.</p>
            <p>- Ugyan, bolondság! Én ugyan nem félek tőle. Nagyon szimpátikus fickónak találom. Te
               nem?</p>
            <p>- Ez nem olyan ember, aki szimpátikus vagy antipátikus.</p>
            <p>- Hát pedig neked volna okod haragudni rá. Ha meg nem nyeri a pört, akkor a családi
               felperesek között kötött szerződés szerint ez a várkastély Gusztinak jutott volna.
               Most te volnál itt a várúrnő, aki áldója van. Nem tréfa.</p>
            <p>Csodálkozva néztem Tamásra. Sose tudtam, hogy a Garzó-család tagjai szerződést
               kötöttek egymással arra az esetre, ha ők nyernék meg a pört. Azt sem tudtam, hogy
               Saskő Garzó Gusztávnak jutott volna. Önkéntelenül szétnéztem magam körül. Milyen
               furcsa. A Kúria kimond valamit és most minden, amit itt látok, az enyém lehetett
               volna. De az övé lett, Garzó Bálinté.</p>
            <p>És magamba néztem. És nem irígyeltem tőle. A pénz iránt sohasem volt érzékem.</p>
            
         </div>
        <div type="chapter">
            <head>VI. FEJEZET.</head>
            <p>És ugyanakkor hirtelen arra a tudatra ébredtem, hogy nagyon kellemetlenül érzem magam
               ebben a kastélyban. Az a tudat, hogy a felvonóhidat visszahúzták és hogy köröskörül
               áthághatatlan vízzel vagyunk körülvéve, roppant idegessé tett. A szörnyű, vastag
               falak és köröskörül a mélység olyan hatást tett rám, mintha börtönben lettem
               volna.</p>
            <p>Egy kertiszékben hátradőlve némán bámultam fel a fényesen sziporkázó millió
               csillagra. Tamás egy másik széken hátradőlve, szintén a mennyboltra bámult és közben
               húzott egyet-egyet a pezsgőspohárból.</p>
            <p>Igy üldögéltünk némán, egy percig, mikor Miklósék jöttek ki a teraszra. Angol
               keresztrejtvény volt a kezükben. Miklós még a nyugati pályaudvaron összevásárolt
               minden angol és amerikai lapot, amit csak talált. Némelyikben nem volt
               keresztrejtvény, azt még az úton eldobták.</p>
            <p>A keresztrejtvényből tulajdonképpen már nem sok hiányzott. A 17-est kellett
               megfejteni lefelé, amelynek magyarázata az volt: «European country». Hét betűből
               kellett állnia. Ennek a szónak az első betűjétől függött az a vízszintes szó,
               amelynek három betűből kellett állnia és mivel háziállatnak kellett lennie, joggal
               azt következtettük, hogy nem lehet más, mint dog. Pláne az o-betű meg a g-betű már
               megvolt. Nekiültünk tehát tünődni, hogy melyik az a hétbetűs európai ország, amely
               d-vel kezdődik.</p>
            <p>Őszintén szólva csak felületesen gondolkoztunk valamennyien. Az eszünk alapjában véve
               másutt járt. Csak mintha resteltük volna egymás előtt. Végre azonban Miklós
               türelmetlenül ráütött a New-York Herald-ra és így szólt:</p>
            <p>- Nem vagyok fit. Máskor egy ilyen rejtvényt négy perc, legfeljebb négy és félperc
               alatt megcsinálok. De most olyan kényelmetlenül érzem önmagamat...</p>
            <p>Miklós önmagamat mondott, mert ő tulajdonképpen angolul beszél, csak magyar
               szavakkal. Furcsa beszéd volt ez. Csak az érthette meg pontosan, aki maga is jól
               tudott angolul. A legtöbb mondatát például azzal a szóval kezdte, hogy «miért». De
               nem tett kérdőjelet utána, csak úgy odamondta a mondat elejére. Ez tudniillik nála
               nem kérdést jelentett, hanem az angol «why» szót, amely angolul egyszerűen annyit
               jelent, hogy: «hát». Mindjárt mondott is egy ilyen mondatot, miután előbb óvatosan
               körülnézett, hogy nem hallja-e valaki.</p>
            <p>- Miért, én nem is értem ezt a Gusztit, mit erőszakoskodik. Igazán kínos ez a családi
               összejövetel ennél az embernél, akit húsz évig tüzekkel-vasakkal pörköltünk, meg
               minden és ő húsz évig a földön futott. Aztán egyszer csak idejövünk, hogy miért
               szervusz, kérlek alássan, how do you do? Ez nekem egészen kínos.</p>
            <p>Tamás, aki oldalt egy széken buzgón pezsgőzött magában, most beleszólt:</p>
            <p>- Nem kell azzal törődni. Ez a Bálint egészen rendes gyerek.</p>
            <p>- Ő nem, - viszonozta Miklós. - Ő a Bálint, nem egészen rendes gyerek. Ez nekem
               valami néma és fenyegető.</p>
            <p>Miklósnak ettől a megjegyzésétől egy kicsit meghökkentem. Íme, másnak is szorongat
               egy kicsit a mellében ez a kényelmetlen, nyomasztó feszengés, ami engem már
               megérkezésünk óta olyan idegessé tett. És ugyanezt a hangot ütötte meg mingyárt Kate
               is.</p>
            <p>- Mi vendégei vagyunk, csak nem fog itt velünk gorombázni?</p>
            <p>Aztán hirtelen felém fordult:</p>
            <p>- Anna, te már előbb ismerted őt. Mesélj róla.</p>
            <p>- Mit meséljek, - feleltem vontatottan és kissé zavartan. - Felkereste az uramat,
               mikor hazajött külföldről, hogy belenézzen a régi pörbe és megkérdezze, hajlandók
               vagyunk-e kiegyezni.</p>
            <p>- Bár kiegyeztünk volna, - sóhajtott Miklós.</p>
            <p>De Katet nem az egyesség könnyelműen elmulasztott lehetősége érdekelte. Rámnézett és
               a zsúrasszonyok gondolatvilágának legtermészetesebb kérdését intézte hozzám:</p>
            <p>- És udvarolt neked?</p>
            <p>Megint el kellett fordulnom, mert éreztem, hogy megint olyan piros leszek, mint a
               pipacs. Magam sem tudtam, miért döbbentett meg annyira ez a kérdés és a kínos zavar
               alján miért gyujt fel bennem valami ellenállhatatlan és égig lobogó boldogságot. Hogy
               udvarolt-e? Dehogy udvarolt. De már annak a lehetősége, hogy ezt kérdezi tőlem
               valaki, ujjongó kis lángokat lobbantott fel bennem.</p>
            <p>Ekkor lépett be hozzánk Gizella. Holtsápadt volt. De a vonásai már megnyugodtak.
               Egyrészt, hogy a pirulásomat palástoljam, másrészt iránta való részvétből felállottam
               és elébe siettem:</p>
            <p>- Megnyugodtál egy kicsit?</p>
            <p>- Egy kicsit ledőltem a szobámban, de fájt a fejem, nem tudtam pihenni. És itt valami
               rettenetes csend van. A szobákban, a folyosókon, ahol jön az ember, sehol egy lélek,
               se egy inas, se egy szobalány, semmi. Én nem tudom, hol van ebből a házból a
               személyzet. Mintha egy elátkozott házban járna az ember. Vagy valami
               siralomházban.</p>
            <p>- Ugyan kérlek, - szólt Kate - hiszen a vacsoránál annyi inas lótott-futott itten,
               mint akármi.</p>
            <p>- Igen, de azóta? Nézzetek csak körül, sehol senki.</p>
            <p>Rátettem a kezemet Gizella vállára.</p>
            <p>- Nyugodj meg, fiacskám. Ideges képzelődés az ilyesmi.</p>
            <p>- Miről diskuráltatok?</p>
            <p>Tamás nyilván jóvá akarta tenni mindazt, amit évek óta ugratásban és
               tiszteletlenségben Gizella ellen elkövetett. Most persze kereste a kegyeit.
               Szolgálatkészen lépett oda hozzá, hogy felvilágosítsa:</p>
            <p>- Bálintról beszélgetünk, kérlek.</p>
            <p>Gizella végigmérte Tamást, mégpedig kétszer egymásután. Először felülről lefelé,
               azután alulról felfelé. Ha pillantással ölni lehetne, Tamás ott nyomban holtan
               rogyott volna össze. Gizella nagy lélekzetet vett, aztán nagyot fújt. Ez magyarra
               fordítva körülbelül annyit jelent, hogy most mondhatna valami nagyot és hosszút, de
               inkább nem szól semmit. Aztán hozzám fordult:</p>
            <p>- Bálintról?</p>
            <p>- Igen, meséltem, hogy ezelőtt három évvel egyszer nálunk ebédelt. Igaz, hogy nem
               nagyon ismerhettem ki, szótlan volt és csendes, mert a húgát gyászolta.</p>
            <p>- Ugyan kérlek, - felelte Gizella gőgösen, mialatt széket húzott magának. - Azért a
               lányért ugyan nem volt érdemes.</p>
            <p>Tamás nem nyugodott bele Gizella elutasító ítéletébe. Megfellebbezte. Széket húzott
               magának Gizella mellé és naív érdeklődéssel fordult ellenfeléhez:</p>
            <p>- Tulajdonképpen mi is volt azzal a lánnyal? Annyi mindenfélét hallottam már.</p>
            <p>- Egy pillanatig sem tudom sajnálni, - felelte Gizella, nem Tamásnak, hanem nekem. -
               Úgy halt meg, ahogy megérdemelte. Letért a tisztesség útjáról. Természetes, hogy csak
               a revolver maradt neki.</p>
            <p>- Ó Istenem, - siettem a Bálint tragikusvégű nővére emlékének segíteni. - Nem kell
               olyan szigorúan ítélni, hiszen nyomorban volt.</p>
            <p>- Nyomorban volt? - csattant fel Gizella. - Dolgozhatott volna! Miért tudok én
               dolgozni? Én is Garzó-lány vagyok. Ezen a ponton nem ismerem a bocsánatot. Magamhoz
               is éppen olyan szigorú vagyok.</p>
            <p>- Én nem ítélem el. Én azt a szegény lányt szívemből sajnálom. És úgy tudom, hogy ez
               a Bálint nagyon szerette a húgát, hiszen a húgán kívül egész életében senkije sem
               volt. Hogy szenvedhetett, mikor elvesztette.</p>
            <p>- Miért nem vigyázott rá, - vitázott Gizella - ha úgy szerette? Nem, nem, itt nincs
               mentség. Az ilyen dolgoktól én úgy irtózom, mint a pestistől.</p>
            <p>Most Tamás hősies lépést követett el. Leszámolt azzal, hogy Gizella ellenszenvét még
               súlyosabb mértékben magára vonja, de nyilván ő sem értett egyet a szerencsétlen lány
               sorsát ilyen vakon elítélő szigorúsággal. Hősiesen ellentmondott tehát, mégpedig a
               maga barbárul humoros módján:</p>
            <p>- Nono, a metreceknek is kell élni.</p>
            <p>A tréfa hatása azonnal mutatkozott. Gizella egész testében remegni kezdett és a
               hangja elcsuklott, amikor gyűlölettel sziszegte Tamás felé:</p>
            <p>- Persze, védi őket a férfi, az örök disznó!</p>
            
         </div>
        <div type="chapter">
            <head>VII. FEJEZET.</head>
            <p>Egyszerre arra lettünk figyelmesek, hogy Tamás nagy robajjal feláll. Vannak ilyen
               tüntető székrobajok, mikor valaki nagyon akarja mutatni azt a szolgálatkészséget,
               amellyel helyet ad valakinek. Felnéztünk. Garzó Gusztáv lépett ki hozzánk, a
               férjem.</p>
            <p>Sápadt volt és gondterhelt. Aggódva néztem rá. Tudtam, hogy a szobájában egy kis
               bádog kazettában ott van a Pravaz-fecskendő és a pici morfin-fiolák.</p>
            <p>Gusztáv rendes mozdulatával végigsimította a homlokát, aztán nehézkesen, fáradtan
               leült egy székbe.</p>
            <p>- Le kell ülnöm egy kicsit, mert ez a Dalma nagyon kifárasztott. A birtokáról
               tárgyaltam vele, tele van adóssággal és mindenáron el akarja adni. Nincs szörnyűbb,
               mint asszonyokkal üzletet csinálni.</p>
            <p>- Hol van Dalma? - kérdezte Kate.</p>
            <p>- Felszaladt a harisnyáján a szem, a szobájába ment másik harisnyát húzni. Hát
               Bálintot hová tettétek?</p>
            <p>- Leheléknek mutatja a sasfészket, - feleltem szolgálatkészen.</p>
            <p>Egy kis szünet következett. Mindenki szerette volna megkérdezni Garzó Gusztávtól, a
               család elismert fejétől és vezérétől, hogy most mi lesz. De nem igen merte senki a
               kényes témát bolygatni. Gusztáv igen rideg pártvezér volt, híveivel sohasem közölt
               előre semmit és ha a család valamelyik tagja ezt türelmetlenül szóvátette, Gusztáv
               vehemens hevességgel torkolta le. Ezért most Kate egy kis habozás után igen szerényen
               és gyáván merte csak megkérdezni:</p>
            <p>- Te Guszti, itt senki sem érzi jól magát. Meddig fogunk itt maradni?</p>
            <p>Garzó Gusztáv körülnézett, végighúzta a tenyerét a homlokán, aztán idegesen,
               türelmetlenül válaszolt:</p>
            <p>- Én nem bálba hívtalak benneteket, az Isten áldjon meg. Itt óriási érdekekről van
               szó. Tudod te azt, hogy ez a Bálint egymaga el tudja látni a gyáratokat kőszénnel?
               Tudod te azt, hogy mit kereshet ezen a birtokon Lehel új építkezésekkel? Folyton a
               felhők között éltek. A tény az, hogy ez az ember megnyert egy pört, amibe mi húsz
               esztendeje öljük a munkánkat, az időnket és a pénzünket. Megnyerte, hát megnyerte.
               Most lássunk utána, hogy visszahozzuk, amit lehet.</p>
            <p>Odamentem a szervírozó asztalhoz és kitöltöttem egy pohár konyakot. Tudtam, hogy a
               morfium és a pálinka ádáz ellenségei egymásnak. Ha Gusztáv, aki valaha nagyon
               szerette a konyakot, visszautasított egy kis pohár italt, mingyárt tudtam, hogy a baj
               súlyosabb. Rátettem a pohár konyakot egy kis tányérra és odavittem a férjemnek.
               Megrezzent, dúlt arccal rámnézett, az ábrázatán egy villámcikázáshoz hasonló,
               fenyegető rángás futott végig, aztán egyetlen kézmozdulattal elintett magától.
               Elintette a feleségét, a tányért, a konyakot, mindent. Megsemmisülten és szégyenkezve
               vittem vissza az italt az asztalhoz.</p>
            <p>- Ez szép, - ellenkezett Gizella - de mit keresek én az üzleten?</p>
            <p>- Majd csináltatunk Bálinttal egy alapítványt, vagy egy ösztöndíjat, csak bízd
               rám.</p>
            <p>Miklós mindezt szörnyen únta. Általában sem volt a reális élettel semmi kapcsolata,
               de mikor egy bridge-partí lehetősége állott előtte, akkor meg éppen apait, anyait
               hajlandó volt feláldozni.</p>
            <p>- All right, - sietett az unalmas kérdéseket elintézni - mi ezeket az ügyes-bajos
               dolgokat terád bízzuk. Most össze lehetne állítani egy jó bridge-partít.</p>
            <p>Kate felállott és a sarokban álló, zöld posztóval behúzott kis játékasztalra
               mutatott, amely a legkorrektebbül felterítve, kártyával, hamutálcával,
               robbertáblácskákkal felszerelve várta a játékosokat.</p>
            <p>- Miért, én nem tudom, hol tanul ez a Bálint személyzetet nevelni, de az biztos, hogy
               kitünő emberei vannak. First class. Vacsora alatt beszéltem róla, hogy Miklóssal
               milyen szenvedélyes bridge-játékosok vagyunk és ide nézzetek. Tischlein, deck dich.
               Ki játszik?</p>
            <p>És már ült is az asztalnál. Szemközt vele már ült Miklós is és keverte a kártyát.
               Mind a ketten rámpillantottak, mint aki mindig mindenre kapható. Én pedig a férjemre
               pillantottam, hogy egyezik ez a bridge-játék a mai estére vonatkozó és egyelőre még
               ismeretlen terveivel. Garzó Gusztáv csakugyan nemet intett a fejével.</p>
            <p>- Te ne játssz, Miklós. Veled meg Tamással még valami beszédem van.</p>
            <p>- Micsoda? - szólt kedvetlenül és vontatottan Miklós.</p>
            <p>- Mondtam már a vonaton, hogy este folytatjuk. Meg kell beszélni a beadványt a
               szabadalmi hivatalhoz.</p>
            <p>- És muszáj azt ma? - kérdezte kedvetlenül Kate.</p>
            <p>Gusztáv ingerülten szólt rájuk:</p>
            <p>- Na, gyerünk, gyerünk. Én azt még az éjjel le akarom gépelni és holnap reggel vagy
               magunk visszük Pestre, vagy ha még itt maradunk, akkor elküldjük expressz.
               Indulás.</p>
            <p>Miklós és Tamás nem mertek ellenmondani. Vak engedelmességgel követték a vezért, aki
               ment vissza a dohányzóba. A teraszon csak mi maradtunk. Három nő.</p>
            <p>Nagyon természetes, hogy két másik nő jelenlétében Kate rögtön rátapintott valami
               erotikus témára. Más, mint az angol erkölcs és legcigányabb erkölcstelenség nem
               kapott helyet a fejében. Ahogy a férfiak kiléptek, intím, pletykaélvező hangon kezdte
               rá, ami már rég fúrta az oldalát:</p>
            <p>- Mit szóltok a fürdőszobákban azokhoz a női tárgyakhoz? Jól be van rendezve ez az
               ember. Képzelem, micsoda forgalom lehet itt, ha Mátrabecsére megérkezik a
               színtársulat.</p>
            <p>Gizella, mint valami szeizmográf, azonnal remegni kezdett. Borotvaélű
               vénlány-idegzetének egyensúlya azonnal felborult, mihelyt a társalgásban egy szerelmi
               téma legkisebb rezdülése mutatkozott.</p>
            <p>De nemcsak Gizellát ütötte szíven a Kate pletykája. Engem százszor jobban. Elhűltem
               arra a tapasztalatra, hogy Bálint apró kalandjainak emlegetése a lelkem legmélyéig
               kavargó háborúságot idéz fel bennem. Pedig a világ vége nem volt tőlem olyan messze,
               mint ez az ember. Mi közöm volt hozzá? Hogy mertem bármit is érezni arra a
               gondolatra, hogy ez magányosan élő férfi, akihez idegen nőknek közük lehet? Nem
               tudom. És nem bírtam elnyomni magamban a hangosan előretörő tiltakozást.</p>
            <p>- Nem, azt nem hiszem. Minden tárgy olyan, mintha most pakkolták volna ki. Itt
               nővendég nem igen járt.</p>
            <p>De Kate fantáziája nem hagyta magát. Nagyot kacagott.</p>
            <p>- Hát mit gondolsz? Ez a Bálint talán imádkozik egész nap, vagy inkább egész
               éjjel?</p>
            <p>- Nem, - makacskodtam - itt nővendég nem jár, azt látni.</p>
            <p>Észrevettem, hogy túlságos érdeklődést mutatok a téma iránt. Igyekeztem hamar
               visszavonulni.</p>
            <p>- Különben tőlem járhat mindennap más, nekem igazán semmi közöm hozzá.</p>
            <p>- Nahát, igazán elvárhatnám, - pattant fel Gizella - hogy tekintettel legyetek a
               jelenlétemre. Ismeritek elveimet és elvégre mégis csak lány vagyok.</p>
            <p>- Rendben van, fiam, - kacagott Kate - a gólya hozza a gyereket.</p>
            <p>Gizella felindultan dobta bele magát egy székbe.</p>
            <p>Kate rámkacsintott és mulatva intett a vállával a felháborodott vénlány felé.</p>
            <p>- Nincs itt valami csengő? Szeretnék valami szeszt inni, hogy Gizella még jobban
               felháborodjon.</p>
            <p>Mind a ketten kutatva néztünk körül. Nem láttunk csengőgombot sehol. Végre én
               fedeztem fel a telefón közelében egyet. Odamentem és megnyomtam. Vártunk. Nem jött
               senki.</p>
            <p>Percekig vártunk. Percekig nem jött senki. És mikor végre belépett valaki, az sem
               inas volt, sem szobalány, hanem Dalma.</p>
            
         </div>
        <div type="chapter">
            <head>VIII. FEJEZET.</head>
            <p>Dalma gúnyosan nevetett, amikor látta, hogy a csengőgombbal próbálkozunk.</p>
            <p>- Azt ugyan nyomhatjátok. Ez a kastély el van átkozva. Ilyet én még nem láttam. Nincs
               itt személyzet se. Az ember órákig csengethet. Tisztelem is én az ilyen úri
               vendéglátást. Egy igazi zsentri-háznál ez nem esik meg. Szép dolog, mondhatom.
               Látszik, hogy ez a Saskő milyen kezekbe került. Az én boldogult apai nagyanyám, aki
               Steldhammer bárónő volt, mindig azt mondta, hogy a házat a cselédségről lehet
               megismerni. Hallottatok ilyet? Másik harisnyát akartam húzni és csengettem. Éppen egy
               álló félóráig csengettem. A végén már csak kíváncsiságból csengettem, hogy meddig
               tart, amíg jön valaki. Rajta tartottam az ujjamat a gombon és ujságot olvastam. Az
               ujságot ki is olvastam, édeseim és még mindig nem jött senki. Hát édeseim, Garzó
               Dalma felhúzta a harisnyáját maga.</p>
            <p>- Felhúztad magad, - szólt epésen Gizella - most legalább túl vagy rajta.</p>
            <p>Dalma felkapta a fejét és ámulva nézett Gizellára. Ez felért egy felségárulással,
               amit Gizella mondott. Hiszen azon a tényen, hogy Garzó Dalma maga húzta fel a
               harisnyáját, minden épérzékű embernek szörnyűködve kellett volna összecsapnia a
               kezét. E helyett Gizella szociáldemokrata irányú és a társadalom rendjét felforgató
               megjegyzést tett, amiért súlyos büntetést érdemel.</p>
            <p>- Jaj, édes lelkem, - mondta egy kis szünet után leszegett szájsarokkal Garzó Dalma -
               te más körülmények között nőttél fel. De engem meg a fivéremet, ha magunk mertünk egy
               pohár vizet hozni magunknak, a mi boldogult édes jó apánk, Garzó Menyhért egyszerűen
               pofonvágott.</p>
            <p>Itt közbevetőleg meg kell még magyaráznom, hogy Dalmának ez a megjegyzése teljesen
               üresen csengett. Hiszen mindnyájan tudtuk, hogy szegény Garzó Menyhért, aki elverte a
               birtokát és élete végén a házvezetőnőjét vette el feleségül, bizony úgy hagyta
               felnőni a két gyerekét, Garzó Dalmát és Garzó Miklóst, mint az útszéli bogáncsot.
               Dalma azonban nem vette tudomásul, hogy mi ezt tudjuk. Saját magával is elhitette,
               hogy a gyereksége előkelő zsentri-tündérálom volt és miután saját magát beleringatta
               ebbe az álomba, az egész világtól azt követelte, hogy mindenki más hasonlóképpen
               stilizálja át a Dalma és Miklós gyerekkorának emlékeit.</p>
            <p>Az egész beszélgetés, gyermekkori emlékek és előkelő nevelkedés feszegetése,
               mindenképpen nagyon kínos volt. Igyekeztem másfelé terelni a beszélgetést.</p>
            <p>- Nekem is feltűnt, hogy nincs sehol személyzet. Tudom, hogy bolondság, de mégis egy
               kifejezhetetlen és furcsa érzésem van, ennek a félelmes embernek a házában. Sehol
               egy lélek... ezek a félelmes falak... körül ez a rémes mélység... csengessünk tovább,
               hátha mégis jön valami inas.</p>
            <p>És amíg rendületlenül nyomtam a csengő elefántcsontgombját, Dalma hevesen magyarázott
               tovább.</p>
            <p>- Na úgy-e? Teljes életemben csak kettőtől féltem: a tűztől, meg a betörőktől. Most,
               kérlek alássan, képzeljétek el, édeseim, mit csinálok, mint magános elvált asszony,
               ha az ágyam alól egyszerre csak előbújik egy férfi.</p>
            <p>Nem vádolom Gizellát, inkább mentegetnem kell. Olyan kínálkozó volt a megjegyzés,
               hogy nem tudta lenyelni. Ránézett Dalmára és kéjesen, jó élesen nyomta oda neki:</p>
            <p>- Azt én nem vagyok hajlandó elképzelni.</p>
            <p>Sietve a két nő közé állottam. Komolyan kellett féltenem mind a kettőnek a haját.
               Különösen a Gizelláét, mert az egész társaságban csak neki volt hosszú frizurája.</p>
            <p>Én az enyémet már régen levágattam, mert szerettem volna ugyan megtartani a hajamat,
               de Garzó Gusztáv egy szép napon megparancsolta, hogy vágassam le. Egyszóval a
               jobbkezemet a Gizella vállára tettem, a balkezemet a Dalmáéra és hogy a hajbakapásnak
               elejét vegyem, csitítani igyekeztem őket. Jobb megoldás nem jutott eszembe, tehát
               hirtelen azt ajánlottam nekik, hogy üljünk le bridgezni. Csak ez kellett Gizellának.
               A gőgös szegények fajtájának fenhéjázó keserűségével válaszolta:</p>
            <p>- Nem játszom. Én keservesen megdolgozom a pénzért. Ti nem dolgoztok érte. Pénz
               nélkül pedig azért nem játszom, mert nem ismerem ezt a játékot.</p>
            
         </div>
        <div type="chapter">
            <head>IX. FEJEZET.</head>
            <p>Margit nagyhangon, vidáman, nevetgélve tért vissza arról a kirándulásról, amelynek
               folyamán a házigazda megmutatta a műépítész vendégnek a várkastélyt és amelyben férje
               oldalán ő is résztvett. Az arca kipirult, a szeme csillogott, nagy elevenséggel tört
               ránk:</p>
            <p>- Nahát, ti itt ültök és sejtelmetek sincs, hogy itt mik vannak. Az a Tamás is
               szégyelheti magát, hogy technikus ember létére nem érdeklődik. Gizella, nem láttad
               Tamást?</p>
            <p>Gizella a váratlan támadástól úgy meglepődött, hogy sápadtan fogózott a szék fonatos
               karjába és nem tudott válaszolni. Margit egy pillantás ezredrészének szúrós és gúnyos
               tövisét még gyorsan beledöfte, aztán hozzám fordult:</p>
            <p>- Mit is kérdezem, biztosan iszik valahol.</p>
            <p>- Hát ez a pince, - mondta Lehel - ez aztán valami.</p>
            <p>- Pince? - lelkesedett Margit. - Egy egész birodalom! Mondd, Bálintkám, úgy-e,
               tűzijátékról van szó?</p>
            <p>Majd magyarázóan hozzám fordult:</p>
            <p>- Gyerekek, valami meglepetés lesz. Ez a huncut Bálint semmiáron sem akarja elárulni,
               hogy micsoda. Na, Bálintkám, na igazán, olyan kíváncsi vagyok. Úgy-e, tűzijáték!</p>
            <p>Bálint a zsebébe nyúlt, kivette az óráját, aztán felnézett az ívlámpa alatt sugárzó
               toronyóra számlapjának arany betűjére.</p>
            <p>- Előbb még valami kis dolgom van, - mondotta mozdulatlan arccal - bocsánat egy
               pillanatra.</p>
            <p>Azzal elment. De nem a dohányzó felé, amerre a társaságunk tartózkodott, hanem a
               kastély termeinek egy másik irányába, amelyet mi tájékozatlanok nem ismertünk. Volt
               valami fenyegető és érthetetlen a Bálint egész arckifejezésében, járásában és
               távozásában. Csodálkozva néztünk utána, ahogy a hatalmas válla eltünt a kőfal
               ajtónyílásában. Dalma, a legkíváncsibb köztünk, rögtön egyszerre tíz kérdéssel esett
               neki Leheléknek. Azok egyszerre ketten akartak felelni egyszerre mind a tízre. Margit
               házaséletének politikájához híven, udvariasan háttérbe vonult és ránézett az
               urára:</p>
            <p>- Nem én mondom el. Lelus mondja el. Ő mindent olyan hallatlan érdekesen és
               tehetségesen tud elmondani.</p>
            <p>- Hát kérlek, - kezdte Lehel - óriási dolgokat láttunk. Középkori börtön is van itt,
               meg van kút, amibe ha követ dob az ember, nem is hallani, amikor leér. És van egy
               földalatti folyosó, amit állítólag a tatárjárás idején ástak még, de mingyárt az
               elején be van omolva. Érdemes volna mérnöknek idejönni, kibontani és végigmenni
               rajta. Ki tudja, hová vezet, ki tudja, milyen példátlanul érdekes dolgokra akadhatna
               itt a történelemtudomány. És a világháború alatt, kérlek, ez a kastély alá volt
               aknázva, hogy az osztrák-magyar hadvezetőség bármikor felrobbanthassa.</p>
            <p>- Jó, jó, - szólt közbe türelmetlenül Kate - de mi az a tűzijáték?!</p>
            <p>Lehel a jólértesült és a vezetőséghez tartozó emberek fölényével mosolygott
               egyet.</p>
            <p>- Ez olyan, ez a Bálint, mint egy gyerek...</p>
            <p>- Hallatlan tehetséges - duplázott rá a felesége.</p>
            <p>- Mikor lent voltunk az óriási kazamatákban, amit ő egyszerűen pincének hív, volt ott
               valami szerkezet, meg valami zsinór. Margit persze - ez is olyan, mint egy gyerek -
               mingyárt kezdte piszkálni. És kérdezte, hogy mi ez! Bálint azt mondta, hogy ez egy
               nagy meglepetés az ő kedves vendégei részére. Elővette az öngyujtóját, a Margit
               kezébe adta és azt mondta, hogy Margit gyujtsa meg. Mi persze megszereztük neki ezt
               az örömet, hogy meggyujtottuk és úgy tettünk, mintha nem találtuk volna ki, hogy mi
               az a meglepetés.</p>
            <p>- Tűzijátékot csinál, - mondta rosszaló hangon Dalma - nem nehéz kitalálni. Nagyon
               kellemes lesz, ha ránkgyujtja ezt a kastélyt. Ki fog itt oltani? Ez a személyzet, ez
               egy félórai tűzilármára sem fog előkerülni.</p>
            <p>Ekkor ismét előkerült Bálint. Úgy jött vissza, ahogy ment. Komoly, mozdulatlan,
               mondhatnám kifejezéstelen arccal. De a kifejezés hiánya mögött volt valami, ami
               éppen ismeretlensége és érthetetlensége miatt tett olyan zavarttá és idegessé. Két
               kulcsot tartott a kezében.</p>
            <p>- Itt van a mi édes házigazdánk, - mondta fuvolázva Margit, - remélem, Bálintkám, nem
               kell sokáig várni a meglepetésre, mert mi asszonyok vagyunk és majd megpukkadunk a
               kíváncsiságtól.</p>
            <p>- Még nem szólhatok, - felelte nyugodtan Bálint. - Most fogd ezt a két kulcsot.</p>
            <p>Mind meglepetve figyeltünk föl. Mit akar ezzel a két kulccsal? Egész furcsának és
               érthetetlennek hatott ez a dolog. Margit is csodálkozott, amikor átvette a két
               kulcsot, de azért mosolygott és ahogy kíváncsian pillantott a Bálint szeme közé,
               abból sok mindenféle szándékra lehetett következtetni. Bálint azonban nem viszonozta
               a sokat ígérő pillantást. A mellvédre mutatott és nyugodtan így szólt:</p>
            <p>- Dobd ki!</p>
            <p>- Kidobjam? - ámult Margit.</p>
            <p>- Igen, igen - ismételte Bálint. - Dobd ki!</p>
            <p>- Ez valami kitünő vicc lesz - kacagott Margit. - Jaj, de furcsa.</p>
            <p>És mialatt ledobta a két kulcsot a sáncárokba, mélyen a Bálint szemébe nézett.</p>
            <p>- Ez olyan, mint valami szimbólum. Mintha most már össze lennénk itt zárva
               örökre.</p>
            <p>Bálint nem felelt. Margit hozzánk fordult:</p>
            <p>- Hát nem bámulatos helyen vagyunk? Folyton azt várom, hogy egyszer csak megszólal
               egy láthatatlan zenekar és valami hihetetlen csoda történik.</p>
            <p>- Meg fog történni - felelte csendesen, de a sziklaszilárdság félelmes erejével a
               házigazda.</p>
            <p>Megütődve, kíváncsian néztünk rá. Egy darabig senki sem tudott szólni semmit. Aztán
               én szólaltam meg:</p>
            <p>- Csoda fog történni?</p>
            <p>- Csoda, - felelte Bálint.</p>
            <p>- Csodák nem történnek, - feleltem én, nem is neki, hanem magamnak. Hogy miért
               mondtam ezt, nem tudom. Én csodálkoztam rajta a legjobban. De nem értem rá
               gondolkozni. Bálint megint kivette az óráját. Feszülten figyeltünk.</p>
            <p>- Öt perc mulva itt lesz a csoda. Addig ne is gondoljatok rá. Bridgezzetek, igyatok,
               diskuráljatok. A férfiak hol vannak?</p>
            <p>- Nem tudják abbahagyni azt a handlédolgot, - mondta Kate, - folyton üzleteznek. Na,
               de majd kizavarom én őket mindjárt. Gusztáv közöttük a főkolompos, őt kell
               kifüstölni. Tudom is, hogy hogyan. Utálja a zongorát, majd bemegyek és játszom egy
               picit neki. Fogadjunk, hogy ő rögtön kijön.</p>
            <p>És nevetve ment be a férfiakhoz, hogy a mulatságos tervet végrehajtsa. Dalma mindjárt
               vele is ment, hogy a tréfa lefolyásának tanuja legyen. Margit is indult, de Lehel
               habozva pillantott rá.</p>
            <p>- Én inkább kint maradnék, - mondta lustán szivarozva.</p>
            <p>- Nem szabad, szívecském, - felelt halkan és diszkréten Margit, - ez az asszony
               roppant hiú a zongorajátékára, megsértődik, ha nem hallgatjuk.</p>
            <p>Lehel azonnal engedelmeskedett. Roppant nagyra becsülte a felesége emberismeretét,
               barátságápoló tehetségét, összeköttetéstszerző ügyességét. Ők is bementek a két
               asszony után.</p>
            <p>A szívem hangosan vert. Ránéztem Bálintra, és bár nem szólt semmit, tisztán láttam az
               arcán, hogy beszélni akar velem. Ettől úgy rettegtem, mint a halálos ítélettől.
               Kétségbeesve, a vadász elől menekülő nyúl gyanánt siettem a Lehel-házaspár nyomában
               maradni és velük menni. Nem is néztem hátra.</p>
            <p>És ekkor meghűlt bennem a vér. Hátulról egy acélból való kéz megfogta a karomat és
               visszatartott. Majdnem elsikoltottam magam. A kezemet a szívemre tettem, úgy
               dobogott. És megrettenve, némán néztem az arcába.</p>
            <p>Bálint nyugodtan, szinte monoton hangon szólalt meg, mialatt bent éppen megszólalt a
               zongora és a Kodály Valsette-jének jól ismert taktusai csendültek ki a dohányzóból a
               csillagos ég alá.</p>
            <p>- Jól figyelj ide. Ezek a percek élet és halál fölött döntenek. Én azt akarom
               kérdezni tőled...</p>
            <p>Úgy megrémültem, hogy nem vártam meg a mondat végét. Soha életemben semmitől sem
               féltem annyira, mint hogy ezt a mondatot Bálint végig fogja mondani. Rémülten vágtam
               közbe:</p>
            <p>- Nem! Nem akarom... én nem is akartam idejönni... Én innen el akarok menni...</p>
            <p>- Jól vigyázz! Még egyszer mondom, hogy élet és halál fölött döntesz. Felelj nekem
               arra, hogy...</p>
            <p>- Nem, - szóltam megint közbe, kínzottan majdnem sikoltva. - Nem... Nem szeretlek...
               Gyűlöllek, mert nyugtalanítsz.. Én félek tőled... Én nem szeretlek... Én az uramhoz
               tartozom... Engedj...</p>
            <p>Nem tudom, mitől kaptam azt az emberfeletti erőt, hogy abból a szorításból ki tudtam
               tépni a karomat. De kitéptem. És indultam befelé. Egyenest nekimentem a férjemnek,
               aki csakugyan megúnta a zongorajátékot hallgatni és indult kifelé. Hálásan és
               megkönnyebbülve kapaszkodtam a karjába. Mellőle, a férjem mellől néztem most megint
               szembe Garzó Bálinttal. Az ő arcán semmiféle változás nem látszott. Ugyanolyan
               komoly, merev és mozdulatlan volt, mint amikor az imént Margittal kidobatta a
               kulcsokat, vagy mint amikor a karomat szorítva mindenáron kérdezni akart valamit.</p>
            <p>Az urammal együtt kiléptünk a terraszra. Mögöttünk jöttek Miklós és Tamás, aztán a
               taktus közepén félbemaradó zongoraszó jelezte, hogy Kate befejezte a misszióját és
               szintén csatlakozik a társasághoz. Csakugyan kacagva lépett ki ő is az ajtón:</p>
            <p>- Voila, - szólítottam az urakat.</p>
            <p>- Miféle viccek ezek, - ráncolta össze a homlokát a férjem, aki persze egy pillanat
               alatt megértette a helyzetet. És azonnal megsemmisítő pillantással büntette Katet,
               aki az ő méltósága ellen egy tréfát merészelt irányítni. Jött Margit is, jött Dalma
               is, egyszerre valamennyien. Egytől-egyig, az egész Garzó-familia itt állottunk együtt
               és ahogy egy csoportba verődve szembenéztünk az előttünk elmeredő Bálint
               mozdulatlan, oszlopos alakjával, a terraszon mintha a nagy pör húszéves képe
               rajzolódott volna le.</p>
            <p>Miután a bridge nem jött össze, Katenek most az jutott eszébe, hogy mahyongozni
               kellene, amire Gizella, mint tanárnő, rögtön megjegyzést tett:</p>
            <p>- Miért mondod te tulajdonképpen a mazsongot majongnak?</p>
            <p>Kate egy főhercegnő méltóságával fordult a férjéhez:</p>
            <p>- Did you hear? Hogy miért mondom! Azért mondom, édes Gizellám, mert úgy kell
               mondani. Mert ipszilonnal van írva, nincs? Vagy talán azt mondod az írógépre, hogy
               Zsoszt? Na, de mit is beszélek, Miklós. Come on. Ki játszik még? Bálint, van itt
               valahol mahyong?</p>
            <p>Tamás meg sem várta a Bálint feleletét. Már le is ült ahhoz a kis asztalhoz, ahová
               Kate készült leülni.</p>
            <p>- De kis alapon nem játszom. Mi a vizi? Dalma, nem játszol velünk?</p>
            <p>- Egy kis ferblit szívesebben játszanék, - felelt Dalma, de azért készült hozzájuk
               leülni maga is.</p>
            <p>Most Garzó Gusztáv, mint a deputációt vezető képviselő, előrelépett egy lépést.</p>
            <p>- Várjatok csak egy kicsit. Mielőtt elkezdenétek játszani, egypár szót akarok mondani
               a mi kedves Bálint barátunknak.</p>
            <p>Akik leültek, azonnal felálltak. Mindenki tudta, hogy Gusztáv most tér a lényegre.
               Mindenki érezte, hogy ez most valahogyan ünnepélyes és komoly pillanat, vagy legalább
               is olyan pillanat, amikor illik formálisan és bankettszerűen viselkedni. Gusztáv
               elővett egy memorandumalakú írást a zsebéből és a parlamenti szónokok hangján
               aposztrofálta Bálintot:</p>
            <p>- Kedves rokonunk és barátunk! Egypár szóval szeretném megvilágítani előtted úri
               házadnál tett látogatásunk indító okait. Ha körülnézel, annak a hatalmas hagyatéki
               pörnek a felpereseit látod itt, amelyet húsz esztendeig tartó nagy küzdelem után te
               megnyertél. A mi felfogásunk az, hogy ebben a pörben nem személyek harcoltak, hanem
               érvek. Az érvek egyik csoportja győzött. Nagyon helyes. Mi csak perbeli ellenfeleid
               voltunk, ellenségeid soha. Most tehát azt gondoltuk, hogy egyesítsük necsak
               barátságunkat, hanem érdekeinket is. Ha vagyoni erőinket, agilitásunkat,
               befolyásainkat közös munkára egyesítjük, akkor a mátrabecsei és saskői Garzó-család
               soha nem látott hatalomra és virágzásra fog jutni. Ezt én garantálom. Ezért voltunk
               bátrak téged úri házadnál felkeresni. Kegyeskedjél majd ezt a tervezetet átolvasni,
               hogy majd ha áttanulmányoztad, valamennyien nekiüljünk és a Garzó-család jövendő
               felvirágzásának módszereit a te bölcs hozzászólásaid segítségével megvitassuk.</p>
            <p>Gusztáv meghajtotta magát és széles, kifogástalanul síma mozdulattal átnyujtotta
               Bálintnak a memorandumot. Bálint azonban karbafonta a kezét. A memorandumért nem
               nyúlt. Mindnyájan meghökkenve néztünk rá. Gusztáv zavartan tartotta még egy darabig
               az írást. Aztán látván, hogy hiába tartja, lankadtan leeresztette a karját. Bálint
               lassan, nyugodtan kezdett beszélni:</p>
            <p>- A számla egy tétele még nincs rendben, Garzó Gusztáv. Mikor az én apám meghalt, ezt
               a pört hagyta örökül a gyerekeire, egyebet semmit. Akkor én tizennégy éves voltam, a
               húgom pedig tíz. Ti bennünket, két árva gyereket, rettenetes nyomorba taszítottatok.
               Én kibírtam, mert vasból vagyok és acéllá vertetek. De a kis húgom nem vasból volt,
               hanem harmatból és lehelletből. Ő nem bírta. Ti azt mondjátok, hogy megölte magát. Én
               azt mondom, hogy megöltétek. Ha ide mertetek jönni, akkor most fizetni fogtok.</p>
            <p>Ott álltunk mozdulatlanul, némán és sóbálványokká meredve a képtelen izgalomtól.
               Bálint felnézett a toronyórára.</p>
            <p>- Tudod-e, Garzó Lehel, mit gyujttattál meg a feleségeddel? A hadvezetőség négy tonna
               ekrazitot felejtett a pincében.</p>
            <p>Mindnyájunkban megállott a lélekzet. Garzó Gusztáv rémült arccal és rekedten
               kiáltott:</p>
            <p>- Ez nem igaz!</p>
            <p>Bálint nyugodtan bólintott a fejével.</p>
            <p>- De igaz. Most már tudjátok, milyen meglepetést szántam nektek. Most öt perc mulva
               háromnegyed tizenegy. A gyujtózsinór órára van beigazítva. Pontosan háromnegyed
               tizenkettőkor mind meg fogtok halni.</p>
            <p>Ebbe az idegtépő és kínos feszültségbe élesen és könnyedén kacagott bele Margit:</p>
            <p>- Ugyan, ne legyetek gyerekek. Csak nem fogtok neki beugrani? Hiszen akkor neki
               magának is meg kellene halni.</p>
            <p>- Hogyne, - bólintott nyugodtan Bálint - én is meghalok. Hiszen én vagyok a
               házigazda.</p>
            <p>Leírhatatlan megdöbbenéssel, tanácstalanul bámultunk egymásra. Dalmának jött meg
               először a szava.</p>
            <p>- Mit vártok még? - kiáltotta. - Azonnal menjünk innen. Én egy pillanatig sem maradok
               ebben a házban. Hiszen ez őrült.</p>
            <p>- Nem tudtok elmenni, - szólott Bálint csendesen és színtelen hangon.</p>
            <p>- Miért ne tudnánk? - szólt most Margit. - Egyszerűen leeresztem a hidat. Szeretném
               látni, hogy megakadályozzál.</p>
            <p>- Ahhoz a toronyszoba kulcsa kellene, - felelt Bálint - azt magad dobtad el.</p>
            <p>- Hohó, - ugrott elő Tamás. - Nem oda Buda! Én majd háromnegyed tizenkettőig
               megkeresem azt a gyujtózsinórt. Van idő elég, egyszerűen rápökök egyet.</p>
            <p>- Nem tudsz odamenni, - mondta Bálint, csendesen ingatva a fejét - a másik kulcs a
               pince kulcsa volt.</p>
            <p>Mindeddig némán és mozdulatlanul álltunk ott egymás mellett, az egész csoport
               szemközt Garzó Bálinttal. Csak aki éppen tett egy megjegyzést, az beszélt. Most
               azonban végre is felszakadt belőlünk az izgalom. Gizella hangosan sírni kezdett,
               Kate pedig görcsösen az ura vállába kapaszkodva, hangosan felsikoltott. Garzó Gusztáv
               hátranézett és mint nagy bajban a hajóskapitány, igyekezett személyes nyugalmával is
               nyugalmat teremteni.</p>
            <p>- Csak hidegvér. Mindenki nekem engedelmeskedik. Azonnal járjátok végig az egész
               kastélyt és nézzétek meg, hogy igaz-e, amit ez az ember beszél. Akit a személyzetből
               előtaláltok, azt rögtön hozzátok ide. Tamás, te lemégy a pincéhez és megnézed, hogy
               csakugyan le van-e zárva.</p>
            <p>Tamás bólintott és engedelmesen azonnal elsietett.</p>
            <p>- Margit, - folytatta Gusztáv - te megnézed azt a toronyszobát.</p>
            <p>Margit azonnal elindult.</p>
            <p>És így tovább. Lehelt Tamás után küldte, hogy ketten talán többre mennek. Dalma,
               Gizella, Kate azt kapták utasításul, hogy járják végig mind a szobákat, nézzenek
               alaposan körül. Ha valami felötlőt találnak, ezt jelentsék; ha személyzet akad az
               útjukba, azt azonnal hozzák ide. Én remegve vártam, hogy a férjem milyen szerepet fog
               rám osztani. Engem hagyott utoljára.</p>
            <p>- Anna, te vagy a legmegbízhatóbb. Te itt maradsz és szemmel tartod ezt az
               embert.</p>
            <p>Tiltakozni akartam, semmitől sem rettegtem jobban, mint Garzó Bálinttal négyszemközt
               maradni. De a férjem, kiosztván a nekem szóló parancsot, már el is fordult tőlem.</p>
            <p>- Ha ez csak rossz vicc, - mondta hangosan és ridegen Bálintnak - akkor ízléstelen
               fráter vagy. De ha igaz, akkor fegyházba csukatlak, gazember!</p>
            <p>Bálint ott állott, karbafonott kézzel, mint a Gusztáv beszédének legelején. Még a
               szeme sem rebbent meg. A sértésre még csak egy gúnyos ajkbiggyesztéssel sem felelt.
               Abszolúte mozdulatlan maradt, mint egy Buddha-szobor. Gusztáv maga is elsietett,
               hogy körülnézzen a kastélyban. És én ott maradtam szemközt Bálinttal. Mozdulatlanul
               állottam én is és néztem őt. Mozdulatlanul állott ő is és nézett engem. Így néztünk
               egymásra némán farkasszemet perceken keresztül. Végre megszólalt. Csak ennyit
               mondott:</p>
            <p>- Együtt fogunk meghalni, Anna!</p>
            <p>- Nem veled halok meg, - feleltem neki - én az urammal halok meg.</p>
            <p>Azzal elfordultam tőle és a kiállott izgalomtól holtfáradtan leültem egy székbe.
               Bálint ott maradt állva a terrasz közepén. Nem néztem ugyan rá, de magamon éreztem az
               éles és kíváncsi pillantását. Jó pár perc mulva megint megszólalt:</p>
            <p>- Háromnegyed tizenegy.</p>
            <p>Nem válaszoltam neki. Megint percek teltek el. Akkor végre megmozdult, odament a
               könyöklőhöz és leült a kőlócára. Leült, mint valami fejedelem. És amíg a háromnegyed
               tizenkettő el nem érkezett, többé el sem mozdult onnan. Rágyújtott egy cigarettára és
               vállat vonva mondotta maga elé:</p>
            <p>- Hát azt az órát, ami az életünkből még hátra van, szépen meg fogjuk várni.</p>
            <p>Jó sokáig ültünk így együtt némán. Én a földet bámultam magam előtt, ő pedig
               cigarettázott. Ezt a csendet Margit szakította meg. Kijött arról a lépcsőről, amely a
               toronyőr fülkéjéhez vezetett. Úgy tartotta a kezét, mint egy sebesült. A keze
               vérzett. Odalépett Bálint elé és feneketlen gyűlölettel a hangjában kiáltott rá,
               vérző kezét elébe tartotta:</p>
            <p>- Látod ezt? Vérzik a kezem!</p>
            <p>- Igazán sajnálom, - felelte Bálint - a kézi gyógyszertár éppen abban a
               vendégszobában van, ahol ti laktok.</p>
            <p>- Az nagyon jó lesz, - felelte Margit a kiszolgáláshoz szokott asszonyok hangján. -
               Hát csak légy szíves.</p>
            <p>Bálint felemelte a fejét, ránézett Margitra, aztán lassan megrázta a fejét.</p>
            <p>- Nem megyek. Még egy órám van hátra, az alatt pihenni akarok. Sok pihenni valóm
               van.</p>
            <p>Margit vállat vont. A melle lihegett a felháborodástól. Erős lépésekkel odament a
               szervírozó asztalhoz, vizet öntött a zsebkendőjére és nagy figyelemmel kezdte ápolni
               a kezét, amelyet a toronyőr fülkéjének a zárján sebesített meg. Közben csak ennyit
               mondott maga elé:</p>
            <p>- Úriember.</p>
            <p>De nem sokáig figyelhettük a kezét, mert képéből kikelve berohant Dalma. Egyenest
               odafutott Bálinthoz, harciasan megállott előtte és felelősségrevonó hangon, szigorúan
               rárivalt:</p>
            <p>- Hol a személyzet?</p>
            <p>- Mindenkit elküldtem hazulról, nincs itt senki. Ami itt velünk történik, az a saskői
               és mátrabecsei Garzó-familia családi ügye, ahhoz a személyzetnek semmi köze
               sincsen.</p>
            <p>Dalma fejét elfutotta a vér. Gúnyosan mondták a családi előneveit.</p>
            <p>- A prédikátumokkal ne viccelj, arra figyelmeztetlek, mert én nem tudom, mit csinálok
               veled.</p>
            <p>- Fütyülök a prédikátumokra, - felelte Bálint - mind a kettőre.</p>
            <p>- Ne sértegesd az őseimet, te ripők! Tanuld meg, óráslegény, hogy egy Garzó
               meghalhat, de gőgösen hal meg.</p>
            <p>Órák óta most moccant meg először Bálint arca. Egy egészen pici, halavány mosoly
               futott rajta keresztül.</p>
            <p>- Nagyon helyes. Mindig mondtam, hogy a legszebb magyar pózokat a magyar zsentri
               tudja. Így is kell. Páncélosan, lobogós zászlóval, paripa után futó agarakkal, még a
               halálban is.</p>
            <p>Egy másik ajtón ekkor futottak be kifulladva Kate és Gizella együtt. Kate izgalmában
               angolul kérdezte:</p>
            <p>- Where is the staff?</p>
            <p>- Éppen arról beszélünk, - mondta Bálint. - Valamennyit eltávolítottam. Az egyik
               soffőröm húga éppen ma ment férjhez Mátrabecsén. Az egész személyzetet elküldtem
               vacsora után a lakodalomba. Láttátok az udvaron azt a három fekete pulikutyát? Nagyon
               szép, kedves fajkutyák. Még azokat is elvitettem velük. Meghagytam nekik, hogy pont
               tizenkettőre mind itthon legyen. Pont tizenkettőre itthon is lesznek. Nagyon jól
               fegyelmezett személyzetem van. Vagy mondjuk - volt.</p>
            <p>- Tizenkettőre? - kérdezte Margit.</p>
            <p>- Sajnos, már csak tizenkettőre.</p>
            <p>- Ez egy közveszélyes őrült! - kiáltott Margit és vérző kezét felháborodva mutatta
               Katenak és Gizellának.</p>
            <p>- Na itt van! - kiáltott felháborodva Dalma. - Ennek már vérzik a keze. Látod, mit
               csinálsz, te gyilkos! Igenis! Gyilkos!</p>
            <p>Most a férjem rohant be. Kurtákat lihegett, nyilván lépcsőn fel, lépcsőn le, termeken
               keresztül-kasul befutotta az egész várkastélyt. Izgatottan szólott, amikor meglátott
               bennünket:</p>
            <p>- Itt vagytok? Gyorsan! Nem érünk rá! Mi van a személyzettel?</p>
            <p>Valamennyien össze-vissza, kórusban kiabálták, hogy Bálint eltávolította a
               személyzetet.</p>
            <p>- Szóval ez tervszerűen elő volt készítve, - állapította meg Gusztáv.</p>
            <p>Aztán hozzám fordult:</p>
            <p>- Nem mondott semmit ez a fickó?</p>
            <p>Csak a fejemet ráztam.</p>
            <p>- Lehel és Tamás még nem jöttek vissza? A pincével is tisztában kell lennünk. Margit,
               mi van avval a toronyszobával vagy mivel?</p>
            <p>- Lehetetlen kinyitni, - felelte Margit ismét felemelve a kezét, amely egyébként már
               nem vérzett. - Nézz ide! Vérzik a kezem.</p>
            <p>Most érkeztek kifulladva és szinte mondhatnám, hogy fontos szerepükre büszkén, Lehel
               és Tamás.</p>
            <p>- Na, mi van? - állott elébük Gusztáv.</p>
            <p>Azok tehetetlen gesztusokat tettek és a vállukat vonogatták. Elmagyarázták, hogy a
               pincébe teljesen lehetetlen lemenni, erről le kell mondaniok. Az egész szuterénnek
               csak egy kijárata van, azt pedig lehetetlen kinyitni. Fejszét vagy egyéb olyan
               szerszámot, amivel az ajtót betörhetnék, a legszorgalmasabb kereséssel sem találtak.
               Kést vagy ollót, vagy ilyesmit talán lehetne keríteni valamelyik szobában, de a
               pincelejáratnak hatalmas, ódon vasajtaja van, valóságos páncélajtó.</p>
            <p>- Hát nézzük csak, - szólott a tényállás összegezéséhez szokott jogászok hangján
               Gusztáv. - Vegyük csak sorra. A legelső az, hogy innen idejében kijussunk. Hát
               várjunk csak...</p>
            <p>Ahogy így haragosan gondolkozott, közben élesen nézte Bálintot. Az arca minden
               kifejezését pontosan ismertem. Tudtam, hogy nyomon van, hogy valami ötlet érik a
               fejében. Tünődésében őt is, mint valamennyiünket, egy éles kiáltás rezzentett meg.
               Dalma volt ez, aki olyan diadallal harsant fel, mint aki megtalálta a bölcsek
               kövét.</p>
            <p>- Megvan! Nagyon egyszerű! Terítőkből és lepedőkből kötélhágcsót kell fonni és
               leeresztjük egymást. Megvan.</p>
            <p>- Hogyne, - felelt azonnal Tamás. - Leeresztjük egymást a kétméteres vízbe.
               Kitünő.</p>
            <p>És mindjárt odalépett a mellvédhez, hogy lenézzen a sáncárokba.</p>
            <p>- Igazán kitünő terv, - fűzte még hozzá. - A víz túlsó oldalán síma és magas árokfal
               van.</p>
            <p>- Ugyan kérlek, - szólt rá idegesen Gusztáv. - Ne is hallgass az ilyen szamárságokra,
               csak zavartok.</p>
            <p>- Kikérem magamnak, - kiáltott sértődötten Dalma. - Miért ne hallgasson rám? Micsoda
               beszéd ez? Nagyon megnőtt a szarvad! Te Anna, szólj az uradnak, mert én nem állok jót
               magamért.</p>
            <p>Összerezzentem, mint akit villamosütés ért. Egész máson járt az eszem. Arra
               gondoltam, hogy most meg kell halni. Vizsgáltam magamat, hogy félek-e a haláltól. Nem
               kellett sokáig tűnődnöm. Vágytam meghalni. Éreztem, hogy amire innen, a halál
               széléről visszanézek, az valami szaharaszerű, kietlen boldogtalanság. Előkelő lánynak
               születtem és koldus szegénynek. A sorsom kiszolgáltatott egy rideg és szívtelen
               embernek, aki egy meleg és megértő szót nem váltott velem soha, aki a nevének és a
               teljes ellátásnak az árán megvásárolt magának és aki mellett a Szahara mindhalálig
               tartó, gyötrelmes sívársága volt az egész jövendőm. Csodálkozva láttam magamban, hogy
               már régóta szeretnék meghalni, csak nem fogalmaztam meg magamban ezt a szenvedélyes
               és sóvár megsemmisülési vágyat. Ha most meghalok, rendben van. Az életem céltalan,
               örömöm nincs és most már kötelességem is csak annyi, hogy erre a hátralévő órára még
               a férjem mellett álljak, ha szüksége van rám. És hogy szüksége van rám, azt rögtön
               éreztette is velem. Mert látva, hogy a Dalma megszólítására hogyan rezzenek össze,
               gorombán és csikorgó foggal rivalt rám:</p>
            <p>- Te pedig most ne ábrándozz! Itt mindenkinek a lélekjelenlétére szükség van.
               Legelsősorban az enyémre, de azért a tiétekre is.</p>
            <p>Megalázkodva, fogadtam el a rendreutasítást. És odaléptem a szervirozó asztalhoz,
               hogy konyakot töltsek neki. Hiába? Hátha ebben a döntő órában tud parancsolni
               magának, össze akarja szedni az értelmét és az idegeit.</p>
            <p>- Nem iszom, - felelte kurtán és egy kíméletlen kézmozdulattal eltolt magától.</p>
            <p>- Gusztáv... - szóltam hozzá könyörgő hangon.</p>
            <p>- Nem iszom! - rivalt rám és ellökött magától.</p>
            
         </div>
        <div type="chapter">
            <head>X. FEJEZET.</head>
            <p>Láttam a Garzó Gusztáv arcán, hogy ez a terv, amelyet villámgyorsan latolgatott az
               agyában, kialakult. Egy darabig élesen és figyelmesen nézte Bálintot, aztán odalépett
               hozzá:</p>
            <p>- Kérlek, Bálint, beszélni akarok veled!</p>
            <p>- Állok rendelkezésedre!</p>
            <p>Ebben a pillanatban lélekszakadva berohant Miklós. Fontoskodva, kiabálva kezdte
               magyarázni, hogy végigment az egész kastélyon és a következőket tapasztalta. Hogy
               mik voltak azok a következők, azt már nem ért rá elmondani, mert az egész társaság
               egyértelmű idegességgel förmedt rá, hogy hallgasson.</p>
            <p>- Mindenekelőtt sajnálkozásomnak akarok kifejezést adni, - kezdte magára parancsolt
               nyugalommal a szónok, - hogy az imént izgatott lelkiállapotomban súlyosabb
               kifejezéseket használtam.</p>
            <p>- Óh, kérlek, ez együtt jár a helyzettel.</p>
            <p>- Szóval ezeket felejtsük el. A lényeg nem ez. A lényeg az, hogy értelmes emberek
               vagyunk, értsük meg egymást. Én jogászember vagyok, nekem az életben egy normám van:
               a jog és a törvény.</p>
            <p>Most Margit nem tudott magába fojtani egy gondolatot. Két lépést harciasan előre
               lépett, kinyujtott karral Bálintra mutatott és szikrázó szemmel kiáltotta feléje:</p>
            <p>- Úgy van! És ezt a gyilkost a törvény be fogja csukni!</p>
            <p>Most már elemi erővel tört ki mindenkiből az idegeikben megkínzott emberek
               türelmetlen felháborodása. Margit is szégyenszemre elhallgatott. Visszavonult a
               család együttálló és mintegy teátrálisan rendezett csoportjába, onnan pillantott
               vadul, összeszorított ajakkal Bálint felé. Bálint ránézett és így szólt:</p>
            <p>- Engem fognak becsukni? A halottat?</p>
            <p>Gusztáv az olyan szónokok megvető türelmével, akik gőgös lojalitást mutatnak a
               közbeszólások iránt, mindezt végighallgatta, tüntetően várt még egy kicsit, hogy
               teljes csend legyen, aztán folytatta:</p>
            <p>- Tehát: a jog és a törvény. Csak az a kérdés, hogy mi a jog és mi a törvény. Talán
               csodálkozni fogsz, ha kimondom: a jog és a törvény itt te vagy. Hogy úgy mondjam, mi
               ebben a furcsa órában és ebben a furcsa helyzetben bizonyos exterritoriális állapotba
               jutottunk. Itt te vagy a törvényhozó és ha te ítéletet hozol, azt az ítéletet a
               hatalom hozta, nekem tehát eszemágában sincs, hogy ennek az ítéletnek illetékességét
               kétségbevonjam. Én a tények embere vagyok és a tény az, hogy minden jel szerint ura
               vagy a hatalomnak. De figyelmeztetlek, hogy ennek a hatalomnak a gyakorlásában
               tévedhetsz is.</p>
            <p>Gusztáv elemében volt. Hangja, amely kissé fojtottan és elfogódottan indult, most
               kinyílt.</p>
            <p>- Sietni fogok az érvelésemmel, mert az idő sürget. Amit most készülsz velünk tenni,
               az szörnyű, kegyetlen és igazságtalan tévedés. Mi történt közted és a Garzó-család
               többi tagjai között? Húsz esztendeig folyt közötted és közöttünk a Garzó-féle
               örökösödési pör, a modern magyar judikatúra leghíresebb és legérdekesebb hagyatéki
               pöre. Mi egy pör? Laikus ember azt mondaná, hogy az igazság keresése. Szó sincs róla.
               Vajjon ki tudná megmondani, mi az igazság? A pör nem az igazság keresése, hanem két
               fél viaskodása életre-halálra az ész, a találékonyság, a jogi tudás, az idegek
               szívóssága, a kitartás és nem utolsó sorban a pénz fegyvereivel. Akinek
               találékonyabb, eszesebb és tapasztaltabb ügyvédje van, illetőleg pénze van ilyen
               ügyvédre, az nagyobb kilátásokkal harcol. A polgári perrendtartás, különösen ha
               bűnvádi momentumokkal tarkázza az ember, nagyon rugalmas valami és módot ad arra,
               hogy egy pört évekig lehessen húzni. Mint ahogy én ezt a pört huszonkét esztendeig
               tudtam húzni. Törvénytelen lépést nem tettem egyet sem. Ha tehát te huszonkét
               esztendeig nyomorogtál, és ha szegény húgod, akinek emléke előtt e pillanatban
               mindnyájan kegyelettel állunk meg, áldozata lett a pörnek, ezt nem tőlünk kell
               számonkérned, hanem attól a perrendtartástól, amelynek etikáját abban a pillanatban
               kötelezőnek ismerted el magadra is, mikor belementél a pörbe. Aki párbajozni áll ki,
               az tudja, hogy megvághatják. Mi hosszú és szép párbajt vívtunk végig és bizonyos
               szempontból szinte közömbös, hogy ki győzött a végén. Én nem személyek ellen
               harcoltam, hanem jogi fejtegetések ellen. Veled, meg a húgoddal nekem nem volt soha
               semmi bajom, hiszen alig is ismertelek benneteket. Sebek egyformán estek itt is, ott
               is. Te talán jobban megsebesültél, dehát egy háborúnak mindig vannak könnyebb és
               súlyosabb sebesültjei. A háború megszűnt, a kúria megfogalmazta a mi saját külön
               családi Trianonunk békeszerződési pontjait. Nem harcolunk tovább. Aki a harcban
               elesett, azért mondjunk együtt egy imát, aztán térjünk meg békével és dolgozzunk
               együtt. A gyászodat és fájdalmadat mi megértjük, értsd meg te is azt a gesztust,
               mikor az egész Garzó-familia nevében én most békejobbot nyujtok neked.</p>
            <p>Gusztáv odalépett Bálinthoz és széles, energikus mozdulattal, amelyet nem lehetett
               visszautasítani, odanyujtotta a kezét. Mi többiek feszült izgalomban önkéntelenül
               közelebb léptünk ehhez a kézfogáshoz. Ismétlem, ezt a gesztust lehetetlen volt
               visszautasítani. De a lehetetlenség megtörtént. Bálint keze meg sem moccant. A feje
               is csak nagyon lassan, amikor az előtte álló Gusztávra emelte a tekintetét.</p>
            <p>- Jó fiskális vagy, Gusztáv, de meg fogsz halni.</p>
            <p>Erre Gusztávból kirobbant a beszéde alatt józanul visszafojtott gyűlölet és izgalom.
               Rekedt ordítással vágta a Bálint szemébe:</p>
            <p>- Gyilkos gazember!</p>
            <p>Bálint mozdulatlanul nézett vele farkasszemet. Sápadtan vártuk, hogy Gusztáv neki fog
               rohanni ennek a mozdulatlanul ülő kolosszusnak és elkezdi fojtogatni. De Gusztáv
               csak a saját dühét harapta, csikorgó foggal ette önmagát, nem merte az ellenfelet
               megtámadni. Dühösen felnyögött, mint idomítója ellen a tigris, aztán megrázkódott, a
               tenyerével végigsímította a homlokát és halkan megszólalt:</p>
            <p>- Nem bírom!</p>
            <p>Azzal megfordult és a csoportunkon keresztül utat törve, indult kifelé. Én tudtam,
               hova megy. Egy önkéntelen mozdulattal eléje álltam, szólni akartam neki. De ő
               indulatosan félrelökött az útjából és rám kiáltott:</p>
            <p>- Takarodj!</p>
            <p>És elrohant a dohányzó felé. Kitört belőlem a sírás.</p>
            <p>A halál kapuja előtt nem kellett többé tagadnom és titkolóznom.</p>
            <p>- Most már hiába, - mondtam - el van veszve. Előre láttam, ez már napok óta
               fenyegetett. Az utóbbi napokban még erőt vett magán. Most már látom, hogy
               menthetetlenül visszaesett.</p>
            <p>- Mibe? - kérdezte Bálint közömbösen.</p>
            <p>- A morfiumba, - mondtam ki a szörnyű szót.</p>
            
         </div>
        <div type="chapter">
            <head>XI. FEJEZET.</head>
            <p>Erre a szóra Gizella egyszerre felsikoltott, kimondhatatlan rémület ült a szemébe és
               a szája elé kapta a kezét. Margit pedig szinte boldogan, vad diadallal fordult az
               urához:</p>
            <p>- Mit mondtam! Sose akartad hinni! Morfinista!</p>
            <p>Dalma a család elé lépett, mint egy lázító néptribun.</p>
            <p>- Halljátok ezt? Egy morfinista vitte húsz évig a pörünket és költötte a pénzünket.
               Mert neki ugyan nem volt egy krajcárjában sem az egész pör. A költségeit mirajtunk
               nagyon szépen behajtotta. Húsz évig hízott a zsírunkon és a végén mindent elvesztett.
               Morfinista! Aljas gazember! És ez a hülye Anna, ez még sajnálja.</p>
            <p>Megütődve néztem az önmagából kivetkőzött, rikácsoló asszonyra:</p>
            <p>- Hiszen a férjem. És beteg.</p>
            <p>Dalma indulatosan vállat vont, legyintett felém és nem méltatott válaszra. Hanem az
               órára nézett, aztán gondolt egyet és vadul eltorzult vonásokkal az arcán odalépett
               Bálint elé.</p>
            <p>- Bálint, hallgass ide. Ez a szerencsétlen morfinista ember azt magyarázta itt, hogy
               ő nem személyek ellen harcolt. Én, mátrabecsei és saskői Garzó Dalma ezennel
               kijelentem, hogy én igenis személyek ellen harcoltam. Ellened meg a húgod ellen. Én a
               Garzó-név büszkeségéből és gőgjéből sohasem engedtem egy jottányit sem. Lehet, hogy
               ez hiba, de ezeréves hiba és én büszke vagyok rá. Terólad azt hallottam és azt
               hallottuk mindnyájan, hogy züllött fiú vagy, aki ujságot árult az utcán és akit
               kicsaptak az iskolából.</p>
            <p>- Az semmi, - felelte nyugodtan Bálint - loptam is. A fűszerüzletben sajtot loptam
               tizenötéves koromban és rendőr vitt be a kapitányságra, ha esetleg ezt nem
               tudnátok.</p>
            <p>- Na, látod. A húgodról pedig azt hallottuk, hogy pesztra volt. Kéthetes felmondással
               tologatta a gyerekkocsit. Cseléd volt.</p>
            <p>- No, az túlzás. De hiszen az mindegy. A fő az, hogy ti ezt csakugyan hallhattátok
               róla.</p>
            <p>- Látod. Arról van szó, hogy a hatalmas családi vagyont, ezt az ősi birtokot,
               amelyikre erről a terraszról ki tudunk nézni, amit a család fényére és nevünk
               dicsőségére Nagy Lajos királyunktól kaptunk, mind oda engedjük-e egy tolvaj, züllött
               gyereknek meg egy pesztrának. Én nem vagyok rossz asszony, kérdezz meg akárkit, hogy
               bánok az agaraimmal. Én nem üldöztem volna két olyan árvát, mint ti voltatok. De a
               Garzó-név, az szent. A nemes Garzó-család eszméje, az szent. Nekem kötelességem volt
               ellenetek küzdeni. A húgod megesett, de jóvátette a szégyenét azzal, hogy meghalt.
               Te pedig megmutattad, hogy méltó vagy a Garzó-névre. Felküzdötted magad, erős vagy és
               okos vagy. A vagyon a tied. A Garzó-birtok a tied. Van itt valami büntetnivaló? Mi
               tisztességes harcot harcoltunk a névért. Ez a név a te neved is. Térj eszedre és
               eressz bennünket békével.</p>
            <p>- A név nem kell, - felelte Bálint és mialatt az órájára pillantott, még hozzátette:
               - Én még háromnegyed óráig fogok élni. Erre a háromnegyed órára felveszem a Pityi
               Palkó nevet, te pedig Garzó Dalma maradsz és meg fogsz halni.</p>
            <p>Dalma nagyot sóhajtott. Nem hitte, hogy ez lehet a válasz. Várt. Nézte Bálintot. Majd
               hirtelen a fivéréhez, Miklóshoz fordult és kitört:</p>
            <p>- Na! Férfi! Te nem beszélsz? Most itt az alkalom, mutasd meg, hogy mégsem vagy olyan
               pipogya fráter.</p>
            <p>Miklós riadtan és gyáván próbált valamit hebegni, de csak mentegetődző és dadogó
               szavak jöttek ki a száján, minden értelem nélkül. Nem is figyelt rá senki. Mindenki
               arra nézett, amerről Gusztáv lépett ki, nagyon kevéssé tántorogva, mintha kissé ittas
               lett volna, arcán sápadt, beteg boldogsággal. Miklós kapott rajta, mohón mutatott
               feléje:</p>
            <p>- Guszti itt van... eddig ő vitt mindent... segítsen ő!</p>
            <p>Gusztáv nem vett semmiről tudomást. Eszelős morfinistamosollyal leült egy székre.
               Mindnyájan irtózva néztünk rá. És Kate kétségbeesve felelt az urának:</p>
            <p>- Nézz rá, te szerencsétlen, ez tudjon rajtunk segíteni?!</p>
            <p>Kétségbeesve futottam a férjemhez. Meg akartam símítani a fejét azzal a
               gyöngédséggel, amit minden beteg iránt érez a jóérzésű ember. Sajnáltam, mert tudtam,
               hogy szerencsétlen. De ahogy felemeltem a kezemet, durván és indulatosan eltolt
               magától.</p>
            <p>- Eredj a fenébe, hagyj most békében!</p>
            <p>Vállat vontam, nem tehettem semmit. Csak nagyon szégyeltem magam. Nem magam miatt, én
               megszoktam a megalázkodást. Hanem őmiatta. Mert megpillantottam azt a pillantást,
               amellyel Bálint mérte végig ezt a boldogtalan, brutális és komisz embert. Mert bizony
               komisz ember volt. Isten nyugosztalja, már régen megbocsátottam neki. A boldogok
               megbocsátanak. De hogy visszatérjek a történetemhez, most Margiton volt a szó, aki
               cinikusan és valami megvető irígységgel jegyezte meg, amint végignézte Gusztávot:</p>
            <p>- Neki már jó.</p>
            <p>- Nem szégyelled magad? - szóltam rá felháborodva.</p>
            <p>- Tudod mit, - felelte ő hegyesen és kihívóan - nem szégyellem magam.</p>
            <p>Az ura megelégelte a hiábavaló fecsegést. Rászólt, hogy hallgasson. Aztán nagy,
               méltóságteljes lendületet vett és ő lépett ki Bálint elé.</p>
            
         </div>
        <div type="chapter">
            <head>XII. FEJEZET.</head>
            <p>- Kedves Bálint, ennek a szerencsétlen emberi roncsnak nem lehet többé hasznát venni.
               A vezetést átveszem én. Hallgass meg.</p>
            <p>- Mindenkinek állok rendelkezésére, amíg az időből telik, - felelte Bálint.</p>
            <p>Éreztem, hogy Bálint folyton engem néz. Óvakodtam feléje fordítani a fejemet. Lehelt
               néztem, aki hatalmas, kövér testében remegve állott életének ura előtt és sírásba
               hajló, mélyen megindult hangon kezdte a maga mondókáját:</p>
            <p>- Én neked ki fogom önteni a lelkemet. Megvallok valamit, amit soha senkinek sem
               vallottam még meg.</p>
            <p>Egy kicsit küzdött magával. Látszott, hogy nagy dolog, ami most végbemegy benne: le
               kell vetkőznie meztelenre.</p>
            <p>- Én megmondom: elismerés nélkül nem tudok élni. Én művész vagyok. Nekem az elismerés
               úgy kell, mint a levegő vagy a víz.</p>
            <p>Kate kétségbeesve kiáltott fel:</p>
            <p>- Folyton csak beszéltek és az idő csak múlik.</p>
            <p>- Gyerünk, gyerünk, - sürgette Tamás is.</p>
            <p>- Folytatom, - mondta Lehel, - de attól félek, hogy nem fogod megérteni. Engem a
               kritika sem ért meg. Éppen ez az. A műveimmel nem tudok elismerést szerezni. Már
               pedig nekem az kell. Én nagy házat akartam vinni, mindenkit elkápráztatni, mindenkit
               lekenyerezni, fontos embereket meghívni, estélyeket adni, hogy a kritikusok sokat
               írjanak rólam és a lapok hozzák az arcképemet. Nem tehetek róla, művész vagyok. Ehhez
               sok pénz kell, rengeteg pénz, automobil, hideg büfé, minden, minden. Itt volt egy
               pör, amelyik rengeteg pénzt ígért. Mit tudtam én rólad, meg a húgodról? Most már
               többet tudok. Látom, hogy itt egy tragédia történt. Szívből sajnálom, de az én
               lelkiismeretem tiszta. Én a művészetemért harcoltam ellened. Ha kultúrember vagy,
               akkor megérted a művészt.</p>
            <p>Itt Lehel megfogta a mellette álló Margit kezét. A két szeméből kicsordult a könny. A
               sírástól elcsukló hangon, a sintér előtt szűkölő kutya könyörgő pillantásával mondta
               ezt az egy mondatot:</p>
            <p>- A feleségem másállapotban van.</p>
            <p>- Meg fogtok halni, - felelte Bálint csendesen és komolyan.</p>
            <p>- Ez rettenetes, - mondtam, - szegény asszony...</p>
            <p>De Bálint nem figyelt rám. Tamásra figyelt, aki a Lehel háta mögött ágaskodott azzal
               a nyilvánvaló szándékkal, hogy ő is szóljon egy-két meggyőző szót. Talán neki
               sikerülni fog, ami a család eddigi szónokainak nem sikerült. Bálint úgy nézett rá,
               mint a tanár az eddig megbuktatott diákok után a következő vizsgázó diákra.</p>
            
         </div>
        <div type="chapter">
            <head>XIII. FEJEZET.</head>
            <p>Tamás azzal kezdte a mondókáját, hogy elvigyorodott és vállat vont.</p>
            <p>- Én nem hiszek ebben az egész istenítéletben. Miért kéne nekem meghalni? Csináltam
               én valamit? Én az egész familiából senkit sem ismertem. Az én apám egy távoli ágból
               született és kántortanító Jászárokszálláson. Egyszer olvastam egy apróhirdetést,
               amelyben dr. Garzó Gusztáv ügyvédi irodája felszólítja a Garzó-rokonság élő tagjait,
               hogy jelentkezzenek nála. Hát én jelentkeztem. Én azt se tudtam, hogy ki pöröl, mit
               pörölnek, miért pörölnek, én csak aláírtam, amit a Guszti irodájában elém raktak.
               Közben a családnál megtaláltam az anyagi támogatást a kísérleteimhez. Az egyik
               találmányomat már gyártják a Miklósék gyárában, a másikkal egyenesen világhírű
               leszek. Miért kéne nekem meghalni? Marhaság.</p>
            <p>A tartásában, a feszülten figyelő vadászkutya izgalma reszketett. Tettetett
               könnyedsége és hányavetisége mögött nem volt nehéz meglátni az életért reszkető
               félelmet. Közelebb lépett Bálinthoz.</p>
            <p>- Én, barátom, nem is hiszem el az egészet. Te csak ugratsz bennünket.</p>
            <p>Valamennyiünkben felcsillant a reménység. Előrehajlott fejek, készen a
               megkönnyebbülés nagy sóhajára, várták a Bálint válaszát. De Bálint csak a fejét
               ingatta:</p>
            <p>- Nem muszáj elhinni, - válaszolt Bálint vállatvonva, - majd kiderül minden
               háromnegyed tizenkettőkor. Csak egy külön szívesség, hogy előkészítettelek
               benneteket.</p>
            <p>Tamás figyelmesen nézte a rejtélyes arcot, amelyből hiába igyekezett valami
               megfogható szilárd adatot kihámozni. Pattintott az újjával és rántott magán
               egyet:</p>
            <p>- Az ántiját neki, most már magam sem tudom...</p>
            <p>És ott állott tanácstalanul, bámészkodva Bálint előtt, mint aki nem tudja, hogy
               menjen-e, maradjon-e. Bálint pedig ránézett Gizellára.</p>
            <p>- Gizella, a te védőbeszéded még hátra van.</p>
            
         </div>
        <div type="chapter">
            <head>XIV. FEJEZET.</head>
            <p>Gizella dacosan és gőgösen felvetette a fejét.</p>
            <p>- Nekem nincs védekezésem. Ami a húgodat illeti, ő okosan tette, hogy megölte magát,
               ha szégyenbe esett, ezt már mondtam. Ami engem illet, én igenis, tőlem telhető erővel
               résztvettem a pörben, mert pénzt akartam. Csinálj, amit akarsz.</p>
            <p>A család tagjai felszisszentek. Borzasztó, hogy ez a Gizella milyen fenhéjázóan
               beszél az élet és halál urával, akinek most mindenáron a kedvében kell járni. Dalma
               fel is szólalt:</p>
            <p>- Minek neked a pénz? Olyan zsugori vagy, mint egy hörcsög. Miért beszélsz ilyen
               szemtelenül?</p>
            <p>- Ahhoz senkinek semmi köze, hogy nekem minek a pénz. Nekem valamire nagyon sok pénz
               kell.</p>
            <p>- Á, szóval valami titkod van, te apáca.</p>
            <p>- Igenis, - felelt hevesen és lázasan Gizella, - valami titkom van. Olyan titkom,
               hogy elájulnál, ha megtudnád. És ha szemtelen vagyok, akkor szemtelen vagyok. Ez a
               Bálint egy hitvány gazember és én ettől nem kérek kegyelmet.</p>
            <p>- Meg fogsz halni te is, - szólt Bálint - és miután most már mind elmondtátok a
               magatokét és láthatjátok, hogy nincs segítség...</p>
            <p>Itt Tamás hirtelen közbevágott:</p>
            <p>- Azt még nem látjuk, hogy nincs segítség. Én azt hiszem, van. Az a kérdés, meg
               fogod-e akadályozni, ha Lehellel, Miklóssal és Gusztávval... Különben Gusztávot
               hagyjuk... Szóval, ha Lehellel és Miklóssal meg akarok beszélni valamit.</p>
            <p>- Dehogy akadályozom. Vonuljatok félre valahova. Szerény hajlékom az én kedves
               rokonaim rendelkezésére áll.</p>
            <p>Tamás udvariasan meghajtotta magát, aztán intett Lehelnek és Miklósnak, hogy menjenek
               vele. Azok csodálkozva, de engedelmesen követték. Margit is ajánlkozott, hogy velük
               megy, de őt Tamás visszaintette. A három férfi elment a dohányzóba.</p>
            <p>Margit szeme ekkor villant egyet.</p>
            <p>- Akkor talán itt tudok segíteni, - mondotta Bálint elé lépve. - Bálint, nézz a
               szemem közé.</p>
            <p>- Tessék, - mondta hidegen és közömbösen Bálint.</p>
            <p>- Nézz erősen a szemem közé. Amit én most mondhatnék, de nem mondhatok, azt neked
               tudnod kell.</p>
            <p>Egész világos volt. Margit váltságdíj gyanánt felkínálkozott a ház urának. Hiába
               próbáltam tagadni magamban, vad féltékenység lángolt fel bennem. Most már tudtam:
               végzetesen és halálosan szeretem ezt az embert. És lüktető halántékkal vártam, hogy
               Bálint mit fog felelni az ajánlatra. Bálint farkasszemet nézett a szép asszonnyal és
               az előbbi hidegségtől, az előbbi közömbösségtől egy zenei hajszálnyival el nem térve,
               ezt felelte:</p>
            <p>- Nem tudom. Nem értelek.</p>
            <p>De nemcsak én értettem a Margit felkínálkozását, Gizella is belelátott a nem is
               túlságosan homályos szavakba. Indulatosan esett neki Margitnak:</p>
            <p>- Csak nem kínálod magad neki? Ennek a szerelőnek? Ennek az óráslegénynek? Ennek a
               csiszliknek?</p>
            <p>Kate hátulról megrántotta a Gizella ruháját. Félhangon súgta neki:</p>
            <p>- Hagyd... Mit fáj az neked... Hátha használ... you never can tell.</p>
            <p>De Gizella nem volt diszkrét. És nem félhangon, hanem kiáltva válaszolt hátra a
               suttogásnak:</p>
            <p>- Nem... azt én nem tűröm... és ebben az állapotban ez az asszony...</p>
            <p>Rettenetes volt nézni ennek a vénlányos hisztériában vergődő feldúlt teremtésnek a
               vergődését. Mind elszörnyedtünk. És ebbe az elszörnyedésbe valami pokoli élességgel
               hasított bele Gusztáv ideges, beteges kacagása:</p>
            <p>- Ez kitünő! Az ura meg a babája alig tették ki a lábukat... Ez kitünő!...</p>
            <p>- Mi az? - fordult cikázó szemmel Margit az ördögi nevetés felé. - Van valami
               megjegyzésed?</p>
            <p>- Nincs, - mondta nevetve Gusztáv.</p>
            <p>- Hát nem is ajánlom.</p>
            <p>Haragosan léptem közbe és rászóltam Margitra:</p>
            <p>- Ugyan kérlek, egy beteg emberrel! Nem látod, hogy milyen állapotban van?</p>
            <p>- Pukkadjatok meg, - kiáltott rám Margit - ha ő nem nézi az én állapotomat, én sem
               nézem az övét.</p>
            <p>A szóváltást a három férfi szakította félbe. Tamás jött elől, mögötte Lehel és
               Miklós. Mind a háromnak valami feszült és szörnyű izgalom volt az arcára írva. De
               Margit nem várta meg, hogy mit végeztek odabent és mi a szándékuk idekint.
               Felháborodva szaladt a férjéhez:</p>
            <p>- Leluskám, vond felelősségre ezt a szemtelen Gusztit. Ízléstelen megjegyzéseket tesz
               a hátad mögött. A női becsületemben támad.</p>
            <p>- Hagyj békén, - felelt az izgalomtól hebegve Lehel, - most nem érünk rá.</p>
            <p>És félretolva Margitot, a másik kettővel együtt odalépett Bálint elé. Nagyon
               ügyetlenül csinálták, lehetetlen volt észre nem venni, hogy haditerv szerint állottak
               fel: Lehel szemközt, a másik kettő két oldalról, hogy adott jelre nekiugorhassanak
               Bálintnak. A tartásukon látszott a testi verekedéshez nem szokott emberek nyugtalan
               és szokatlan attitüdje. Tamás kezdett beszélni.</p>
            <p>- Azért jöttünk ide, hogy utoljára... hogy utoljára megkérdezzük... hajlandó vagy-e
               bennünket ebből az őrültségből kiengedni, igen vagy nem?</p>
            <p>- Nem! - felelte Bálint.</p>
            <p>És most ugyanabban a pillanatban a három férfi három oldalról rárohant. Csakhogy
               Bálint egy szempillantással sem később, már fel is ugrott ültéből, már revolvert is
               rántott, már feléjük is szegezte. A három férfi visszatorpant. Bálint a feléjük
               szegezett revolverrel szépen, nyugodtan visszaült a kőlócára.</p>
            <p>- Útonálló! - hörögte Miklós.</p>
            <p>Bálint arcán megint megjelent egy nagyon halvány, elvillanó mosoly.</p>
            <p>- Nem rossz. Rámrohantok hárman és én vagyok az útonálló.</p>
            <p>- Gazember! - lihegett Lehel. - Revolverrel!</p>
            <p>- Majd megmagyarázom nektek, édes fiaim, - szólott, a revolvert állandóan feléjük
               tartva, Bálint, - milyen szamarak vagytok. Ha már le akartok fogni, akkor a
               támadásnak ne csináljatok előre akkora reklámot. Nagy butaság meglepetést tervezni,
               de mindjárt előre is figyelmeztetni az embert. Hiszen már észrevehettétek, hogy
               készültem a mai estére. Ha az alatt a félóra alatt, ami még hátra van, megint
               próbáltok ilyesmit, ügyesebben csináljátok.</p>
            <p>Bizony már csak egy félóra volt hátra. Az ívlámpával megvilágított toronyóra pontosan
               egynegyed tizenkettőt mutatott. Bálint nyugodtan zsebretette a revolvert és
               mozdulatlanul ült tovább a helyén. Ezekben tombolt és toporzékolt a düh, amellyel nem
               tudtak mit csinálni. Tamás vicsorgó gyűlölettel fordult a férjem felé:</p>
            <p>- Ez meg csak ül itt és vigyorog, pedig ő az oka mindennek! Te... te...</p>
            <p>És már ugrott is vak dühvel Gusztáv felé. Bizonyosan nekiesett volna a torkának, ha
               hirtelen elébe nem ugrom. Tamás félre akart tolni az útból és ordítozott közben:</p>
            <p>- Eressz neki! Eressz neki! Lehet, hogy itt kell megdögleni, de előbb ezt a férget
               magam taposom el!</p>
            <p>A hátam mögött Gusztáv hangja szólalt meg. Hátra pillantottam. Gusztáv támolyogva
               felállott és morfiumos mámorának halk, gyenge hangján megszólalt:</p>
            <p>- Kiről beszélsz, te hitvány?</p>
            <p>Kate és Gizella is közbeugrottak. Végre Tamás látta, hogy nem tud rajtunk
               keresztültörni, visszalépett, egy fejvetéssel visszadobta az izgalomban homlokába
               hullott hajfürtöket és megigazgatta a kezére hullott kaucsukmanzsettát.</p>
            <p>- Gyáva csirkefogó, - mondotta remegő hangon, - mikor benne vagyunk a bajban, akkor
               persze elmenekül a morfiumba. Ami gazságot húsz évig ő főzött, azt most mi együk
               meg.</p>
            <p>- Te mersz így beszélni, te taknyos? Hiszen a betevő falatodat is nekem
               köszönheted.</p>
            <p>- Na, csak erről hallgassunk. Két krajcárt kaptam tőled, te meg egy vagyont kerestél
               rajtam.</p>
            <p>- Ez már igazán szemtelenség, - mondta gyengén Gusztáv, aki alig állt a lábán, -
               nincs neked bőr a képeden. Hiszen Lehellel, meg Miklóssal együtt súlyos milliókat
               adtunk neked kísérletekre. Arról persze nem beszélsz, hogy a kolloid eljárás bruttó
               forgalmából tisztességesen megkaptad a magad percentjét. Mi többet kerestünk, az
               igaz. Az fáj neked, te sehonnai, hogy zsebre teszlek az eszemmel.</p>
            <p>Fáradtan visszahullott a székbe. Tamás azonban csak most kezdett igazában elevenen
               belemenni a témába.</p>
            <p>- Igen? Akarsz valami szépet hallani? Az új találmányomra ráköltöttek eddig
               száztizenkilencmilliót. Hát vegyétek tudomásul, ti okosok, ti üzleti lángelmék,
               hogy becsaptalak benneteket.</p>
            <p>Lehel és Miklós tágranyílt szemmel, ámulva léptek közelebb és figyelni kezdtek.</p>
            <p>- Másfél éve vezetlek benneteket az orrotoknál.</p>
            <p>Kate, aki eddig egy pillanatra sem zökkent ki a legelőkelőbb angol hölgy síma
               kerékvágásából, most hirtelen terézvárosi hangsúllyal, éneklő felháborodással
               fordult Miklóshoz:</p>
            <p>- Ilyenekre ment az én pénzem.</p>
            <p>Miklós azonban még bírta az angolságot. Félhangon utasította rendre a feleségét:</p>
            <p>- Shut up!</p>
            <p>Lehel kezdett valamit magyarázni az ellenőrző szakértőről, akivel a Tamás találmányát
               megvizsgáltatták. Tamás hangosan felkacagott:</p>
            <p>- Ellenőrző szakértő! Azzal én tudtam okosan beszélni. Kapott húszmillió koronát. A
               ti pénzetekből, hogy még cifrább legyen. Volt szíves észre nem venni, hogy mit
               csinálok az izolátorral.</p>
            <p>- Beszélhetsz, amit akarsz, - mondta győzelmesen Gusztáv - a kolloid-eljárással én
               kerestem, nem te. Pedig te találtad ki.</p>
            <p>- Azt bizony, édes öregem, nem én találtam ki. Ha már benne vagyunk, akkor örüljetek
               neki, hogy a kolloid-eljárást Weisz Jenő találta ki, egy nyomorgó politechnikus, egy
               irodaszolgának a fia. Nem volt neki mit enni, megvettem tőle a találmányát
               szőröstől-bőröstől. Itt van a zsebemben a nyilatkozata, hogy neki az egészhez semmi
               köze. Fizettem neki ötmilliót. A ti pénzetekből. Na, most beszélj, pupák! Ki teszi
               zsebre a másikat?</p>
            <p>Gusztáv megsemmisülten, némán hanyatlott hátra a széken, hogy él, azt csak a körme
               mutatta, amely görcsösen vájódott bele a kerti szék támlájának pirosvirágos
               szövetébe. Tamás nagyon fújt, boldog volt. Még kacsintott is egyet Bálintra, hogy
               úgy-e, milyen jól elbánt ezekkel. Aztán odament a szervírozó asztalhoz, kikeresett
               magának egy vastag szivarrudat és jóízűen rágyujtott.</p>
            <p>A találmányok afférje ezzel a tisztázással nem volt befejezve. Most Kate emelte fel a
               hangját. Kihívóan lépett a férje elé:</p>
            <p>- Hát erre ment az én pénzem? Ezért gyüjtötte az apám a Katzer-vagyont? Felelj nekem!
               Ne vonogasd a vállad! Ezért gyüjtötte az apám a Katzer-vagyont?</p>
            <p>Miklós egy darabig nézte, gondolkozott, hogy mit mondjon és addig gondolkozott, amíg
               sírva fakadt:</p>
            <p>- Én velem kezdesz? Éppen most? Nézz az órára! Mindjárt féltizenkettő! Az a Bálint
               csak ül ott, mint egy nemtudom micsoda és te jössz a Katzer-vagyonnal?</p>
            <p>Dalma sem hagyhatta megjegyzés nélkül a kérdést. Hosszú éveken keresztül hízelegnie
               és kedveskednie kellett a fivére zsidószármazású feleségének. Hosszú éveken keresztül
               nyelte le magába a hétszilvafás, vak falusi gőgöt. Most, az izgalom feszült
               levegőjében, a minden jel szerint elkövetkezendő halál előtt egy félórával végre
               könnyíthetett magán.</p>
            <p>- Látod, Miklós, én mindig mondtam neked. Nemhogy örülne a Katzer-kisasszony, hogy
               beülhetett közénk. Még neki áll feljebb.</p>
            <p>- Nekem arra feleljetek, - kiáltozott szenvedélyesen és most már magafelejtkezett
               erősen éneklő hangsúllyal Kate, - hova lett a pénzem?! Hova lettek a részvényeim?!
               Nekem adjátok elő a részvényeimet, meg a valutáimat!</p>
            <p>- Meg fogunk halni, - kiabált síró dühvel Miklós, - és ő valutáról beszél! Nem sül ki
               a szeme! Persze a pénz! A vérében van.</p>
            <p>Kate felemelte a tíz körmét, attól lehetett félni, hogy rögtön nekiesik az ura
               arcának. A csuklóján hangosan csörömpöltek a karperecek és az arany apróságok. De
               erőt vett magán. Jobb jutott eszébe. Eszébe jutott egy szó, amelyről tudta, hogy
               minden karmolásnál jobban fog fájni. Hangosan és elszántan vágta férje, Garzó Miklós
               szemébe:</p>
            <p>- Strici!</p>
            <p>Garzó Miklós nem maradt adós. Ha ez a szó tizennégy évig bujkált a feleségében,
               anélkül, hogy az asszony kimondta volna, volt egy másik szó, ami őbenne bujkált
               ugyanilyen kimondatlanul tizennégy esztendeig. Mereven, könnyes szemmel a felesége
               arcába nézett és sápadt izgalommal vágta ki:</p>
            <p>- Zsidó!</p>
            <p>Elhülve hallgattuk őket valamennyien. A házaséletük tizennégy esztendejének minden
               hazugsága benne volt ebben a két szóban, amelyet most mezítelen szemérmetlenséggel
               vágtak egymás szeme közé. De a harcban Miklós volt az erősebb. Neki fegyvertársa is
               volt a magányos Kate ellen: a nővére. Dalma szenvedélyes dühvel futott neki Katenak,
               megállt előtte olyan közel, hogy az arcuk majdnem összeért és egy feldúlt szakácsnő
               tajtékzó dühével kezdett szitkozódni:</p>
            <p>- Te személy, te! Kikkel beszélsz te itt? Térdenállva adj hálát az Istenednek, hogy
               egy levegőt szívhattál egy saskői és mátrabecsei Garzóval. Te...!</p>
            <p>- Igen? - viszonozta Kate. - Ti vagytok azok a nagy előkelők? A paraszt szakácsnő
               törvénytelen gyerekei? Azt hiszed, hogy nem tudom? Amiért nem mondtam soha? Az
               apátok a paraszt gazdasszonyát vette el, akivel együtt élt. Igenis! És titeket később
               törvényesített! Azt hiszitek, nem tudom? Paraszt! Paraszt! Szakácsnő!</p>
            <p>Ott álltak egymással szemközt, forró és gyűlölködő leheletük egymásba ütközött.
               Egypár pillanatig kínos és feszült csend következett. Végre Miklós megérintette a
               nővére vállát és síránkozva, legyintve mondta neki:</p>
            <p>- Hagyd, nem érdemes.</p>
            <p>- Parasztgyerekek, - szitkozódott Kate. - Szakácsnő! Igenis!</p>
            <p>Dalma felszegte a fejét, méltóságteljesen elfordult és gőgösen kiáltotta vissza
               magamögé:</p>
            <p>- Én téged többé nem ismerlek.</p>
            <p>- Minek is arra a kis időre, - viccelt cinikusan Tamás, aki megint nekifogott a
               pezsgőnek.</p>
            <p>- Most már tudom, - siránkozott Kate, - mi lett a részvényeimmel. Megmondta ezt nekem
               előre az apám is, az anyám is, a Linka néni is, mindenki...</p>
            <p>És zokogva borult a rovátkás mellvéd kőfalára. Bálint csendesen szólalt meg:</p>
            <p>- Miért veszekedtek? Hiszen egy jó negyedóra mulva meg fogtok halni.</p>
            
         </div>
        <div type="chapter">
            <head>XV. FEJEZET.</head>
            <p>Ebben a pillanatban egy kínos, agyvelőig ható, éles sikoltás rezzentett össze
               bennünket. Megrettenve pillantottunk valamennyien Gizellára. Úgy állt ott, mintha
               most rögtön várni lehetne a megőrülését. Felkapott az asztalról egy félig telt
               vizespoharat és mohón, nagyokat nyelve ivott, hogy valahogyan megnyugodjék. Aztán
               fuldokolva, levegőért kapkodva, félőrülten kiabálta:</p>
            <p>- Nem bírom tovább!... Nem bírom! Jaj... Ez rettenetes!... Bálint, rögtön adjál nekem
               tintát, tollat. Levélpapirost! Azonnal! Hol is... Már láttam a házban... Hol is
               láttam... gyorsan!</p>
            <p>És elrohant, mint akinek elment az esze.</p>
            <p>Ekkor már az idegek rettenetes feszültségében mindenki közel állt a síráshoz.
               Mindenkinek reszketett a keze, mindenkinek könnyes volt a szeme, mindenkinek csak egy
               ujjnyi felindulás kellett, hogy azonnal kitörjön belőle a zokogás. A Lehel
               egyensúlyát a Gizella őrjöngése fel is borította. Váratlanul, kétségbeesve, állati
               rémülettel tört ki:</p>
            <p>- Ne bőgjetek itt! Csináljatok valamit, az Isten szent szerelmére! Hiszen meg fogunk
               halni!</p>
            <p>És zokogva fordult a feleségéhez:</p>
            <p>- Az Isten verje meg a dolgodat azokkal a kulcsokkal! Most mi lesz velem?</p>
            <p>- Veled? - kiáltotta élesen Margit. - Talán inkább velem? Ez mégis csak felháborító!
               Csak ő van a világon! Én itt állok ilyen állapotban és akkor mi lesz «vele»! Mindig
               ez voltál! Önző és rossz ember, az vagy.</p>
            <p>- Én vagyok önző? - kiabált a zokogástól fulladozva Lehel. - Aki kivettelek a
               kalapszalónból? Aki méltóságos asszonyt csináltam belőled, hozomány nélkül? Még ki
               mered nyitni a szádat!</p>
            <p>- Miféle kalapszalónból? Kikérem magamnak! Nem voltam én masamód! Az a kalapszalón az
               apámé!</p>
            <p>Lehel a fejét ingatta, a két keze közé fogta a fejét és úgy sírt.</p>
            <p>- Nem bánom, nem bánom! Nem bánok semmit! Találjatok ki valamit! Én nem akarok
               meghalni!</p>
            <p>- Találjunk ki valamit, - szitkozódott Margit, - jaj, Istenem, milyen okos vagy!
               Mikor Guszti magába eresztette a morfint és félreült jóságos hitvese mellé, olyan
               nagyon ágáltál, hogy átveszed a vezetést. Vezetés! Éppen neked való! A cím, az igen.
               A mérnökegyletben tíz éve akarsz alelnök lenni, de még a titkárságig sem vitted fel!
               Most itt állsz és sírsz, ahelyett, hogy eszedbe jutna, milyen állapotban vagyok.</p>
            <p>- Hagyj nekem békét az állapotoddal, az Isten áldjon meg. Mit tudom én, kitől való az
               a gyerek!</p>
            <p>- Mit mondtál! - kiáltott elhülve Margit.</p>
            <p>- Megmondtam.</p>
            <p>- Ez aztán a legutolsó aljasság a világon! Így élsz vissza az őszinteségemmel és a
               bizalmammal, amiért mindig megmondtam, hogy ez vagy az szerelmes belém. Tehetek én
               arról, ha valaki szerelmes belém?</p>
            <p>Tamás a háttérben kétfelé törölte a bajúszát egy újabb pohár pezsgő után és szinte
               kedélyesen, majdnem azt mondhatnám, hogy derűsen beleszólt a házaspár
               szitkozódásába:</p>
            <p>- Szerelmes a fekete fene, de nem én.</p>
            <p>Erre az egész család megelevenedett.</p>
            <p>- Áhá! - örvendett könnyes szemmel Kate. - A zsentrik, az előkelők!</p>
            <p>- Nem rólad van szó, - fordult Margit a Tamás váratlan megjegyzése felé.</p>
            <p>- De igen, - kiáltotta Lehel - róla van szó!</p>
            <p>- Ne vitázzunk annyit, - szólott Tamás - nem érünk rá. A gyereknek én vagyok az
               apja.</p>
            <p>Most két szájból egyszerre hallatszott a felkiáltás:</p>
            <p>- Gyönyörű!</p>
            <p>Az egyik száj Kate szája volt, a másik Dalmáé. Véletlenül teljesen egyszerre mondták.
               Ezért most mind a ketten dühösek lettek, mind a kettő haragudott ezért a véletlen
               közösségért. Sértődötten elfordultak egymástól. Lehel két karját az égnek emelte és a
               méltatlanul megvert kisgyermek panaszos zokogásával kiabálta az ég felé:</p>
            <p>- Ezt! Nekem! A halálom előtt!</p>
            <p>A sírás most már általános kezdett lenni. Szinte mindenki sírt. Hisztériás zokogás
               rángatta a melleket és vállakat. Én nem sírtam. Izgatott voltam ugyan, gyorsan,
               lihegve kellett szednem a lélegzetet, de valami végzetes nyugodtság ült a szívemen.
               Szinte örültem annak, hogy meg kell halnom. Hiszen attól, amit itt kellett hagynom,
               csak áldás volt menekülni. E mellett a férj mellett, ezzel a halálos és végzetes
               szerelemmel a szívemben, olyan élet állt előttem, amelyet áldás volt meg nem várni.
               Nem sírtam. Vártam a háromnegyed tizenkettőt. A szüleim nem éltek, gyermekem nem
               volt, nem kellett búsulnom senkiért, akit itt hagytam volna.</p>
            <p>Az az ember, akihez csak a részvét és a kötelesség fűzött, most felemelkedett,
               fáradtan előrelépett kettőt, szemközt fordult Bálinttal és megszólította:</p>
            <p>- Bálint, - mondd meg nekem becsületszavadra, hogy csakugyan meg fogunk-e halni.</p>
            <p>Ez volt az a pillanat, amikor gyanakodni kezdtem. Egy másodpercnek csak egy
               leheletnyi részéig tartott az a szünet, amely a Gusztáv kérdése és a Bálint felelete
               között eltelt.</p>
            <p>- A becsületszavamat ebben az ügyben nem vagyok hajlandó használni, - felelte
               Bálint.</p>
            <p>- De én akarom tudni, hogy meg kell-e halnom, vagy sem!</p>
            <p>- Nyugodt lehetsz, meg fogsz halni.</p>
            <p>- Értem, - bólintott Gusztáv, - szóval meg kell halnom. Hát jó.</p>
            <p>Felemelte a két karját és visszaeresztette. Ez a gesztus a tehetetlenséget jelenti.
               Aztán megsímította a homlokát és ment kifelé. Most már mindenki tudta, hogy hová
               megy. Mindenki tudta, hogy megváltja magát. Segíteni már úgy sem lehetett rajta,
               mégis önkéntelen mozdulattal elébe állottam. Ő kinyujtotta a kezét és vadul
               eltorzult az arca. Ijedten tértem ki előle. Tudtam, hogy most képes lesz megütni, ha
               vissza akarom tartani.</p>
            <p>- Nem értelek, Anna, - szólott hozzám Bálint - miért ne engednéd neki, hogy az utolsó
               perceit megmentse. Nem mindegy az, hogy valaki a halála előtt egy negyedórával
               morfinista-e vagy sem?</p>
            <p>Figyelmesen néztem az arcát és gondolkoztam. Az imént, mikor megtagadta a kért
               becsületszót, felötlött bennem a gondolat, hogy még nincs minden elveszve, ez az
               ember talán még vár valamit. És hirtelen felvillant bennem a gondolat: Ez az ember
               szeret engem, ez az ember engem akar váltságdíj gyanánt. Két hatalmas érzés
               tiltakozott bennem. Nagy, szent és tiszta szerelmet éreztem iránta és úgy éreztem,
               hogyha váltságdíjul adom oda magam, megszentségtelenítem a szerelmemet. Viszont, ha
               végignéztem ezeken az embereken, ezeken a zokogó, fuldokló, nyöszörgő
               szerencsétleneken és előttem állt a lehetősége annak, hogy hátha megmenthetem őket,
               nem tudtam kitérni a lehetőség elől. Mindez viharos áradat gyanánt kóválygott a
               fejemben. Összeszedtem magam. Döntöttem. Odaléptem Bálint elé:</p>
            <p>- Bálint, én csalódtam benned. Te nem vagy gavallér.</p>
            <p>- Nem, - felelte nyugodtan, - én Pityi Palkó vagyok.</p>
            <p>- Nem úgy értem. Én a világot másképpen nézem, mint ők, hogy az ő szemükben mi vagy,
               az mindegy. De az én szememben nem vagy gavallér.</p>
            <p>- Miért?</p>
            <p>- Mert te szeretsz engem.</p>
            <p>A sírók egy pillanat alatt valamennyien meghökkenve felnéztek. Sok szenzációt tudtak
               meg egymásról ezen az estén, de a szenzációk közül egész biztosan ez volt a
               legnagyobb. Bálint nyugodtan, majdnem közömbösen válaszolt:</p>
            <p>- Szeretlek.</p>
            <p>- Ha gavallér vagy, nem ölheted meg annak az asszonynak a férjét, akit szeretsz.</p>
            <p>- Nem azért ölöm meg. Meg kell halnia, mert megölte a húgomat és a fiatalságomat.</p>
            <p>- De így te is gyilkos leszel.</p>
            <p>- Persze. Azért kell nekem is meghalnom.</p>
            <p>- Hát hallgass ide. Ha megkegyelmezel az életüknek, elválok a férjemtől és hozzád
               megyek feleségül.</p>
            <p>Az egész család megszünt zokogni. Vadul reménykedve figyeltek fel valamennyien.
               Bálint figyelmesen nézett a szemembe.</p>
            <p>- Azért jössz hozzám feleségül, mert szeretsz?</p>
            <p>Egy pillanatnyi szédülést éreztem. Nem volt nagyobb vágyam, mint ennek az embernek
               megmondani, hogy halálosan imádom. De nem mondhattam. Férjes asszony voltam. A férjem
               még élt. Összeharaptam a számat, hogy ne az a válasz jöjjön ki rajta, amely elemi
               erővel kívánkozott kifelé. Egy kis szünet után, összeszedve minden szilárdságomat,
               ezt válaszoltam:</p>
            <p>- Nem. Azért megyek hozzád feleségül, mert az uramat szeretem.</p>
            <p>Bálint bólintott és szomorúan elmosolyodott.</p>
            <p>- A te kérésedre sokat megtennék, Anna. Még a te áldozatod nélkül is, csak a puszta
               kérésedre. Azt mondanám, hogy menjetek el valamennyien békével. Ha nem szeretsz,
               nem kellesz. És ezek is vigyék el az aljas kis életüket. A kérésedre megtenném, ha
               tehetném. De már én sem segíthetek. A kulcsok nincsenek, a hidat nem tudom
               leereszteni, a telefon éjszaka nem működik. Itt nincs emberi hatalom, amely
               megmentsen bennünket.</p>
            <p>Vállat vontam. Nincs mit tenni. Odamentem a kőfalhoz és lenéztem a mélységbe.</p>
            
         </div>
        <div type="chapter">
            <head>XVI. FEJEZET.</head>
            <p>A Gizella kétségbeesett és izgatott kiabálására fordultam vissza. Egy megírott és
               leragasztott levelet tartott reszkető kezében. A félőrült benyomását tette. Tipegett,
               topogott, minden cél és értelem nélkül, hadonászott a levéllel, értelmetlenül
               kapkodott mindenfelé.</p>
            <p>- Hol van... ezt a levelet... ezt rögtön, akárhogy, a címzettnek... elvinni vagy
               kiküldeni innen vagy akárhogy... rögtön... Bálint, könyörgöm...</p>
            <p>- Lehetetlen, - felelte Bálint, - innen már nem juthat ki semmi.</p>
            <p>- Nem, nem, szó se lehet, ezt muszáj, ez olyan dolog, hogy ezt minden körülmények
               között muszáj... egy gyerek miatt... egy kis gyerekről van szó... értsd meg, ez
               feltétlenül szükséges... de azonnal... Nézz az órára, hiszen már csak tizenkét perc
               van hátra, azonnal...</p>
            <p>- Sajnálom, én nem segíthetek.</p>
            <p>Megdöbbent részvéttel néztem ezt a szerencsétlen leányt. A szívem majd megszakadt,
               úgy sajnáltam, amint gyors, lihegő, szakadozott tempóban egymásután szakadtak ki
               belőle életreszóló vallomásának újabb és újabb titkai, hátha azokkal meg tudja hatni
               ezt a szoborhoz hasonló, végzetes embert.</p>
            <p>- Én megmondom... inkább megmondom... nem tudja senki... egy kis fiúgyerek...
               tizenhároméves fiú... olyan gyenge kis fiú... olyan koraérett és úgy tud nézni...
               ennek a levélnek el kell menni... ha ez nem mehet el, az a kis fiú megöli magát,
               olyan rettenetes úgyis, mennyit gyötrődik és kérdez... és ebből a levélből meg fogja
               tudni, amit akar, ez a végrendeletem, értsd meg, ezt feltétlenül muszáj, adj valami
               tanácsot, csak a levél menjen el, aztán jól van, én nem bánom, elpusztulok... csak a
               kis fiúnak ezt a levelet... Bálint, az Istenre kérlek...</p>
            <p>- Nem tudok semmi tanácsot adni.</p>
            <p>- Gondolj a húgodra... úgy-e sajnáltad... ez a gyerek is meg fogja ölni magát, mert
               évek óta folyton gyötör, hogy ki az apja, ki az anyja... csak én tudom, mert én
               nevelem, én tartom... erre kellett volna nekem a nagy pénz is... Borzasztó, mennyit
               kínozza magát ez a gyerek... sose fogja megtudni... Mikor megfogja a kezemet és úgy
               rimánkodik: «Gizella néni, ki az én anyukám, ki az én apukám!»... Legyen benned
               irgalom... Ha én meghalok, ki fogja neveltetni azt a kis fiút?</p>
            <p>Gizella mélyen, melegen sírt. Térdreesett Bálint előtt, összetette a kezét. És végre
               kitört belőle a legnagyobb szó:</p>
            <p>- Bálint, irgalmazz a gyerekemnek... az én drága, szomorú kis fiamnak... kis fiam...
               kis fiam... Gyurikám...</p>
            <p>Mélyen, hatalmasan zokogott, félszeg csúszással próbált közelebb térdelni Bálinthoz.
               A többiek is sírtak. Én is sírtam. Csak Bálint nem sírt.</p>
            <p>- Meggyilkoltátok, akit legjobban szerettem. Tíz percetek van hátra az életből.</p>
            <p>Erre valamennyien kínosan, kétségbeesve felnyögtek és feljajdultak. Lehel sírva
               könyörgött, összetett kézzel rimánkodott Bálint előtt, hogy könyörüljön az életének.
               Margit odament, kíméletlenül félretolta és elébe állott:</p>
            <p>- Bálint, még nem késő. Én nem akarok meghalni. Én még olyan fiatal vagyok... Kate,
               Dalma, gyertek, rimánkodjatok... Bálint, az Istenre kérlek...</p>
            <p>Ott lökdösték egymást Bálint előtt, ahol térdelve és zokogva hevert a földön a
               szerencsétlen Gizella. Lökdösődtek, tolakodtak. Mindegyik a másik elébe akart
               kerülni, hátha az ő panasza, az ő zokogása jobban meghatja a mozdulatlan embert.</p>
            <p>Az egész zokogás pokoli kórusát egyszerre csak Tamás hangja ordította túl:</p>
            <p>- Hallgassatok, csürhe!</p>
            <p>Egy pillanatra rémült csend keletkezett. Tamás gorombán félrelökte az útjában állókat
               és Bálint elé állott:</p>
            <p>- Pajtás, egy kérésem volna... Eddig csak bírtam, bírtam, de most már nem bírom.
               Ember vagyok én is. Add ide azt a revolvert, én nem akarok tovább várni.</p>
            <p>Bálint a fejét rázta. Csendesen és komolyan szólt:</p>
            <p>- Te, meg Gizella, ti vagytok a két hamis tanu. Tudok mindent. Ti elmentetek a pörben
               hamisan tanuskodni. Meg is esküdtetek. Beadványt csináltatok arról is, hogy a húgom
               feslett életet élt.</p>
            <p>Gizella szenvedélyesen felelni akart valamit, de aztán látta, hogy itt nem használ
               semmi. Visszaomlott és sírt tovább. Tamás azonban nem hagyta magát.</p>
            <p>- Guszti csinált mindent. Mi csak aláírtuk, amit elibünk tett.</p>
            <p>A többiek mohón kaptak rajta és egymás hegyén-hátán keresztül vádaskodva
               kiabálták:</p>
            <p>- Igen, Guszti csinált mindent!</p>
            <p>- Add ide azt a revolvert, - kérte tovább Tamás.</p>
            <p>Bálint csak a fejét rázta. Most Kate hisztérikusan felsikoltott, odavetette magát a
               földre Bálint elé, átölelte az ülő férfi lábát és úgy rimánkodott:</p>
            <p>- Én nem akarok meghalni, én minden pénzemet neked adom, az egész mindent, gyárakat,
               palotát, autót, ruhákat, a lovakat, az ékszereket...</p>
            <p>Bálint csak a fejét rázta. Tamás látta, hogy itt nincs mit csinálni, vállat vont,
               odament az asztalhoz és elkezdett mértéktelenül inni. Már eddig sem volt egészen
               józan, most aztán percenként részegebb lett. Egyik poharat a másik után hajtotta fel.
               A többiek sírva, nyögve, jajveszékelve könyörögtek neki. Dobogó szívvel néztem ezt a
               szörnyű látványt. Bálint is kedvetlenül megelégelte:</p>
            <p>- Semmi értelme sincs, hogy így megalázzátok magatokat. Mondtam már, hogyha akarnék,
               se tudnék segíteni.</p>
            
         </div>
        <div type="chapter">
            <head>XVII. FEJEZET.</head>
            <p>Az ajtóban imbolyogva, mint egy kísértet, a férjem jelent meg. A kezében tartotta azt
               a kis bádogdobozt, amelyet olyan féltékenyen titkolt máskor és amelyet most már
               szemérmetlen nyiltsággal mutathatott. Kaján, vigyorgó, gyerekes mosolygás ült az
               arcán, mint az olyan rosszlelkű gyereknek, aki fájdalmas tréfát okozott gyengébb
               pajtásainak.</p>
            <p>- Én már kész vagyok. Én mindjárt el fogok aludni. Már kezd hatni. Igenis, Anna, vedd
               tudomásul, hogy háromszoros adagot vettem. Kifogtam ezen a híres Bálinton. Csak
               hallgassad itt ezeknek a nyávogását... Mondd, te Bálint, miért nem rúgsz beléjük, ott
               a lábadnál? De nekem már jó... Olyan könnyű, olyan édes... úgy lebeg...</p>
            <p>Leereszkedett egy székre. A kazettát remegő kézzel letette maga elé az asztalra.
               Tamás ebben a pillanatban, mint a vércse ugrott oda, hogy elkapja a morfiumot. De
               Gusztáv idejekorán észrevette és elvette előle.</p>
            <p>- Azt nem, más nem kap.</p>
            <p>Felállott. Részeg lépésekkel odament a mellvédhez és gonosz vigyorgással kidobta a
               kazettát a sáncárokba. Aztán megint visszaült a székbe.</p>
            <p>- Ti csak szenvedjetek... Én mindjárt elalszom... Örülök, ha szenvedtek. Gyűlöllek
               benneteket. Én mindenkit gyűlölök. Én mindig mindenkit gyűlöltem.</p>
            <p>Megesett a szívem rajta. Odamentem hozzá és a keze után nyúltam, hogyha meg kell
               halni, együtt haljon meg velem. Ő durván és gyűlölettel lökte el magáról a kezemet,
               mint mikor hernyót söpör le ruhájáról az ember.</p>
            <p>- Vidd innen a kezedet! Eredj a fenébe! Semmi közöm hozzád! Magam akarok lenni!</p>
            <p>- Most? - kérdeztem fájdalmas csalódással.</p>
            <p>- Persze, hogy most. Most van az, amikor már nem kellesz.</p>
            <p>- A feleséged vagyok. Hiszen szerettél.</p>
            <p>Már olyan hangon beszélt, mintha álmodnék.</p>
            <p>- Sose szerettelek, tudd meg. Megkívántalak, mert szép voltál. Ennyi az egész.
               Gyűlöllek téged is. Mindig is gyűlöltelek, soha egy pillanatig nem szerettelek. Semmi
               közöm hozzád, menj a fenébe!</p>
            <p>Ezt az embert én nem szerettem. De pár perc hiányzott mind a kettőnk halálához.
               Mindenkinek, aki részvétet érez, fáj, ha a részvétet durván elutasítják.</p>
            <p>- Gusztáv, - mondtam neki, - térj magadhoz...</p>
            <p>Ő roppant erőfeszítéssel felállott. Olyan gyűlölettel nézett rám, hogy megborzadtam
               tőle. Meg tudott volna fojtani.</p>
            <p>- Nem érted, hogy magam akarok lenni? Nem érted, hogy sohasem volt semmi közöm
               hozzád? Ha nem takarodsz innen, beléd rúgok! Pusztulj innen!</p>
            <p>Meginogtam. Majdnem elestem. A számhoz kaptam, hogy a sikoltásomat visszafojtsam.
               Félhalottan hátráltam tőle. Ő eszelősen hullott vissza a székébe és a szája körül
               valami gyilkos mosollyal, már alva motyogta:</p>
            <p>- Elváltam. Nincs feleség, semmi sincs, nem kell, mars innen, mindenki mars innen...
               így jó, egyedül... én csak nevetek... nevetek...</p>
            <p>Rettenetes volt nézni. Vigyorogva elaludt. De csak én néztem. A többiek már nem
               figyeltek semmire. Egyenletes kórus gyanánt sírtak valamennyien, már nem is lármásan,
               mert a jajveszékelésben elfáradtak. Garzó Gusztáv már mélyen aludt. Elnéztem.
               Eldobott magától, sohasem szeretett, soha semmi köze nem volt hozzám. Én rettenetes
               erőfeszítéssel tagadtam meg azt a viharos nagy szerelmet, amely minden akaratom
               ellenére az egész lelkemet a hatalmába kerítette. Tisztességesen és becsületesen
               mellette akartam maradni, hogy feláldozzam azt, ami nekem minden, azért a
               semmiségért, ami neki az utolsó percek egy érdektelen és közömbös kényelme: egy
               asszony, aki terhére van.</p>
            <p>Szabad voltam. Igen nagy dolgok történtek bennem. Az órára néztem. A háromnegyed
               tizenkettőből még tíz perc hiányzott. Elszántam magam, kiegyenesedtem, odaléptem
               Bálint elé és mialatt ő annak a hatása alatt, mit az arcomon látott, felállott, én
               rajongva, boldogan, szinte kacagva, kitárt karokkal kiáltottam feléje:</p>
            <p>- Drágám! Egyetlenem! Mindenem! Szerelmem! Imádlak!</p>
            
         </div>
        <div type="chapter">
            <head>XVIII. FEJEZET.</head>
            <p>Bálint nyugodtan nézett rám és nyugodtan kérdezte:</p>
            <p>- Az enyém vagy?</p>
            <p>- Testestől-lelkestől.</p>
            <p>- Jössz velem akárhová?</p>
            <p>- Hiszen tudom, hogy a halálba megyek veled.</p>
            <p>- Én nem így akarom, nyitott szemmel. Ne azért gyere velem, mert tudod, hogy meg
               fogunk halni. Hanem azért, mert behúnyt szemmel egyetlen utad van: az én utam.
               Akárhova vezet. Élet vagy halál, az most mindegy. Jössz?</p>
            <p>- Behúnyott szemmel. Az uram vagy! És az Istenem vagy! Azt csinálsz, amit akarsz, oda
               viszel, ahova akarsz! Annyira a tied vagyok, mint a kezed!</p>
            <p>Olyan boldog voltam, hogy szinte kacagva kiáltottam:</p>
            <p>- Ó Istenem, volt már valaha a világon egy ilyen gyönyörű negyedóra?</p>
            <p>A részeg Tamás, akit a humora a halál előtt tíz perccel sem hagyott el, nem állhatta
               meg, hogy oda ne vesse:</p>
            <p>- Gusztus dolga.</p>
            <p>De mi nem törődtünk vele. A többiek csendes, búgó sírása és szipogása közben Bálint
               megfogta a kezemet.</p>
            <p>- Ide jössz mellém.</p>
            <p>Nem ültem melléje a kőlócára, gyerekes boldogsággal, mint egy rabszolganő leültem a
               kőlóca alatti lépcsőfokra a lábához. Mint egy rabszolganő, úgy támaszkodtam a
               térdére, úgy néztem fel az arcára. Behúnyott szemmel nyujtottam feléje az arcomat. De
               az ő arca nem közeledett az enyémhez.</p>
            <p>- Nem csókolsz meg? - kérdeztem tőle csendesen.</p>
            <p>- Nem. Még nem csókolhatlak meg. Majd megtudod, miért.</p>
            <p>- Úgy teszel, - feleltem engedelmesen - ahogy akarsz.</p>
            <p>A többiek már nem is nagyon törődtek velünk. Margit volt az egyetlen, aki gyűlölettel
               nézett rám és gonoszul szólt oda:</p>
            <p>- Az urad közben jól alszik.</p>
            <p>Csodálkozva néztem fel Bálintra. Bálint alszik?</p>
            <p>És csodálkozva néztem Margitra, hogy mit jelent ez a megjegyzése.</p>
            <p>- Nem ő, - mondta Margit - hanem az urad, Guszti!</p>
            <p>Csodálkozva néztem abba az irányba, amerre mutattak és feleszméltem. Magamon is
               csodálkoztam, hogy milyen hamar, szinte egy szempillantás alatt, elfelejtettem egész
               eddigi életemet. Egy ember volt a világon most már. Rajta kívül nem volt senki. Úgy
               éreztem, hogy az övé vagyok és másé nem is voltam soha.</p>
            <p>Az óramutató kérlelhetetlenül mozgott előre a toronyóra számlapján. Tamás már
               teljesen részeg volt, leült magában egy sarokba, odavett egy üveg pezsgőt és
               csendesen dúdolgatott: «Kiesett a, kiesett a szivar a zsebembül...» Ez a dünnyögő
               nóta valami olyan torz és furcsa vonallal símult bele a többiek sírásába, hogy máskor
               ezt éreztem volna a világ leggroteszkebb hangzavarának. De ezen a hihetetlen éjszakán
               már semmi sem volt hihetetlen.</p>
            <p>Lehel hangosan felzokogott. Már azzal sem törődött, hogy a könnyei összemaszatolják
               az arcát. Már arra is fáradt volt, hogy a zsebkendőjével felszárítsa a könnyeket.</p>
            <p>- Hallgassatok ide, - mondta sírva, bár nem hallgatott rá senki, - ha meghalok, akkor
               muszáj valamit megmondani... egy borzasztó dolgot... én rájöttem, hogy tehetségtelen
               vagyok.</p>
            <p>- Most jössz rá? - kiáltott vadul Margit, aki az utolsó szavakra felfigyelt.</p>
            <p>Gizella állandó búgással a kisfiát siratta, a levelet csókolta folyton és térdelve
               zokogott:</p>
            <p>- Gyurikám... kisfiam... szegény kis árvám... ki fogja gondodat viselni... Nem fogod
               megtudni, hogy én vagyok az anyukád... csak legalább azt megizenhetném neked...</p>
            <p>Bálint most egy levelet vett elő a zsebéből.</p>
            <p>- Most hallgassatok ide valamennyien. Az életetekből még nyolc perc van hátra. Erre a
               nyolc percre még valamivel szórakoztatni akarlak benneteket.</p>
            <p>Mindenki elhallgatott, az utolsó remény csillant meg a kivörösödött, könnyes
               szemekben: hátha most történik valami? Csak Tamás dúdolgatta magában zavartalanul
               «Hej de szépen zongoráznak az új kávéházban...» Őt most már semmi sem érdekelte
               többé.</p>
            <p>Bálint kezébe vette és kinyitotta a levelet. Elkezdte olvasni. Amíg olvasott, én az
               államat oda fektettem a térdére.</p>
            
         </div>
        <div type="chapter">
            <head>XIX. FEJEZET.</head>
            <p>Amit eddig írtam neked, drága kis fiam, azt nemcsak az emlékezetemre támaszkodva
               írtam. Hosszú éveken keresztül naplót vezettem. Ez a napló fekszik itt előttem,
               amikor adatainak segítségével felidézem magamban életem legnagyobb éjszakájának a
               történetét. De azt a levelet, amelyet apád ezen az éjszakán felolvasott, nem a
               naplómból írtam ki. A levél ma is megvan. Apád a legszentebb kincsei között őrzi.
               Onnan másolom neked ide. Annak az utolsó levele, akit apád olyan véghetetlen testvéri
               jósággal és hűséggel szeretett: a te nénédet, akit sohasem ismertél. Íme, a
               levél:</p>
            <p>«Drága Bátyuskám! Nagyon fáj, hogy ilyen iszonyú dolgot kell közölnöm veled, de nekem
               meg kell halnom. Elmondom neked az egészet őszintén, nekem nincs mit titkolni, én nem
               vagyok rossz, csak szerencsétlen vagyok. Megírtam neked, hogy ki az a Szilágyi Béla
               és azt is, hogy halálosan szerelmes vagyok bele. Tegnapelőtt, csütörtökön, vadászaton
               volt, egy golyó érte és azonnal meghalt. Mikor ezt a levelet írom, éppen temetik, de
               én nem lehetek ott, mert a koporsó mögött a felesége megy, akitől már négy hónapja
               külön költözött, hogy elváljon és elvegyen engem. Megírom neked most, amit eddig
               eltitkoltam. Más azt mondhatja rám, hogy könnyelmű voltam és aljas, de neked meg
               tudom magyarázni, mert a te szíved hű és tiszta. Én éveken át hazudtam neked, drága
               Bátyuskám. Mindig megnyugtattalak, hogy jól vagyok és semmi bajom, hiszen tudtam,
               hogy milyen borzasztóan küszködöl és sokszor éhezel is. Azt írtam neked, mikor még a
               svájci óragyárban dolgoztál, hogy ne vállalj semmiesetre sem túlórázást, mert nagyon
               jó irodai állást kaptam. Ez nem volt igaz, éheztem és nyomorogtam és csak annak
               örültem, hogy te most legalább nyugodt vagy, hogy a te kis Moszatod...»</p>
            <p>Itt elcsuklott egy pillanatra apád hangja, amikor a levelet olvasta. De erőt vett
               magán. Szilárdan és nyugodtan folytatta:</p>
            <p>«...a te kis Moszatod jól és gondtalanul él. Ámbár megtiltottad, én mégis írtam a
               rokonoknak. Írtam Garzó Miklósnak, de nem is kaptam választ. Írtam Garzó Lehelnek,
               ő azt válaszolta, hogy semmit nem tud a közöttünk fennálló rokonságról. Írtam Garzó
               Dalmának, aki azt írta, hogyha odáig süllyedtem, hogy Garzó-lány létemre
               kéregető-levelek írásával foglalkozom, akkor ő szóba sem áll velem. Garzó Gusztávot,
               aki a pört folytatta ellenünk, felkerestem személyesen Pesten, hogy hátha a pörből
               jár valami pénz. Ő bevitt az irodájába, egy belső szobába és ott elkezdett velem
               erőszakoskodni és dulakodni és az egyetlen blúzom is eltépődött. Örültem, amikor
               kijutottam az utcára. Aztán két ügyvédnél is próbáltam, hogy talán vállalnák a
               pörünket, ami egészen elaludt, de pénz nélkül egyik se akart belemenni semmibe. Azt
               mondták, hogy a vagyont az árvaszék kezeli. Elmentem az árvaszékhez, ott nem tudtak
               csinálni semmit. Itt álltam éhesen, rongyosan, összetörve, teljesen egyedül és akkor
               jött ez az ember, Szilágyi Béla, amikor majd meghaltam egy barátságos jó szóért.
               Kedves volt hozzám és jóságos volt, megérdemelte, hogy szeressem. Az Isten áldja meg
               ezerszer azt a koporsót, amit éppen most visznek a temetőbe. Én megírok neked mindent
               őszintén, te tudni fogod, hogy ők öltek meg engem, mert Isten és ember előtt a mienk
               volt az örökség, a tied meg az enyém, de ők irgalmatlanul és kegyetlenül eltapostak
               bennünket, két árva gyereket, pedig nagyon jól tudták valamennyien, hogy közönséges
               rablás, amit velünk csinálnak. És engem a végén ez a sok aljasság és gonoszság úgy
               megtört, hogy amikor kínálkozott a boldogság, nem tudtam várni. Én magam kértem
               Bélát, hogy költözzünk össze. Olyan boldog voltam, hogy négy hónap mulva meglesz az
               esküvőm és vége lesz minden nyomorúságnak és te is hazajössz, mert Bélával
               megbeszéltük, hogy csinál neked egy igazgatói állást egy gazdasági gépgyárban, ahol ő
               főrészvényes. Most egyszerre minden összeomlott. Itt állok a szörnyű nyomorban.
               Tudom, hogy te is nyomorogsz, Béla után pedig nem öröklök semmit, mert amíg élt,
               semmiesetre sem fogadtam el tőle a legkisebb ékszert sem. Utána pedig nem marad rám
               semmi, mert éppen ma egy hete mondta szegény, hogy végrendeletet akar csinálni, ha
               majd hazajön a vadászatról. Nem csinálhatta meg, a vadászatról már holtan hozták
               haza. És még hozzá lány se vagyok, asszony se vagyok, megvan a szégyen. Azt csak én
               tudom, hogy felemelhetem a fejemet, mert aki szeret, az tiszta. Ezzel a levéllel,
               tudom, nagy fájdalmat okozok neked, hiszen senkid sincsen a világon, csak én, de hidd
               el, így jobb lesz, én csak kölönc és gond vagyok a nyomorúságodon. Majd meg fogsz
               vigasztalódni, hogy nekem a Garzó Gusztávok, meg a többi Garzók miatt így kellett
               elmenni és ha csak magadra kell gondolni, neked is könnyebb lesz valamivel a
               küszködés. Isten veled, édes jó testvérkém, gondolatban még egyszer utoljára az
               öledbe hajtom a fejemet, hogy a hajamat megsímogassad, mint amikor még egész kicsik
               voltunk, a nagy szobában, a barna díványon ültünk és boldogok voltunk. Isten veled,
               drága Bátyuskám! Rettenetesen fáj, ha a revolverre nézek, ami itt van kikészítve
               előttem, de már csak egy negyedóra az egész, amíg ezt a levelet neked feladom
               külföldre. Isten áldjon meg, köszöni a szeretetedet és a jóságodat és milliószor
               csókol végtelen szeretettel és utolsó gondolatával a szegény kis Moszat.»</p>
            
         </div>
        <div type="chapter">
            <head>XX. FEJEZET.</head>
            <p>A levelet mindenki mély csendben hallgatta végig. Még a szipogás is megszűnt. Egy
               pillanatig senki sem mozdult. Bálint összehajtotta a levelet és zsebretette. Én némán
               az egyik kezéért nyúltam és a tenyerét odahúztam a fejemre. Kimondhatatlan áldásnak
               éreztem, hogy ezzel a kézzel a fejemen fogok meghalni. Mert hiszen meg kellett halni,
               ez most már kétségtelennek látszott.</p>
            <p>Bálint ránézett az órájára és megszólalt:</p>
            <p>- Két percetek van. Ezért a levélért két perc mulva meg fogtok halni.</p>
            <p>Erre hirtelen fejvesztett sírás és üvöltés kezdődött. A térdeplők felállottak és
               tanácstalan, eszeveszett rémületükben kétségbeesetten kapkodtak volna fizikai
               tárgyakhoz s amelyekbe megtámaszkodhattak volna a szószoros értelmében úgy, mint a
               vízbefúló kap a szalmaszál után. Esztelen és kerge mozdulatokat tettek, mint égő
               akolban a birkanyáj. Az üvöltő sírás teljes zűrzavarában mindegyik értelem nélkül,
               monomániákusan hajtogatta a maga mondókáját.</p>
            <p>- Tehetségtelen vagyok, - sírta Lehel - és meg fogok halni... Értsétek meg... Ez
               irtózatos... Tehetségtelen vagyok...</p>
            <p>- Gyurikám, Gyurikám, - zokogta Gizella, miközben mindenkinek értelem nélkül kínálta
               a kezében tartott levelet. - Ezt a levelet azonnal valaki... Ennek muszáj... Az én
               kisfiamnak. Egy anya utolsó kívánsága...</p>
            <p>- Én nem akarom, - rikácsolt Margit - én kikérem magamnak... Hol van ilyenkor a
               rendőrség...</p>
            <p>- Nekem semmi közöm az egészhez, - szitkozódott Kate, - engem eresszenek ki...
               Aljasság... Szemtelenség, Wie komm ich dazu?</p>
            <p>- Azt a keserves szentségét neki, - káromkodott Dalma. - Hát csináljatok valamit...
               Azt a keserves kínszenvedésit neki... Én nem akarok elpusztulni... Azt a keserves
               mindenségit, én élni akarok!...</p>
            <p>- Mi lesz velem, - nyöszörgött Miklós - jaj, most mi lesz velem... Nagyon fog
               fájni... Jaj csak már jönne... Jaj...</p>
            <p>Mindebbe a jajveszékelésbe, káromkodásba, zokogásba, szitkozódásba, sikoltásba,
               sírásba kísértetiesen vegyült bele a részeg Tamás eszelős éneke:</p>
            <p>- Kiesett a, kiesett a szivar a zsebembül...</p>
            <p>Ennek a zűrzavarnak Kate egy kiáltása egyszerre határozott medret adott. Kate ugyanis
               fejetlen futkározása közben a terrasz egy olyan pontjára jutott, ahonnan meglátta a
               toronyóra egy oldalsó számlapját, amelyet eddig nem láttunk. Ahogy erre az órára
               felnézett, egyszerre állati boldogsággal felsikoltott:</p>
            <p>- Halb zwölf! Halb zwölf! Ezen az oldalán még csak féltizenkettő! A másik oldala nem
               jár jól! Még van egy negyedóra!</p>
            <p>Valamennyien hanyatt-homlok odarohantak Katehez. Lökve és taszigálva egymást néztek
               fel az órára.</p>
            <p>- Még egy negyedóra! - kiáltott ujjongva Lehel.</p>
            <p>- Még egy negyedórát így szenvedni! - nyögött elkeseredve Miklós.</p>
            <p>Gizella boldog sikollyal megölelte Margitot, mert az volt hozzá a legközelebb. És
               esztelenül egy helyben tipegve-topogva kínálta megint mindenkinek a levelet, hogy még
               van egy negyedóra, a levelet még ki lehet juttatni a kastélyból. Majd egy gondolat
               villant meg az arcán és mialatt Kate diadalmasan, félbolond módon csak azt hajtogatta
               és hirdette, hogy ő vette észre az ajándékba kapott új negyedórát, Gizella félrelökve
               az útjában állókat, Bálinthoz rohant. Valamennyien, mint a csorda a kolompos után, a
               fejvesztett emberek módjára Gizella után eredtek. Gizella letérdelt előttünk a
               földre, imára kulcsolta a kezét és úgy beszélt Bálinthoz:</p>
            <p>- Bálint, az isten szerelmére kérlek, még van egy negyedóra, most még lehet segíteni,
               térdenállva könyörgök, én szívesen meghalok, csak ez a levél menjen el.</p>
            <p>Utolsó szavait már alig lehetett hallani, mert a beszédébe csakhamar zuhatagszerűen
               valamennyien belevágtak. Ismét zűrzavarosan, össze-vissza kiabálta mindenki a magáét
               egymásután, egyszerre, egymáson keresztül-kasul. Margit hangja külön átsivította a
               pokoli és zokogó zsivajt:</p>
            <p>- Mindenki térdeljen le... ez kell neki, hiú ember!</p>
            <p>De rögtön észrevette esztelenségét és térdenállva, rimánkodva igyekezett
               kimagyarázni, amit mondott.</p>
            <p>- Nem... Csak úgy mondtam, te nem vagy hiú, te okos vagy, hiszen olyan zseniális
               vagy... Mindenki letérdelni!</p>
            <p>Lehel, mint pánikoknál szokott történni, mikor mindenkinek megáll az esze, értelem
               nélkül átvette a Margit mondatát és noha maga nem térdelt le, tízszer egymásután,
               gépiesen kiáltozta:</p>
            <p>- Mindenki letérdelni!</p>
            <p>- Mindenki letérdelni! - vette át ugyanígy a mondatot Miklós.</p>
            <p>- Könyörgök, - sírt térdelve Dalma is, - szegény öregedő asszony vagyok,
               irgalmazz!...</p>
            <p>Kate egy új dolgot talált ki, amellyel azt gondolta, hatni tud Bálintra:</p>
            <p>- Bálint!... édes rokonom... édes, drága rokonom!</p>
            <p>Ebben az esztelen zsivajban, ahogy ott térdeltek előtte, Bálint felemelte a kezét.
               Mind reménykedve elhallgattak. A csendet csak az a csörrenés zavarta, amelyet Tamás
               pohara okozott. Ő nem vett részt az általános rimánkodásban. Olyan részeg volt már,
               hogy mikor töltött magának, elejtette a poharat. A végsőkig kínzott idegek gyilkos
               kínjával, felháborodva és szitkozódva fordultak valamennyien Tamás felé, aki ezt a
               fontos pillanatot zavarja. Tamás nem törődött velük, ingadozó léptekkel, az útjába
               eső bútorokba megkapaszkodva indult másik pohárért. Bálint kegyetlenül és nyugodtan
               szólt a családhoz:</p>
            <p>- Tévedés. Nincs egy negyedórátok. Az órának az a túlsó oldala néhány napja rossz, az
               átváltó rozsdás, még nem értem rá megigazítani. A túlsó számlap késik. Most egy fél
               perc mulva háromnegyed tizenkettő.</p>
            <p>Halálos csend támadt. Csak Tamás dúdolt magában a teljesen elázott emberek hülye
               közömbösségével.</p>
            <p>- Végre, - szólt Lehel rekedten, - készüljünk.</p>
            <p>A térdeplők valamennyien felkeltek, mint valami szertartáskor a templomban. Miklós
               hirtelen lendületet vett, dühös nyögéssel és fogcsikorgatva nekifutott a mellvédnek,
               de onnan a mélység láttára visszatántorodott.</p>
            <p>- Ezt se bírom, - mondta lemondó vállvonogatással, - gyáva vagyok.</p>
            <p>Kate már az elmebaj határán állott. Természetellenesen, valami torz és csodálkozó
               vigyorral leült egy székre és kijelentette:</p>
            <p>- Én most leülök.</p>
            <p>A pillantásom önkéntelenül Gizellára tévedt, akinek egészen fakóvá vált az arca. A
               szája úgy reszketett, mintha didergett volna. Mereven nézte Gusztávot és látszott
               rajta, hogy most megint valami szörnyű dolog fog kibuggyanni belőle. Megrázta a
               fejét, egyenesen odalépett a mozdulatlanul alvó Gusztávhoz, hozzávágta a levelet és
               felszakadt belőle az utolsó, legszégyenletesebb titok:</p>
            <p>- Nesze! A fiad sohase fogja megtudni, hogy te vagy az apja!</p>
            <p>Aztán valami leírhatatlan, borzasztó, görcsös kacagással hozzámfordult:</p>
            <p>- Ő az apja és én vagyok az anyja. Protekcióért! Állásért! Tanítónői kinevezésért! És
               soha nem adott a gyereknek egy krajcárt se!</p>
            <p>Tovább kacagott, kacagása fuldokló zokogássá vált. Így zokogva roskadt le a halott
               módjára alvó Gusztáv mellett egy székre.</p>
            <p>Miklós, aki már nem bírta a feszültséget, hebegve kérdezte Bálinttól:</p>
            <p>- Még mennyi van?</p>
            <p>- Húsz másodperc, - felelt Bálint az órájára pillantva.</p>
            <p>Lehel szólni akart, de olyan rekedt volt az izgalomtól, hogy a hangja megbicsaklott.
               Megköszörülte a torkát és kezében az órájával még egyszer rákezdte:</p>
            <p>- Olvasni fogom. Tizenhét... tizenhat... tizenöt...</p>
            <p>Tamás dúdolni kezdett. Mindenki kínzottan megrezzent és felháborodva nézett rá.
               Többen lekussolták. Tamás elhallgatott. Lehel olvasta tovább a másodperceket.</p>
            <p>- Tizenkettő... tizenegy... tíz... kilenc... nyolc... hét...</p>
            <p>Mialatt Lehel olvasott, én halálom előtt egypár másodperccel felnéztem Bálintra és
               csöndesen, szerényen, sóváran kérdeztem tőle:</p>
            <p>- Most sem csókolsz meg?</p>
            <p>- Még nem, - felelt nyugodtan Bálint.</p>
            <p>Visszatettem a fejemet a térdére, visszatettem a kezét a fejemre. Nyugodtan vártam.
               Boldog voltam. Lehel rekedt másodpercei folytak tovább. Ahogy szabályosan számlálta
               őket, körülötte alaktalan, állati nyögések hallatszottak. Mindenki behúnyta a
               szemét.</p>
            <p>- Hat... öt... négy... három... kettő... egy...</p>
            <p>Ebben a pillanatban élesen és idegenül megszólalt a telefón csengője. A család
               valamennyi tagja sikoltó ordításban tört ki, de valami olyan hörgő és éles állati
               hangban, amelyet soha nem fogok elfelejteni. Az olyan állat irtózatos sikolya volt
               ez, amelynek a torkába döfik a kést. Utána hosszú csend következett és sokáig nem
               moccant semmi. Csak Bálint kelt fel, gyengéden levette a térdéről a fejemet. Odament
               a telefónhoz és felvette a kagylót.</p>
            <p>- Halló... én, igen. Köszönöm, minden rendben van. Igen, minden úgy lesz, ahogy
               mondtam. Azaz, hogy nem egészen úgy, a vendégek nem mind mennek el. Egy hölgy itt
               marad. Igen. Beszélt a faügynökkel? Na?... Tizenöt és fél, rendben van. Tudtam én,
               hogy annyiért ideadja. Holnap a rendes időben kelek. Ha a főkomornyik jön, azonnal
               küldje fel. Jóéjszakát!</p>
            <p>A többiek mindezt merev, bábszerű mozdulatlanságban hallgatták. Bálint most feléjük
               fordult.</p>
            <p>- Ti pedig, úgy ahogy jöttetek, elmehettek.</p>
            <p>Azok csak állottak és nem hitték. Én felugrottam és ámulva mosolyogtam rá. Ő
               bólintott:</p>
            <p>- Nem fogunk meghalni, Anna! Élni fogunk!</p>
            <p>De ezek nem tudtak a halálból olyan hamar visszatérni. Tamás vigyorogva tapogatta
               magát és azt hajtogatta: milyen furcsa, hogy ő meghalt. Miklós nem értett az egészből
               semmit. Folyton csak sürgette, hogy mikor lesz már az a dolog, jőjjön már az utolsó
               pillanat. Lehel a reménységtől sírva és ámuló gyerekszemmel nézett körül,
               meghatottan és önmagát imádva örült az életnek. Gizella némán odarohant Bálinthoz és
               kezet csókolt neki. A leghamarabb Margit szedte össze magát.</p>
            <p>- Mi volt ez? - kérdezte harciasan és kihívó szigorral Bálinttól.</p>
            <p>- A századrésze annak, amit érdemeltetek.</p>
            <p>- Mit csináltál velünk, micsoda disznóság volt ez?</p>
            <p>- Megmutattalak benneteket egymásnak.</p>
            <p>Tamás elázott agyában ki tudja miféle disznótor képzete villant meg. Pohárral a
               kezében, odatántorgott Bálinthoz és nehéz nyelvvel, de szónokló hangon elkezdett
               beszélni:</p>
            <p>- Uram, uram, Garzó Bálint uram, szállok az úrhoz!...</p>
            <p>És ekkor messze, mélyen lent a völgyben két egymás mögött haladó automobil tüzes
               szemei villantak meg a sötétben. Ott jött Bálint pontos időre hazarendelt
               személyzete.</p>
            
         </div>
        <div type="chapter">
            <head>XXI. FEJEZET.</head>
            <p>Most a történetem vége következnék, drága kis fiam. De még halasztom. Gyönyörű emlék
               ez nekem. Külön gyönyörűségem telik abban, hogy nem adom ki a kezemből, hogy még
               cirógatom, dédelgetem, még nem mondom el, még játszom vele és mint a tündöklő
               gyémántékszerről, lassan fejtem le róla a selyempapírt, lassan nyitom ki a
               bársonytokot.</p>
            <p>Előbb inkább elmondom, mi történt a Garzó-családdal. Természetesen még az éjszakai
               vonattal valamennyien elutaztak. Garzó Gusztávot, aki mélyen aludt, úgy emelték be a
               kocsiba, a vonaton tért magához, kevéssel Pest előtt. Mesélik, hogy felébredése előtt
               álmodott valamit és álmában ezeket a szavakat mondta:</p>
            <p>- Dögöljön meg... dögöljön meg...</p>
            <p>Még akkor is gyűlölt valakit. Nem tudni, hogy kit. És ezt már ő sem fogja soha
               megmondani. A válóperünk igen gyorsan befejeződött, mert Garzó Gusztáv rögtön a
               tárgyalások elején megpróbálta, hogy ellene szegül a válásnak, de a Bálint ügyvédje
               egy negyedórás beszélgetés kapcsán elébe tárta azokat a bizonyítékokat, amelyek
               alapján hamistanuzásra való rábírás és hamis eskü címén azonnal be lehet őt csukni.
               Ettől kezdve símán ment a dolog. A válás kimondása után pár héttel hallottuk és a
               lapokban is olvastuk, hogy Garzó Gusztávot elborult elmével ideggyógyintézetbe
               szállították.</p>
            <p>A családnak ez az útja Mátrabecsétől Budapestig egyébként nagyon különös lehetett. A
               Garzók egyenként és összesen megharagudtak egymásra. Mindegyik közülük meztelenre
               vetkőzött valamennyi előtt. A vasúton egyik sem akart a többivel utazni, mindnyájan
               mindenáron külön fülkét kerestek. De viszont elvakult vádaskodásukban, hazudozó
               mentegetőzésükben és eddigi nyugalmas életük kis pocsolyájának védelmében mindenáron
               beszélni akartak egymással. Az egész út azzal telt el, hogy keresztül-kasul
               járkáltak a vonaton a Garzók, mindegyik beszélni akart mindegyikkel, mindegyiknek
               eszébe jutott egy-két találó és éles megjegyzés, amit ezzel vagy azzal az ellenféllel
               még közölni kellett. Így aztán hol kettesben, hol hármasban, külön kis
               Garzó-csoportok alakultak a robogó gyorsvonaton.</p>
            <p>Mikor Pestre megérkeztek, úgy a Lehel-házaspár mint a Miklós-házaspár különvált.
               Lehel is szállodába ment lakni, Miklós is. Miklóst persze Dalma is elkísérte, aki
               feneketlen gyűlöletében tovább szította a bátyját Kate ellen.</p>
            <p>De már másnap megindultak a tárgyalások. Margit meggyőzte az urát arról, hogy csak a
               látszat szólott ellene. Tamáshoz soha semmi köze nem volt. Tamás csak a
               visszautasított szerelmes aljas bosszúvágyától vezéreltetve igyekezett az
               elérhetetlen imádottat férje előtt befeketíteni. Lehel azt követelte a feleségétől:
               esküdjék meg születendő gyermeke életére, hogy nem volt viszonya Tamással. Margit
               habozás nélkül megesküdött. Erre kibékültek és Lehel hazaköltözött. Csak hetek mulva
               vallotta meg Margit, hogy nem lesz gyermeke, az egészet csak azért találta ki, hogy
               Lehelnek, aki roppantul vágyott az apaságra, egy kis múló örömet okozzon. A család
               különben nagyon jól tudta, hogy miért találta ki Margit egész anyaságát. Egy nagyon
               szép bundára fájt a foga, de a bunda nagyon drága volt. Egy szép napon bejelentette
               a férjének, hogy anyának érzi magát. Lehel határtalan örömében csakugyan megvette a
               bundát. Most is együtt élnek, sokat nem tudok róluk.</p>
            <p>Miklós és Kate is kibékültek. Ez persze csak úgy történhetett meg, ha Miklós
               kiutasítja házából a nővérét. A testvérek halálosan összevesztek, Dalma megesküdött,
               hogy soha többé át nem lépi a Miklósék küszöbét. Nem is telnék nagy öröme benne.
               Miklósék igen sanyarú sorsban tengődnek. Másfél évvel ezelőtt az egész gazdasági
               piacot megrázta az a kínos szenzáció, hogy a Katzer-vagyon máról-holnapra óriási
               robajjal összedőlt. Kate teljesen tönkrement. Miklóst sikerült betenni valami állami
               hivatalba. Abból tengődnek szegények, de nyilvánvaló, hogy sokáig nem fogják
               bírni.</p>
            <p>Különben az egész családról nem sokat tudok. Amit hallottam, azt is csak Tamásék
               révén hallottam. Tamás tudniillik feleségül vette Gizellát. Már a pesti úton hazafelé
               kijózanodott annyira, hogy elbeszélgethetett Gizellával a szegény kis törvénytelen
               gyerek jövőjéről. És valami nagylelkűségi rohamtól elkapatva felajánlotta Gizellának,
               hogy formaszerint megesküszik vele, adoptálja a gyereket, aki így törvényessé válik
               és a vezetéknevét is nem az anyjától, hanem az apjától fogja megkapni. Elvégre Garzó
               vagy Garzó, az mindegy. Gizella elfogadta az ajánlatot, összeesküdtek azzal a
               megállapodással, hogy rögtön el is fognak válni, de közben úgy összebarátkoztak, hogy
               egyre halogatták a válást, míg végül Tamás egy éjszaka megint súlyosan berúgott,
               feltette magában, hogy most rögtön elmegy a Gizella lakására, megbeszélni a régóta
               húzódó válás részleteit. Fel is ment, Gizella borogatást tett a fejére, lefektette.
               Tamás ott maradt és többet nem is jött el onnan. Most boldogan élnek és ha Tamás
               kártyázik is, Gizella olyan szerelmes az urába, hogy akárhogy történik, neki
               mindenképpen jól van. Bennünket is meglátogattak. Ők a család egyetlen tagjai, akik
               eljöttek hozzánk. Barátságosan fogadtuk őket, Bálint megbocsátó és kedves volt
               hozzájuk. Gizella kisfia fájdalmasan rokonszenves kisgyerek, korán érett, rendkívül
               tehetséges, félelmesen komoly fiú. Tamást úgy imádja, hogy az már nem egészséges és
               ijesztő.</p>
            
         </div>
        <div type="chapter">
            <head>XXII. FEJEZET.</head>
            <p>És most elmondom, hogyan fejeződött be a saskői várkastély izgalmas éjszakája. Az
               autók lent előállottak, a föld alól hirtelen egész sereg személyzet termett elő,
               futkosó inasok vitték le a csomagokat. Dalma egyet pofon is ütött közülök. A kiállott
               izgalmaktól holtfáradt Garzók vánszorogva menekültek le az autókhoz, hogy végre kinn
               legyenek innen.</p>
            <p>A terraszon ketten maradtunk Bálinttal. Egymásra emeltük a tekintetünket. Így néztük
               egymást percekig, leírhatatlan mélységgel és boldogsággal. De nem moccant egyikünk
               sem. Ahogy így állottunk egymással szemközt, belépett Dalma. Eszébe jutott, hogy egy
               találó és éles mondással fog elbúcsúzni a háztól.</p>
            <p>- Köszönöm a szíves vendéglátást, - mondta élesen és aláhúzva, - jóéjszakát.</p>
            <p>Mi annyira elmerültünk egymás szemében, hogy szinte nem is hallottunk. Nem akartuk
               megtörni a varázst, meg sem rebbentünk, nem válaszoltunk, csak néztük egymást. Dalma
               még várt egy kicsit, aztán éles hangon hozzátette:</p>
            <p>- Köszönöm.</p>
            <p>Nem feleltünk erre sem, csak néztük egymást leírhatatlan érzésekkel és mozdulatlanul.
               Dalma végre is megelégelte a várakozást. Mély megvetéssel megfordult és távoztában
               megvetően kiáltotta felénk:</p>
            <p>- Úriemberek!</p>
            <p>Dalma eltűnt. Mi ketten mozdulatlanul álltunk. És akkor apád hozzám lépett. Éreztem,
               hogyan fonódik a két óriási erejű karja a vállam köré. A fejem hátrahanyatlott,
               behúnytam a szememet.</p>
            <p>Ennél nagyobb és szentebb csókkal két ember a világon meg nem csókolta még egymást
               soha. Nincs nap, hogy százszor fel ne idézném magamban ennek a csóknak az emlékét.
               Végiggondolom magamban mindannyiszor és az emléke még ma is friss, forró, újjongó és
               hatalmas, mint a tenger.</p>
            <p>És még egy másik pillanatot szoktam ezzel együtt felidézni magamban. Azt a
               pillanatot, drága kisfiam, amikor te megszülettél, amikor először láttam meg az
               arcocskádat.</p>
            <p>Ha behúnyom a szemem, ezt a két pillanatot élem át mindig, újra meg újra. Telhetetlen
               vagyok. Nem tudok elég boldog lenni. Hiszen ha kinyitom a szememet, akkor is
               könnybelábad a szemem attól, hogy milyen szép az élet.</p>
            <p>Mikor most ezeknek a feljegyzéseknek az utolsó sorát írom neked, drága kisfiam, apád
               hangját hallom fel az udvarról. Mindjárt fel fog jönni, ide fog lépni hozzám,
               szembefordulunk egymással, egymás szemébe nézünk és tudom, hogy szentségtörés, amit
               mondok, de megírom neked, drága kisfiam, hogy mikor én ilyenkor apádra nézek, úgy
               olvadok fel a szemében az egész lelkemmel, a pillantásomon keresztül úgy odaadom neki
               az életemet, a halálomat, mindenemet, olyan mélyen, vakon és hatalmasan imádom, mint
               az Istent.</p>
            <p>Aztán majd mind a ketten odalépünk a kocsidhoz, drága kicsi fiam és egymás vállát
               átölelve fogunk lenézni a te virágsziromhoz hasonló arcocskádra és el fogunk ámulni
               azon a csodálatos titkon, hogy a csókunk testté vált és mint bűbájos, imádott kis
               ember, mint egy esztendős Garzó László itt alszik és lélekzik előttünk a nyári
               napon.</p>
            <p>Isten veled, drága kisfiam, ezen a papíron búcsúzik el tőled, hogy élő valóságában
               odalépjen hozzád és a világ leggyengédebb csókjával illesse az arcocskád hamvas kis
               selyembőrét édesanyád</p>
            <p>Garzó Bálintné </p>
            <p> Nyáry Anna. </p>
            <p>(VÉGE.)</p>
         </div>
      </body>
  </text>
</TEI>