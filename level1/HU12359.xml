<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU12359" xml:lang="hu">
   <teiHeader>
      <fileDesc>
         <titleStmt>
            <title>A parasztkirály : Történeti regény a XVI. századból : ELTeC edition</title>
            <author ref="viaf:70701164">Zigány Árpád (1865-1936)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">62504</measure>
            <measure unit="pages">124</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>A parasztkirály : Történeti regény a XVI. századból</title>
               <date>2014-01-28</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/12300/12359"/>
               <respStmt>
                  <resp>Original Electronic Edition</resp>
                  <name>Goró Lajos</name>
                  <name>Szever Pál</name>
                  <name>Szabó Attila</name>
               </respStmt>
           
                  <bibl type="digitalSource">
                     <title>A parasztkirály : Történeti regény a XVI. századból</title>
                     <date>2014-01-28</date>
                     <ref target="https://mek.oszk.hu/12300/12359"/>
                  </bibl>
              
               <bibl type="printSource"><ref target="https://mek.oszk.hu/12300/12359/pdf/"/>
                  <title>A parasztkirály: történeti regény a XVI. századból</title>
                     <author>Zigány Árpád</author>
                     <pubPlace>Budapest</pubPlace>
                     <publisher>Franklin</publisher>
                     <date>1902-1903</date>
                  </bibl>
               
            </bibl>
            <bibl type="firstEdition">
               <title>A parasztkirály : Történeti regény a XVI. századból</title>
               <author>Zigány Árpád</author>
               <date>1902</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T4"/>
         </textDesc>
      </profileDesc>
      <revisionDesc>
         <change when="2020-07-24"/>
      </revisionDesc>
   </teiHeader>
  <text>
      <body>
			<div type="chapter">
            <head>
               I.
            </head>
            <p>
               Az 1572-dik év egyik áprilisi estéjén az ivanicsi vártorony
                  lélek-harangja az
               
                  Úr angyala
               
               imádságára kongatott. A vár egyetlen piaczán, honnan a bástyák fölött
                  messze kilátás nyilt az alant elterülő dombvidékre, csoportokba verődtek az olasz,
                  német és spanyol zsoldosok, míg odább, a torony aljában, egy csapat szabad hajdú
                  heverészett.
            </p>
            <p>
               A többnyire komoly, tartózkodó spanyolok, méltóságteljes tartásba
                  vágták magukat és festői ránczokba szedett bő köpenyükbe burkolóztak, mely alól
                  kilátszott a hosszú és vékony toledói penge; a bőbeszédű, lobbanékony olaszok
                  testhez simuló alsó ruhában és rövid újjasban, élénk taglejtéssel vitatkoztak, s
                  egyik kezüket folyton a tomporukon függő rövid pistoiai kard markolatán tartották.
                  A medve-járású, nehézkes német zsoldosok rekedt káromkodásokkal kivánkoztak vissza
                  hazájukba; a kinek volt, levetette a pánczélját s csak a tollas süvegük mutatta,
                  hogy harczosok, mert a hosszabb-rövidebb kard egészen eltünt a plundra-nadrágok bő
                  ránczaiban. A legsiralmasabb képet a magyar szabad hajdúk nyujtották. Ezek a
                  magyar filibusztiérek, a török uralom sajátságos szülöttei, egyivásúak a délszláv
                  junakokkal: a sanyargatott nép idegen igát tűrni nem tudó elemeiből összeverődött
                  csapat, mely meggondolás nélkül ölt-rabolt, s melynek létezhetését az biztosítá,
                  hogy a nép titokban velük tartott, mert jobban félt tőlük s a boszújoktól, mint a
                  töröktől. Volt köztük mindenféle hitű és nemzetiségű: török renegát, szerb uszkók,
                  magyar, szökött német, olasz meg spanyol zsoldos; elvük nincs: ha kell, rendes
                  királyi szolgálatot is vállalnak s a végek kapitányai gyakran használták őket
                  eszközül magánboszújok kitöltésére. Rendesen rövid puskájuk, kardjuk és csákányuk
                  volt, s a nevük hamar ismertté lett a török-magyar korszak küzdelmeiben.
            </p>
            <p>
               A harang kongására a beszéd, a zsivaj félbeszakadt, a süvegek
                  legtöbbje lekerült a fejekről, mert abban az időben még a katonák is hittek
                  Istenben és könyörögtek hozzá. Ez a vallásosság hatotta át a békés munka minden
                  elemét, a városi polgártól a falusi zsellérig: mert mindegyik felekezet, mindegyik
                  társadalmi réteg egyenlő hévvel, lángoló buzgalommal menekült az élet keservei
                  elől Istenéhez.
            </p>
            <p>
               Rövid szünet után vége volt a fohászkodásnak; mindenki föltette a
                  kalpagját s az előbbeni zsivaj és lármás fecsegés újra kezdetét vette. De, bár a
                  közhangulat eléggé zajosnak és vidámnak látszott, a figyelmes szemlélő hamar
                  kivehette a csoportok beszélgetéseiből a levertség és a békételenség hangjait. S a
                  zsoldosoknak csakugyan nagyon nyomós okaik voltak mind a kettőre; sokan, különösen
                  az idegen harczosok, azért zúgolódtak, mert hópénzüket már több mint félesztendeje
                  nem kapták meg, s még azzal sem kárpótolhatták magukat, hogy a szomszédos behódolt
                  területeket kifosztogassák, mert a király szigorúan megtiltotta ezt; a többiek
                  pedig, és ebben valamennyien egyetértettek, az élelem hiányosságára panaszkodtak,
                  s morogva mondogatták, hogy:
               
                  üres zsák nem áll meg a lábán
               
               .
            </p>
            <p>
               Épen oszladozni kezdtek, mikor az őrtoronyban fölharsanó kürtszó
                  figyelmessé tette őket.
            </p>
            <p>
               - Migazzi! Migazzi jön! - járt szájról-szájra a katonák közt, a kik
                  mind a kapu felé szaladtak, mialatt a térre vezető szűk útak is egyszerre
                  megnépesedtek s ontották magukból a már pihenésre tért és most fölriadt
                  őrséget.
            </p>
            <p>
               - Alighanem jó fogást csinált, - mondogatták, - és holnap, úgy lehet,
                  jobb ebédünk lesz, mint a mai vacsora volt.
            </p>
            <p>
               - Vissza! vissza! - riadoztak rájuk a kapu alabárdos őrei és erővel
                  hátra szorították a tolakodókat, hogy helyet csináljanak a bejövő csapatnak.
            </p>
            <p>
               A nagy robajjal föltáruló várkapun valami harmincz lovas vonult be.
                  Mindnyájukon meglátszott, hogy fáradtak; négyen-öten nyerges lovakat vezettek a
                  maguké mellett kantárszáron; ezekről hiányoztak a lovasok. A csapat közepén két
                  fegyvertelen, turbános török lovagolt, leverten, de azért büszke tartással; ezeket
                  a portyázáson fogták el. A kisded csapat élén Migazzi, a kapitány, lovagolt és
                  pajzánul tánczoltatta vasderes paripáját, melynek a szügye, meg a szája habzott a
                  tajtéktól, az oldalai pedig oly erősen jártak, mint egy óriási fujtató.
            </p>
            <p>
               Migazzi magas termetű, izmos fekete ember. Tartása egyenes, tekintete
                  merész. Hosszukás, telt képe van, marczona vonásokkal; az orra merészen hajló
                  sasorr, mely alatt vastag, sűrű, sudaras bajusz díszlik; arczát tömött körszakáll
                  veszi körül. Keménység, nyugodtság és ravaszság olvasható ki az arczából: s
                  Migazzi ilyen is volt. Nem volt semmi, a mi alázkodásra birta volna. Türte az
                  éhséget, szomjat, hált puszta földön, mindig megőrizte hideg vérét és senkitől sem
                  engedte magát lecsalatni, megsérteni.
            </p>
            <p>
               - Vigyázzatok ki a kapun, - szólt kevélyen a toronyőrhöz; - Kopó
                  másfél óra alatt itt lehet a zsákmánynyal. Hetven darab czímeres ökröt hoz.
            </p>
            <p>
               Harsogó éljenzés zúgott föl erre az örömhírre, de a nagy rivalgástól
                  több paripa megbokrosodott, a mi nem csekély bajt okozott a torony alatti szűk
                  alagútban.
            </p>
            <p>
               - Megbolondultatok? - dörgött rájuk Migazzi, a ki maga is alig birta
                  fékezni ágaskodó paripáját és szokása szerint villogó, haragos szemekkel nézte
                  végig a tolongókat.
            </p>
            <p>
               - Takarodjatok! - folytatta parancsoló hangon; s mialatt a zsoldosok
                  lassan elsompolyogtak, udvariasan szólt a fogoly törökökhöz:
            </p>
            <p>
               - Kigyelmetek ne tartsanak semmitől. Most a szállásomra megyünk, egy
                  kis vigalomra. Ma nekünk kedvezett a szerencse: holnap, úgy lehet, fordul a koczka
                  és mi leszünk a kigyelmetek rabjai.
            </p>
            <p>
               A két török az ajkába harapott; látszott rajtuk, hogy szeretnének
                  kevélyen felelni, de a gondolat, hogy fegyvertelenűl vannak halálos ellenségeik
                  hatalmában, óvatosságot parancsolt nekik. Végre az egyik, a ki látható módon több
                  volt a másiknál, erőltetett mosolylyal felelt:
            </p>
            <p>
               - Igaza van kigyelmednek: ma nekem, holnap neked, mint a gyaúr deákok
                  mondják. És ha Allah kegyelme velem lesz, úgy a mint most elhagyott: még mielőtt a
                  hold egyet fordul, talán én tisztelhetem kigyelmedet, mint rabomat, ebben a
                  várban.
            </p>
            <p>
               Büszke, kérkedő volt a válasz, s ha a szavak nem illettek is a fogoly
                  szájába, illettek az akkori viszonyokhoz. A félhold immár diadalmasan villogta be
                  csaknem fél Magyarországot, a Balkánon pedig századok óta nem láttak mást, mint
                  török katonát. Oláh, bolgár, szerb, bosnyák, mind ott hevert a győző lábainál;
                  jobbjaik hitehagyott török vezérek lettek, népük pedig, a szabadulásnak még a
                  reményét is föladva, rajahkép szolgálta pogány urait. Ilyen bolgár renegát volt
                  Kilergi bég is, a kanizsai pasa sógora, a kinél fanatikusabb törököt hiába
                  keresnénk. Pénz és keresztény vér kell neki; fösvény, kapzsi és önző, erélye és
                  bátorsága nem ismer határt, a mellett szívtelen; modora rideg, háborúban és
                  békében egyaránt kegyetlen, de jó katona, a ki meg tud becsülni minden kardvágást,
                  - azt is, a melyet ád és azt is, a melyet kap: különösen ezt az utóbbit soha sem
                  feledi el.
            </p>
            <p>
               Migazzi, a ki ez alatt leugrott lováról, ügyet sem vetve a török
                  kérkedő válaszára, előre sietett szállására. Hadnagyai, a két törököt közre fogva,
                  utána mentek s néhány meghivott vendéggel letelepedtek a terített asztal
                  mellé.
            </p>
            <p>
               Az asztalfőn Migazzi egyedül ült s a két törököt lovagiasságból
                  jobbra és balra ültette maga mellé. Lassanként a törökök is belévegyültek a
                  társalgásba, s a vacsora vége felé a kaczagás, a csipős, sokszor durva élczek
                  egymást érték s a vidámság, a jó kedv általános lett. Csak az egyik hadnagy, Inigo
                  Perez arcza nem derült föl; könyökére támasztva a fejét, egyre csak maga elé
                  nézett, nem ügyelve és nem is igen felelgetve a társai kérdéseire.
            </p>
            <p>
               -
               
                  Voto a Dios
               
               (Isten ucscse’), - dörmögött a baloldali társa, a kit boszantott a
                  fiatal hadnagy komorsága, - hogy ez a félbolond Inigo valami fehércseléd hálójába
                  került.
            </p>
            <p>
               - Nem, nem az a baj, - felelte Inigo, a fogait csikorgatva, - hanem a
                  lovamat sajnálom, a melyiket az az istentelen pogány leszurt... A ki nem tud bánni
                  vele, ne vegyen kardot a kezébe: úgy forgatta az átkozott, mintha a legyeket
                  kergetné magáról.
            </p>
            <p>
               - Igazad van, - bizonykodott egy harmadik; - a lovat nem bántja senki
                  sem: sem a német, sem a magyar; csak a töröknek mindegy, akár lóra, akár lovasra
                  támad.
            </p>
            <p>
               - Hogy a német nem bántja, az meglehet, - vágott közbe fagyosan
                  Kilergi bég, a ki meghallotta ezt az utolsó megjegyzést; - de a mi a magyart
                  illeti, azt nem lehet a többiekkel együtt emlegetni. Mert a szabad hajdú, -
                  folytatta megvetően, - nem katona, hanem utonállásból, rablásból, fosztogatásból
                  tengeti nyomorú életét.
            </p>
            <p>
               E fönhéjázó, durva sértésre a jelenlevők közül többen tiltakozni
                  akartak, mert nem egynek voltak jó barátai a magyar hadnagyok közt; de a török,
                  kit a bor is valószinüleg tüzelt, tovább folytatta:
            </p>
            <p>
               - Kigyelmetek még nem rég óta lehetnek itt; én ellenben már évek óta
                  harczolok ebben az országban és épen ezért jól tudom, mit beszélek. A szabad
                  hajduk sem gyalog, sem lóháton nem tudnak harczolni és a háborúban
                  hasznavehetetlenek. Némelyiknek félsaruja, másiknak félsarkantyuja hiányzik;
                  soknak madzag a kardszíja, majd mindegyik fölköti a rozsdás kardot, vagy a
                  tiszákot, melyet rongyos hüvelyéből évek óta nem húztak ki. Azután befödi magát a
                  nyakába akasztott ócska paizszsal, melynek borítékát és teteje bőrét a moly és az
                  egér már egészen lerágta. Ilyenek a magyar hajduk, - végezte be gúnyos
                  pöffeszkedéssel, - és nincsen oly igazhivő janicsár, a ki lovásznak is megfogadná
                  az ilyen naplopót.
            </p>
            <p>
               - Hallja-e, kigyelmed, - tört ki most Inigo, a kit nem csak ez a
                  hivalkodó beszéd, hanem a lova elvesztése is elkeserített, - ha csak egy magyar
                  hajdú volna is itt és ha kigyelmed nem volna a Migazzi uram foglya, hamarosan
                  megláthatná, hogy nyomorú-e a magyar hajdú! De mivel itt köztünk nincs egy sem:
                  én, a ki jól ismerem a magyarokat, azt mondom és vallom, hogy nem vitéz, czudar az
                  és hazudik, a ki azt állítja a magyarokról, a mit kigyelmed, hogy gyávák,
                  hitványok és árulók.
            </p>
            <p>
               - Foglyok vagyunk, - szólt Kilergi bég büszke méltósággal; - ezért
                  nem vehetjük föl a lábunk elé vetett keztyüt. Ám azonban, ha a dicsőségesen
                  uralkodó padisah, a teremtett világ ura és fényessége méltónak talál engem arra,
                  hogy kiváltson a kigyelmetek rabságából: én, ime, úgy a magam, mint az egész török
                  sereg nevében felelek és ismétlem azt, a mit már mondtam s a mit mindig is mondani
                  fogok, hogy a szabad hajdú nem katona, hanem utonállásból, rablásból,
                  fosztogatásból tengeti nyomorult életét. És a ki azt mondja, hogy ez nem igaz, az
                  hazudik és fegyverrel fojtom a torkára ezt a hazugságát. - Aztán, a keblébe
                  nyúlva, hosszú aranylánczon függő drága mívü zománczos érmet vett elő, melyre a
                  korán egy talizmános mondása volt vésve, s megcsókolva, e szavakkal tette le az
                  asztalra:
            </p>
            <p>
               - És ne lehessen én nekem reményem az igazhivők boldog
                  paradicsomában, ha hogy elkövetkezik az utolsó órám, és ne fényeskedjék én
                  lelkemnek Allah örökös dicsősége, ha nem állok ki páros bajvívásra, én magam és
                  velem a testvéreim is, azokkal a magyar hajdukkal, a kikről azt mondom, hogy
                  utonállók, gyilkosok és fosztogatók.
            </p>
            <p>
               - És az Úrnak az ő szent nevével legyen a fogadásod, - szólt Inigo, a
                  ki szintén elővette zsebéből a monserratói Madonna képét s oda tette a másik mellé
                  az asztalra.
            </p>
            <p>
               - Itt van az én zálogom, - folytatta. - Migazzi kapitány vegye át
                  mind a kettőt, Tahy kegyelmes urunk nevében, a ki bizonyára megengedi a páros
                  bajvívást barátaink és ellenségeink közt.
            </p>
            <p>
               - Minden esetre, - felelte Migazzi, a ki alig tudott hova lenni
                  örömében, mikor a kihivás megtörtént.
            </p>
            <p>
               Mint olyan ember, a ki már gyermekkorában hozzá szokott a csatazajhoz
                  és a fegyverek csörgéséhez, csak akkor volt elemében, mikor a harcz, a csatározás
                  mindennapi volt. Épen ezért, ebben az áldatlan békeidőben, valóságos szerencse
                  volt ez a bajvívás, mivel az előzményekből már látható volt, hogy a viadal
                  életre-halálra megy, mert két nemzet harczi becsületéről volt szó. Nem is titkolta
                  megelégedését; hanem fölemelve fejét és hangját, nagyot ütött öklével az asztalra
                  és fölkiáltott:
            </p>
            <p>
               - Derék vitézekhez illik az ilyen beszéd; reméljük, hogy a tettek sem
                  lesznek alábbvalók. Éljenek a vitézek, a bátor lovagok, akármilyen a
                  nemzetségük!
            </p>
            <p>
               A poharak csengését elnyelte a vigadók lármás riadozása s az ivás
                  most már szabados tivornyává fajúlt. Mindenki egyszerre beszélt, a káromkodás, a
                  szitok, a trágárság egymást érte, s ebben mindegyik a másikat igyekezett
                  túlkiabálni. A mulatság akkor alig volt egyéb, mint rettenetes eszem-iszom, mód
                  nélküli dőzsölés. Még az apró gyermekeket is lerészegítették s az asszonyok
                  követték a férfiak példáját. Annak a kornak egyik gúnydala ezt mondatja a korabeli
                  asszonynyal:
            </p>
            <p>
               Mint egy kis gyermeket, ölben hordozgatom.
            </p>
            <p>
               De a társadalmi életnek ez az eldurvulása, főleg a véghelyeken, az
                  akkori háborús viszonyok kikerülhetetlen következménye volt. Ebben az időben a
                  végek voltak a vitézi élet nagy tanító iskolái, melyekben legkiválóbb családjaink
                  ifjai a szegény lovasok és hajdúk között nyerték katonai kiképeztetésüket és
                  szerezték első babéraikat, gyakran életük árán. Balassi Bálint megragadó szép
                  költeményekben örökítette meg ennek az időszaknak a végbeli életét, minden
                  dicsőségével és nyomorúságával. A végeken ujultak meg a rég eltemetett lovagvilág
                  küzdelmei, telve azzal a lelkesedéssel, hittel, önfeláldozással, mely egykor a
                  spanyol-mór harczokat kisérte.
            </p>
            <p>
               Ez a folytonos harcz, ez az örökös szembenlét ellenséggel és idegen
                  elemekkel, teremtette meg az alvidéki nemességnek hajlékonyabb, ravaszabb
                  jellemét. Kicsiben egész magyar Levante volt akkoriban a Dráva és a Száva köze. Az
                  alvidéki urak anyanyelve a magyar, gyermekkorukban hallják a szerb-horvát nyelvet,
                  török foglyokkal törökül beszélnek, stájer lanczknechtektől rájuk ragad a német
                  szó, velenczés kalmárok az olaszt terjesztik; a Kelet minden máig is divatos
                  nyelve használatos. A folytonos összeköttetés következtében az alvidéki urak
                  legjobban ismerték a török természetét s bizonynyal maguk is némi törökösséget
                  vettek föl. Árulásban, hitszegésben, dulásban, magyar végbeli hadaink, s élükön a
                  magyar-horvát kapitányok, nem maradtak a török mögött.
            </p>
            <p>
               Ilyen iskolában növelkedtek a XVI. század vitézei s itt kapta
                  neveltetését Tahy István úr is, az ivanicsi vár főkapitánya, öcscse Tahy
                  Ferencznek, a pozsegai főispánnak, a ki később stettenbergi báró lett és egész
                  családjával átszakadt a szomszédos Krajnába.
            </p>
            <p>
               Tahy István kora ifjuságától fogva a harczmezőn, a tábori élet
                  kalandjaiban fejlesztette erejét, elsajátítva a katonaélet jó és rosz tulajdonait,
                  erényeit és bűneit. Vitézség, vakmerőség, kitartás és törhetetlen erély mellett
                  nyers önzés, kapzsiság, kegyetlenség és elvtelenség jellemzi. Eszközeiben nem volt
                  válogatós, erkölcsi tekintetekkel nem törődött: senki és semmi sem korlátozta önző
                  vágyai kielégítésében. Nála minden csak egy czélnak szolgált: a saját
                  emelkedésének. Vitézsége és furfangja, hazafisága és vallásossága csak eszköz vala
                  önzése szolgálatában. Bár kiváló katonai vagy politikai tulajdonokkal nem
                  dicsekedhetett, mégis nagy szerencsével tudta kiaknázni viharos, belküzdelmekben
                  gazdag korát s éles ösztöne mindig megsúgta neki, kihez kell csatlakoznia, hogy
                  előre haladhasson, s mikor kell pártot cserélnie, hogy a kivívott előnyöket ne
                  veszélyeztesse.
            </p>
            <p>
               Sok szerencse kisérte Tahy Istvánt az élet útjain, de a legnagyobb
                  szerencse akkor érte, midőn Alaghy Annát választotta hitvesének. Anyagi javakat
                  szintén kapott vele bőven, minden hozománynál értékesebb volt a kincs, melyet
                  magában ifjú nejében kapott. Boldog házasságukból, mely tizenhét évig tartott,
                  egyetlen leánygyermek sarjadt, ki tizenöt éves korában veszítette el anyját s
                  akkor a podgorczei kolostorba vonúlt, részint, hogy befejezze neveltetését,
                  részint, hogy a férjhezmenetelt bevárja. Mert már a gyászév leteltével eljegyezték
                  Migazzival, s a menyegzőnek a következő évben, május havában kellett végbemennie,
                  a mikor Ágnes a huszadik évét betölti.
            </p>
            <p>
               Tahy István zászlós úr a fellegvárban lakott, az alája rendelt
                  várőrség és végbeli zsoldos hadak főbb tisztjeivel együtt. Ezek közt a
                  legnevesebb, s kétségkívül a legvitézebb is, Migazzi volt, az idegen zsoldos hadak
                  főkapitánya, a ki a fellegvár egyik szárnyában kapott, ha nem is fényes, de
                  kényelmes szállást a maga és hadnagyai számára. Szokásban volt, hogy a végbeli
                  kapitányok, a hiányzó királyi haderő kiegészítésére szabad hajdúkat is fogadtak
                  zsoldjukba.
            </p>
            <p>
               A mohácsi vész előtt a fölkelő sereg közkatonáinak ezrei a szegény,
                  úgynevezett egy telkes nemesekből teltek ki, a kik békében földmívelők voltak s
                  életmódjukban, szokásaikban, műveltségben nem igen különböztek a parasztságtól. De
                  különböztek közjogi állás tekintetében, mivel ők is a szent korona tagjai s a
                  nemzeti jogok osztályosai voltak. Csakhogy, mikor a királyi hatalom
                  megcsökkenésével a jogbiztosság megszünt s a törökdulások, az idegen zsoldosok
                  fosztogatásai és a
               
                  magyari urak
               
               falánksága teljesen kifosztották és minden jogából kitúrták ezt a
                  szegény nemességet, egy részük áttörte a rendiség hatalmas korlátait, együtt
                  kezdett érezni a jobbágysággal s már a hirhedt «fekete ember» pórlázadásához
                  tényleg egész megyék alsó, szegény nemessége csatlakozott.
            </p>
            <p>
               Ilyen jobbágyrendre jutott köznemes volt Gubecz Máté is, Migazzi
                  szabad hajdúinak első hadnagya egyébként a főkapitány kedvelt embere és messze
                  földön híres katona. Vadabb, féktelenebb természet nem volt ennél a szabad hajdúk
                  közt. A legcsekélyebb szóra, gyakran minden ok nélkül is, koczkára tette az
                  életét, melyet különben is csak addig és annyira becsűlt, a meddig és a mennyire
                  akaratának, szenvedélyének szolgált. Nem volt más gondja, más vágya, mint a harcz;
                  viaskodás volt az eleme: csak akkor élt, mikor vérben gázolt, vagy mikor a lova
                  horkolva taposta fűbe harapott ellenségei holttestét. A természet hatalmas
                  termettel, roppant erővel áldotta meg, mintha tudta volna, hogy ennek az
                  őrjöngésig vakmerő léleknek olyan burokra van szüksége, a mely daczoljon minden
                  romlással és a poklokon is diadalmaskodjék. Aczélos izmai hajlékonyak voltak, mint
                  a párduczéi, éles szeme mindig meglátta ellensége gyönge, sebezhető oldalát, s a
                  veszélyt ösztönszerüen mindig idejekorán megérezte, hogy védekezhessék ellene.
                  Ezért a társai nem is hívták őt máskép, mint
               
                  Kopó
               
               -nak:
               de ezt a nevet, egy durva tréfa szüleményét, csakhamar messze földön
                  megismerték, sőt rettegni is megtanulták.
            </p>
            <p>
               Az emlékezetes vacsorát s a kihívást követő reggelen Kopó már kora
                  hajnalban kint volt hajdúival a vár előtti mezőségen. A zordon, marczona legények,
                  kik közül többnek az arcza csupa forradás volt a sebhelyektől, épen pihentek, ha
                  ugyan pihenésnek lehet nevezni a
               
                  bakhátat
               
               , ezt a végeken kedvelt játékot, a melylyel Nagy Lajos királyunk
                  annak idején ostrom nélkül megvett egy olasz várat. Kopó, a ki ott heverészett egy
                  tölgyfa árnyékában, csak akkor vette észre Inigót, mikor ez már előtte
                  állott.
            </p>
            <p>
               - Mi jó szél hozott ide, bajtárs? - kérdezte föltekintve.
            </p>
            <p>
               - Igazán jó szél, mert olyan hírt hozok neked, hogy a legjobb hátas
                  paripáddal sem fizetnél meg érte.
            </p>
            <p>
               - Akkor csak ki vele! Hanem, ha a
               
                  Szellőre
               
               fáj a fogad: annak nagy ám az ára.
            </p>
            <p>
               - No majd meglátjuk, ér-e annyit, mint az én ujságom, - szólt Inigó s
                  elmondta a tegnapi vacsora eseményeit. Mikor Kilergi bég gyalázó szavaihoz ért,
                  Kopó vad szenvedélylyel kapott a tiszákjához és szinte hörögve mondta:
            </p>
            <p>
               - Még nem jutott odáig az én népem nagy nyomorúsága, hogy vérrel le
                  ne moshassuk ezt a gyalázatot, a mit az a rabló pogány rosz órában ejtett
                  rajtunk!
            </p>
            <p>
               És miután kitombolta magát, hirtelen rákiabált a lovászára:
            </p>
            <p>
               - Gergő! hahó, Gergő! tegnap eltörött a kengyelvasam: vigyázz, hogy
                  még ma kész legyen!
            </p>
            <p>
               - Még ráérsz, még ráérsz, - csitítgatta Inigo; - pár nap, talán két
                  hét is eltelik még a bajvívásig.
            </p>
            <p>
               Kopónak ez eszébe sem jutott, s mintha nem is hallotta volna a
                  spanyol szavait, válogatott bajtársai közt, hogy kit vigyen magával erre a fényes
                  alkalomra.
            </p>
            <p>
               - Menjünk föl a várba, - csitítgatta őt Inigo. - A választás az urak
                  dolga; különben azt hiszem, hogy Migazzi eddig már tanácskozik a kegyelmes
                  urunkkal.
            </p>
            <p>
               Mind a ketten gyorsan megindúltak s Inigo alig tudta követni Kopót, a
                  ki úgy sietett, mintha űznék. Útközben találkoztak Egri Gergelylyel, a kinek Kopó
                  azonnal elujságolta a kihivást. Egri közbe sem szólt, a míg Kopó beszélt, s csak
                  akkor, mikor a fellegvár kapuja elé értek, szólalt meg, nagyot simítva a
                  bajuszán:
            </p>
            <p>
               - Próbán tanúl a török. Egy vágás az én szablyámmal, visszakézből:
                  aztán egész életében arról koldúl a pogány.
            </p>
            <p>
               A fellegvárban, Tahy István szállása előtt, nagy csoportokban
                  sorakozott az őrség. Kilergi bég sértő szavai és a nyomukban következő kihívás,
                  mely több, mint húsz hadnagy jelenlétében történt, nem maradhattak titokban: s
                  mikor Inigo meg a két hajdú odaért, mindenki csakis erről beszélt. A magyar
                  hadnagyok, mihelyt Kopó megjelent, mind köréje csoportosultak, hogy vele, kit
                  mindnyájan elsőnek tudtak maguk közt, megbeszéljék a teendőket és a bajvívás
                  részleteit. Hozzájuk szegődtek a zsoldosok is, és ki a tegnap esett gyalázó
                  szavakat emlegette, hogy még jobban föltüzelje a már úgyis bőszült hajdúkat, ki
                  pedig azon sajnálkozott, hogy a sértés nem rajta és nemzetén történt.
            </p>
            <p>
               Migazzi már kora reggel bent járt Tahy úrnál, hogy kieszközölje az
                  engedélyt a bajvívásra. Noha az akkori háborús időkben az ilyen harczi viadalok,
                  portyázások, kalandozások napirenden voltak, hivatalos formában mégis nehéz volt
                  rájuk engedélyt kapni, mivel Miksa király a drinápolyi szerződésben megkötött
                  békét csakugyan meg akarta tartani a törökkel és minden hadi vállalkozást,
                  bajvívást szigorúan eltiltott a véghelyeken, mivel
               
                  a háború kezdetét mindenki tudhatja, de nem a végét: pedig
                     nyugtával dicsérd a napot
               
               .
            </p>
            <p>
               A jelen esetben azonban Tahy úr nem sokáig kérette magát és pedig
                  nemcsak azért, mert a magyar fegyverek dicsőségéről volt szó, a melyre, minden
                  kapzsisága mellett is, adott valamit, hanem azért is, mert ennek a bajvívásnak
                  szerencsés kimenetele nagyon felszökkentheti vala az ő zászlójának az értékét, a
                  miből ismét hasznot remélt. Mert a magánérdekek hatalmas versenyharcza a XVI.
                  század minden háborújában párhuzamosan folyt a csatatéri mozgalmakkal: minden
                  egyes siker, minden kivívott diadal, ha nem is rögtön, de föltétlenűl meghozta
                  gyümölcsét, mert növelte a győző tekintélyét, befolyását és kivánatossá tette a
                  szövetségét, úgy a saját ura, mint az ellenfele előtt.
            </p>
            <p>
               Ilyen számítások forogtak Tahy István agyában. Hamar megegyezésre
                  jutott tehát Migazzival és megadta neki az engedélyt, hogy nyolcz napon belül
                  páros viadalra bocsáthassa tiz hajduját, a Kopó vezetése alatt s fél órai
                  tanácskozásban már a kilencz kisérőt is kijelölte, még pedig a javából, hogy a
                  győzelem minél biztosabb legyen.
            </p>
            <p>
               Mikor végre Migazzi öles alakja a széles verandán föltünt, egyszerre
                  elnémúlt minden nesz s valamennyien feszűlt kiváncsisággal várták a kapitány
                  szavát.
            </p>
            <p>
               - A kegyelmes úr - mondta Migazzi lassan és kivette kebléből a
                  jegyzéket - tudomást szerezve a tegnap estéli mulatságon történt
                  összeszólalkozásról, minekutána a magyar fegyverek becsülete forog koczkán,
                  elhatározta, hogy nyolcz napon belül, de sem előbb, sem utóbb, tíz hajdúnak
                  egyszer és mindenkorra megengedi a bajvívást.
            </p>
            <p>
               És kibontva a kezében tartott jegyzéket, névszerint fölolvasta a
                  kiválasztottakat, a kiknek elseje a Kopó volt.
            </p>
            <p>
               Hangos éljenzés zúgott föl a névsor fölolvasása után, s a háromszor
                  fölviharzó riadalom mutatta, mennyire jól választották ki a bajnokokat, s mennyire
                  megegyezett ez a választása a katonák közmeggyőződésével. Mikor az örömzaj
                  lecsendesült, Migazzi ujra megszólalt s ezuttal a tíz választott bajnokhoz intézte
                  ünnepélyes szavait:
            </p>
            <p>
               - Fiaim, a magyari név becsületét a ti szablyáitok élére bíztuk s
                  valóban nem is tudnánk neki méltóbb és biztosabb védelmet keresni. Ennek utána
                  hittel fogadjátok az én kezeimhez, hogy a mai naptól a bajvívás napjáig semmiféle
                  hadi szerencsével nem próbálkoztok, nehogy a nagy napon akár fáradság, akár kapott
                  seb, akár másnémű akadály gyöngítsen benneteket. Mert ha hogy ez bárminémű okból
                  megesnék, imhol látjátok, nagy szégyenünkre lenne.
            </p>
            <p>
               Mindnyájan átlátták ennek a tilalomnak a fontosságát, s rögtön hittel
                  fogadták, hogy a bajvívás napjáig semmiféle hadakozásban, portyázásban részt nem
                  vesznek, hanem egymás közt és társaikkal vitézi módon gyakorolják magukat a
                  fegyverforgatásban. Erre Migazzi átadta a
               
                  bajt iró
               
               levelet Kopónak, ez pedig, maga mellé vevén Egri Gergely bajtársát,
                  rögtön lóra kapott, hogy megvigye a kihivást Murteza pasának, a ki Nagy-Velika
                  földvárában tartotta hadait.
            </p>
            <p>
               A két hadnagy előtt nyíllövésnyire a harsonás lovagolt, a ki fehér
                  zászlóval és hangos kürtszóval jelezte, hogy követséget vezet. Elhagyva a várat,
                  útjuk a szétdúlt és fölégetett alsó-városon vezetett keresztül, a melyből kiérve,
                  lejutottak a termékeny, de akkor ugaron hagyott és sivatag dombvidékre.
            </p>
            <p>
               Még ötven esztendő sem telt el a mohácsi csata óta s a három részre
                  oszlott Magyarország máris sivataghoz hasonlított. Könny a szemekben, keserűség a
                  szivekben, rombolás és halál mindenfelé: ez volt az ország állapota. Szegény és
                  gazdag, a kunyhók és várak lakói egyaránt megérezték az idők viharos járását.
            </p>
            <p>
               Nem halni, hanem élni volt akkor nehéz a hazáért, a haza földjén.
                  Csak az életben maradók érezték igazán a sors minden keserűségét. Ez a század a
                  pusztulás százada; az ország minden tája tele volt rommal, omladékkal, s a régi
                  építészet sok szép alkotása ekkor jutott enyészetre. - Ki pusztította el? török,
                  magyar, vagy német? - Mindnyájan: de a legtöbb kárt bennük mégis talán a török
                  tette.
            </p>
            <p>
               A töröknél egy cseppet sem voltak emberségesebbek azok az idegen
                  zsoldosok, a kiket a bécsi udvar szokott az országban tartani. Az idegen uralomhoz
                  a katonai önkénykedés legdurvább kicsapongásai járultak s végig kisérték
                  történetünk kétszázados folyamát. Úr és paraszt, város és vidék egyaránt
                  határtalanul szenvedett e lelketlen nemzetközi hordáktól s a zsoldosok
                  meggyűlöltették magát az ügyet is, a melynek védelmére ide küldettek.
            </p>
            <p>
               De maguk a magyar urak sem voltak kiméletesebbek egymás és a nép
                  iránt.
            </p>
            <p>
               Csaknem minden vidéknek, minden vármegyének megvolt a maga zsarnoka,
                  a ki erőszakoskodott a nemességen, dúlta, fosztogatta a köznépet, s az ilyen
               
                  magyari urak
               
               kiméletlen zsarnoksága csaknem minden országgyülésen szóba került,
                  mert a nagy ragadozók falánkságának védtelenül kiszolgáltatott és közéjük ékelt
                  kis- és középnemesség meg az egyházi birtokosok épen csak úgy nyögték e zsarnokok
                  mostoha igáját, akár a jobbágyság.
            </p>
            <p>
               Kopónak minden vadsága mellett elszorúlt a szive, mikor köröskörül
                  mindenfelől a rettenetes romlás, pusztulás képe vigyorgott feléje; hirtelen
                  megsarkantyúzta a lovát, hogy minél hamarabb kijusson a szomorú völgytorokból.
                  Eszébe jutott atyja, a kinek házacskáját szintén fölégették és őt magát talán
                  rabszíjon hajtották volna el, ha késő éjszakán, fagyos télviz idején el nem
                  bujdosik feleségével meg a kis Gergővel és nem menekül a hegyek közt fekvő
                  Petrovinába, a hol, mivel Kopó a Tahyak zsoldjában állt, letelepedhetett.
            </p>
            <p>
               A két hajdú sokáig szótlanúl lovagolt egymás mellett; Egri Gergely
                  rendesen hallgatag természetű volt, Kopót pedig szomorú gondolatai
                  foglalkoztatták. Sírt benne a lélek, ha ősz atyjára, megtört anyjára gondolt, a
                  kik, tehetős köznemesekből, aggkorukban jutottak nyomorúlt jobbágyrendre és
                  azokkal együtt vonták az igát, a kiknek azelőtt parancsoltak; ha pedig kis öcscse,
                  a vidám és fürge kis Gerő jutott eszébe, keservesen elfohászkodott és előre
                  sajnálta a gyermeket, a kinek csak a parasztság meg a hajdúság között lehetett
                  választása. Pedig ez keserű kenyér volt mind a kettő, alig érdemes arra, hogy
                  megbecsülje érte az életét. A vad hajdú kőkemény szive ellágyúlt; rég eltemetett
                  vágyak, rég alvó érzelmek keltek föl elfásult lelkében és szerette volna
                  viszontlátni övéit, az egyedülieket, a kiket szeretni tudott. Végre, mintha le
                  akarná rázni vállairól a nem oda való gondok terhét, elborúlt arczczal nézett
                  társára és sóhajtva mondta:
            </p>
            <p>
               - Imhol, testvér, a szép ajándék, amit ezek az átkozott pogányok
                  hoztak nekünk; imhol pusztulás az ország állapotja, a mióta betették hozzánk a
                  lábukat!... Ám, ha hogy egyszer a Száván is által szoríthatjuk őket... - azt
                  akarta mondani: akkor majd a némettel is elbánunk! - de hirtelen eszébe jutott,
                  hogy most még ő maga is a német zsoldjában áll, s ezért, ketté harapva a szót,
                  megint csak sóhajtott.
            </p>
            <p>
               Egri Gergely, a ki igazi hajdú volt és csak azt szolgálta, a kitől a
                  hópénzt kapta, jobban törődött a Tahy uram sikereivel, mint hazája javával, s
                  ezért nem is mindjárt értette meg a Kopó eszejárását; abban azonban, noha más
                  okokból, mégis megegyezett vele, hogy a törököt bizony csakugyan jó lenne
                  kipusztítani az országból.
            </p>
            <p>
               - Ha hogy a törököt csak a Dráván is általűzhetjük, - felelte
                  vontatottan, - nem sok idő multán belekóstolgatunk a Báthori István uram boraiba
                  is. Pedig jó borok lehetnek, a miket ott szüretel Rézmál és Tokaj vidékén.
            </p>
            <p>
               A megindúlt beszélgetés most már élénken folyt tovább; az ország
                  állapotával nem sokáig foglalkoztak; s mivel mindenki legjobban szeret a saját
                  mesterségéről beszélni, az övék pedig a fegyverforgatás, portyázás és fosztogatás
                  volt, lassankint megemlékeztek hadi kalandjaikról, együtt és külön kiállott
                  veszedelmeikről, a nevezetesebb bajvívásokról, egy-egy vakmerő fegyvercsinyről: s
                  annyira elmerültek véres, sokszor borzalmas emlékeikbe, hogy csak akkor tértek
                  magukhoz, mikor az előttük lovagló harsonás hangos kürtszóval figyelmeztette őket,
                  hogy a török-földvár elé értek.
            </p>
            <p>
               Mire körülnéztek, már húsz-harmincz spáhi körülfogta őket s
                  kiváncsian kérdezgette tőlük, mi járatban vannak. Lassanként egész sereg pogány
                  gyűlt köréjük, spahik és janicsárok, reiszek és azábok, a kik mind melegen
                  érdeklődtek a két hajdú küldetése iránt, s mikor megtudták, hogy az ivanicsi vár
                  hadnagyai
               
                  bajt írtak
               
               nekik, örömujjongással fogadták a kedves hiradást. Sátrak és faházak
                  közt vezették a követséget a félig kőből, félig földből rögtönzött rondellába, hol
                  Murteza pasa keleti módra, dagadó párnákon ülve fogadta őket. Mögötte félkörben
                  álltak főtisztjei: az agák, beglerbégek, amirák és bégek, számra mintegy ötvenen,
                  valamennyi jeles vitéz és bátor katona.
            </p>
            <p>
               A két hadnagy megállt és katonásan köszönt a pasának. Aztán Egri
                  Gergely, a ki jobban értett a kardforgatáshoz, mint a szóbeszédhez, megpödörte
                  sudaras bajuszát és intett Kopónak, hogy beszéljen. Ez pedig büszkén szembenézett
                  a fényes gyülekezettel, hátra vetette a derekát s jobb lábát előre téve, lassan,
                  értelmesen elbeszélte Kilergi bég elfogatását, a vacsora történetét s az akkor
                  ejtett gyalázó szavakat; végre, a szokásnak megfelelően, kivette kebléből a
               
                  bajt író levelet
               
               és hangosan fölolvasta:
            </p>
            <p>
               Ezt a bajt pedig irjuk a hires és nevezetes Murteza pasának,
                  Nagy-Velika vár nemes és vitézlő kapitányának.
            </p>
            <p>
               Minekutána megtudtuk, hogy a kigyelmed katonája, vitézlő Kilergi
                  beglerbég uram, don Inigo Lopez mi hadnagyunk előtt azt mondta, hogy a magyar
                  szabad hajdú nem katona, mivel hogy utonállásból, rablásból, fosztogatásból
                  tengeti nyomorú életét; a mire, a kigyelmed engedelmével az a feleletünk, hogy
                  vitézlő Kilergi beglerbég uram hazudott és esmét is hazudni fog, hahogy valamikor
                  még effélét beszél. És ezért azt kérjük kigyelmedtől, hogy valamiképen tetszett
                  nekünk tíz magyar hajdunkat bajvívásra ereszteni, mind ugyanazonképen placeat
                  kigyelmednek is tíz vitéz harczost állítani, hogy kopja törésben, avagy karddal és
                  szablyával és esmét csákánynyal való páros viaskodásban, életre és halálra is
                  próbát tegyenek, hahogy kinek a nemzetsége lenne előbbre való a fegyvereknek az ő
                  forgatásukban.
            </p>
            <p>
               Die VII. Aprilis, 1572.
            </p>
            <p>
               
                  Migazzi Capitaneus.
               
            </p>
            <p>
               Mikor elolvasta a levelet, odadobta a pasa lábai elé; az egyik bég
                  rögtön kirántotta szablyáját és annak a hegyére szúrva átadta a pasának: ez volt
                  az igéret, hogy a bajra hívást elfogadják. Aztán a pasa pár szóval arra kérte a
                  két hadnagyot, hogy addig, míg a választ elkészítik és kijelölik a vitézeket,
                  menjenek át a szomszéd sátorba, a hol üdítő italokat rendelt számukra. A hadnagyok
                  rögtön át is mentek és igen sok régi ismerőst találtak a köréjük csoportosuló
                  katonák közt; élénk beszélgetésbe ereszkedtek a törökökkel s bizony már egy óra is
                  elmúlt, mikor a pasa ismét hivatta őket a válasz átvételére. Ez a válasz, a török
                  akkori gőgjének megfelelően, nagyon durva és fönhéjázó volt; Murteza pasa
                  elfogadta a kihivást, mely életre-halálra szólt, csak tíz helyett azt akarta, hogy
                  a vitézek mind a két részről tizenhárman legyenek: mert ezt a számot az akkori
                  babonás világban szerencsétlennek tartották a magyarokra nézve.
            </p>
            <p>
               Hafiz bég, a ki már nem egyszer mérte össze fegyverét Kopóval,
                  fölolvasta a névsort. Elsőnek
               
                  Kilergi bég
               
               volt fölírva, a kire a bajvívás vezetését is bízták. Aztán
                  következtek a többiek, köztük egy renegát is, a mai Kerecsen bég.
            </p>
            <p>
               - Kerecsen bég? - kiáltott föl Kopó, csodálkozva.
            </p>
            <p>
               - Igen, Kerecsen bég! - felelt a bég maga, a ki szintén jelen volt. -
                  Nos, aztán? talán nem tetszik?
            </p>
            <p>
               - Mondja csak, kigyelmed, - kérdezte Kopó: - hát aztán tudja-e, miért
                  is írtunk bajt a töröknek?
            </p>
            <p>
               - Már hogyne tudnám!
            </p>
            <p>
               - Akkor hát azt is tudja, hogy a török ő kigyelme legyalázta a mi
                  nemzetünket és azért verekszünk. És kigyelmed ugyan mely vidékről való?
            </p>
            <p>
               - Zalába, én.
            </p>
            <p>
               - Hát Zala nem magyari vidék? És ha kigyelmed magyar katona, hát a
                  töröknek segít verekedni a magyari becsület ellen?
            </p>
            <p>
               Mialatt Kopó ezeket mondta, alig tudta fékezni magát; a renegát pedig
                  fitymálva vállat vont és nem is neki felelt, hanem a körülállókhoz fordult:
            </p>
            <p>
               - Hallják-e, kigyelmetek, mit össze nem hadar ez itt? Mintha csak
                  tegnap vett volna először kopját a kezébe! Itt vannak a magyarok! - és gúnyosan a
                  zsebjére ütött: - azt szolgálom, a ki megfizet. Te pedig, szép ecsém...
            </p>
            <p>
               - Az én nevem nemes Gubecz Máté - vágott közbe Kopó hevesen; - s ha
                  nem itt volnánk, a hol vagyunk... - és önkénytelenűl a kardjához kapott, de aztán
                  nagyot nyelt, mint az, a ki kénytelen zsebre vágni a más gorombaságait, és maró
                  keserüséggel folytatta:
            </p>
            <p>
               - Hát jól van: hiszen a tiszta buzának is van alja. Hanem azt még sem
                  értem, - fordúlt Hafiz béghez, - hogy kigyelmed, a ki jó török és vitéz katona is,
                  eltűri, hogy ez a renegát szidhassa a tulajdon atyjafiait. Mert hát mindig és
                  mindenhol voltak hitehagyott árulók...
            </p>
            <p>
               - Az áruló te vagy! - dörgött a renegát, s vad indulattal rántotta ki
                  kardját, hogy levágja a hajdút. De ez meg sem mocczant, hanem keresztbe fonva
                  karjait, megvetően nézett Kerecsen bégre, a kit a többi törökök körülfogtak és
                  menten lefegyvereztek, nehogy kárt tegyen a hajduban. Egri Gergely pedig nagyot
                  sodorintott sudaras bajuszán és nyugodt, mély hangon oda szólt Kopónak, hogy a
                  többiek is meghallhatták:
            </p>
            <p>
               - Jól van, jól! Egy hét nem a világ: akkor majd megkóstoltatjuk vele
                  a Túrmező füvét.
            </p>
            <p>
               Kopó bocsánatot kért Hafiz bégtől ezért a kellemetlenségért, melyet a
                  hevességével okozott; a bég pedig, két kezét a hajdú vállaira téve, sokáig merően
                  a szemébe nézett, aztán megcsókolta a homlokát és azt mondta:
            </p>
            <p>
               - Allah nagy és az igazat szereti. Egy az Isten és egy a haza: jaj
                  annak, a ki megtagadja őket!
            </p>
            <p>
               A két hajdú most már lóra kapott és gyors vágtatásban sietett
                  hazafelé a válaszszal. Még napszállat előtt bejutottak az ivanicsi várba; ott
                  aztán a magyar hajdúk számát is rögtön kiegészítették tizenháromra.
            </p>
         </div>
         <div type="chapter">
            <head>
               II.
            </head>
            <p>
               A petrovinai völgy a vukomeri dombvidék egyik mellékvölgye és mintegy
                  másfél órányira benyúlik az Uszkók-hegységbe is. A vidék erdős; a fenyves
                  örökzöldje mellett dúsan tenyészik a bükk-, a tölgy-, a cser- s a nyirfa. Gazdag
                  az erdő vadakban is; az őz és a szarvas, sőt a hiúz, vadkan és a medve is otthonos
                  a vidéken.
            </p>
            <p>
               Az ilyen zárt völgyeknek, hol messze környék egy-egy várat ural,
                  mindig volt bizonyos territoriális jelentőségük, mert a kisebb dinasztiák mindig
                  érvényesültek ezeken a nehezen megközelíthető ormokon. Ez a vidék a XV. és XVI.
                  században a Tahyakat uralta, kiknek emlékezetét még ma is néhány rom és alapfal
                  hirdeti, míg hadaiknak fényes fegyverzetéből már csak egy pár rozsdás lándzsa
                  maradt fönn, melyet az együgyü horvát paraszt kiszántogat a falak mellől.
            </p>
            <p>
               Közel Petrovinához, meredek erdős orom tetejében épült a Tahyak
                  családi vára. Voltakép csak várkastély volt, megerősített családi ház, mely
                  bástyáival inkább a véletlen megrohanást akarta megakadályozni. Csak egyszerű
                  várfala volt s a kastélytól kerítés választotta el. A várkastély melléképületeit a
                  várnépség lakta, míg az őrség, ha volt, a bástyák mentében tanyázott. A kastély
                  mellett épült a négyszögletü őrtorony, mely egyszersmind a kapu bejáratát is
                  védte.
            </p>
            <p>
               Maga a kastély alig kőhajításra volt a szegényes falutól, melynek
                  szerény templomától csak a vásártér választotta el. De az ősrégi, főnemes
                  Tahy-család, melyből a mohácsi vész előtt nem egy vitéz törökverő kapitány
                  sarjadt, most már csak nehezen tudta megvédeni birtokait a portyázó török
                  martalóczok ellen, kik tűzzel-vassal dúlták Szlavoniát és a mit el nem
                  rabolhattak, azt fölégették s minden évben töméntelen népet hajtottak el
                  rabszíjon.
            </p>
            <p>
               A mohácsi csatasíkon királyunk a fertőbe fúlt: abban veszett el, a mi
                  életében is környezte. Az emberek szétfutottak, mindenkit elfogott a félelem: de
                  akkor még senki sem hitte, hogy ez a csatavesztés törökdúlásnál, királyhalálnál
                  egyebet is jelent. Habsburgi Ferdinánd még csak készülődött az új királyságra,
                  mikor, alig hat héttel a mohácsi vész után, Szapolyai János már meg is
                  koronáztatta magát. És megindúlt a két koronás király harcza, a melyben János
                  húzta a rövidebbet, mindaddig, míg a cseri barátok ki nem találták az
                  evangyéliomból, hogy:
               
                  a ki vele jót tészen, az az ő atyjafia
               
               .
               Az atyafi pogány volt: s mert János király kezet csókoló fiává
                  szegődött, segített is a jó szultán, de a megsegitett országot magának tartotta,
                  kamat fejében.
            </p>
            <p>
               Igy történt, hogy Buda eleste (1541 nyarán) másfélszáz esztendőre
                  három központot teremtett hazánkban. A magyar állam, midőn java részében a
                  byzanczi örökségben ülő török hatalom körébe esett, megszünt önálló tényező lenni
                  az európai államrendszerben. Az ország Habsburgot uraló része a német birodalom
                  nemzetközi politikájának az érdekkörébe tartozott, míg Erdély és részei magyaros
                  jellegü török hűbérekké váltak. Az uj szerződés pedig, a drinápolyi béke (1568
                  elején), az ország ama csekély maradékát is megnyitotta az ellenségnek, mely
                  pusztító kalandozásaitól eddig rendszerint mentve volt.
            </p>
            <p>
               E fejetlen állapot hatásait megérezte mindenki, de legsulyosabban a
                  szegénység, a jobbágyrenden levő köznép. Őt nemcsak a portyázó törökök, meg a
                  fizetetlen idegen zsoldosok sanyargatták, hanem a saját földesurai is, a kik még
                  embertelenebbül zsarolták, mint ellenségei. Úgy bántak vele, akár az oktalan
                  állattal, s ez a bánásmód lassankint csakugyan vadállattá is nevelte. Az állam, az
                  egyház, a földesúr, a végbeli kapitányok töméntelen adóval, szolgálattal, munkával
                  terhelték, s megtakarított vagyonkáját, ha volt, az ellenség, vagy a védelmére
                  rendelt zsoldosok rabolták el, - ha ugyan a földesura már előbb reá nem tette a
                  kezét. A mi kevés ideje a százféle robot és más egyéb sanyarú munka közt maradt, a
                  csapszékben töltötte, hol borba fojtotta bánatát, de efféle mulatságait rendesen
                  verekedéssel végezte.
            </p>
            <p>
               Ezekben a nehéz, válságos időkben a Zágrábban székelő Tahy Ferencz
                  zászlós úr alig követhetett volna el nagyobb könnyelmüséget, mint azt, a mit 1570.
                  tavaszán elkövetett, mikor szoboszlai Petrás Farkas uramat küldte le várnagynak
                  Petrovinára. A durva és kegyetlen, de alapjában véve gyáva ember valóságos
                  isten-ostora lett a kezére jutott vidéknek. Rövid másfél év alatt jobban
                  reszkettek a nevétől, mint magától az ellenségtől, s a szegény föld népe csak
               
                  hajas töröknek
               
               nevezte kegyetlen, fekete lelke miatt. Hite, Istene nem volt:
                  lutheránusnak vallotta magát, hogy a kilenczedet is magának szedhesse s ha a
                  sanyargatott nép Isten irgalmára hivatkozva könyörgött hozzá kegyelemért, durva
                  gőggel szokta mondogatni: - az Istentől pedig én semmit is nem félek, mert a
                  Dráván túl hagytam, - ezt pedig azért mondta, mert az előtt a kanizsai pasa
                  zsoldjában állott. A szegény jobbágyok hasztalan fordultak könyörgéseikkel Tahy
                  Ferenczhez; a gőgös főúr kibotoztatta udvarából a panaszolkodókat, rájuk
                  eresztette a hajdúit, mintha csak I. Ferdinánd hirhedt szójárását gyakorolta volna
                  rajtuk:
               
                  ebet ebbel maratok
               
               .
            </p>
            <p>
               Az agyonzaklatott nép, mint a halálra üldözött vad, rettegve
                  bujdosott az erdőkben és a hegyek között. A rosz termés, az inség, meg az örökös
                  háború annyira elkinozta a szerencsétleneket, hogy már a halált is többre kezdték
                  becsülni, mint az ilyen nyomorúlt életet. Nagy darab földön még csak Petrovina
                  volt az egyetlen falu, a melyet föl nem égettek, de ezt meg már Petrás Farkas
                  annyiszor megsarczolta, hogy a jobbágyság megőrölte a fakérget s korpából vegyítve
                  abból sütött kenyeret. Sőt az emberhúsevés is elterjedt: nemcsak a holttesteket
                  falták föl, hanem az éhezők tulajdon gyermekeiket is levágták.
            </p>
            <p>
               De ennek a halálra gyötört, elátkozott népnek minden csapásnál jobban
                  fájt az a pokoli kegyetlenség, a melylyel Tahy uram várnagya Istenétől és
                  templomától is megfosztotta. Ez volt betetőzése minden szenvedésének, s mikor ezt
                  is meg kellett érnie, feljajdúlt benne a lélek; és a mit nem tett meg mindaddig, a
                  míg csak saját nyomorúlt életéről és vagyonáról volt szó, megtette akkor, midőn
                  Istene és vallása forgott veszedelemben. Mikor Petrás Farkas elűzte a petrovinai
                  papot, megbotoztatta a misére járókat, s arra akarta kényszeríteni a jobbágyságot,
                  hogy vele együtt hallgassák a lutheránus prédikácziót, mindnyájan, mint egy ember,
                  megtagadták az engedelmességet, és inkább kinoztatták, gyötörtették magukat,
                  mintsem hogy a vallásukat megtagadják.
            </p>
            <p>
               Az ilyen erőszakoskodások a vallás dolgában gyakran előfordúltak
                  akkor hazánkban; mert habár a reformáczió akkor még nem volt is egyértelmü az
                  egyház positiv megtámadásával, mégis elég számosan akadtak főuraink között, a kik
                  már erőszakkal alkalmazták a
               
                  cuius regio eius religio
               
               elvét.
            </p>
            <p>
               Épen ezért, talán sohasem imádták e haza földjén oly sokféle módon az
                  Istent, talán sohasem élt rajta annyi régi és új, keleti és nyugati, keresztyén és
                  nem keresztyén felekezet, mint a XVI. században. És bármilyen elkeseredéssel
                  álltak szemben az emberek s a pártok egymással, sohasem volt vallásosabb idő az
                  akkorinál, és az Istenben való hit és bizalom sohasem hatotta át annyira a
                  sziveket, mint épen abban az időben; mert hová is fordulhatott volna az örökké
                  halálos veszedelemben vergődő ember, ha nem a vallásához? Saját Istenétől várt
                  mindenki oltalmat, saját Istenétől remélte mindenki, hogy
               
                  jó Magyarországot esmét föltámasztja és esmét hatalmat ad.
               
            </p>
            <p>
               Ezért, mikor Petrás Farkas erőszakkal lefoglalta a petrovinai kis
                  templomot a lutheránus praktika részére, mikor elüldözte és később halálra
                  kerestette a szegény jobbágyok katholikus papját, a fanatizmus legveszedelmesebb
                  kitörését, a vallási gyűlölet viharát zúdította föl maga ellen. A már mindenéből
                  kiélt és agyonzsarolt jobbágyság, a melynek - a krónikás szerint - csak véresre
                  vert meztelen teste maradt meg, rajongással ragaszkodott egyetlen, nem földi
                  kincséhez, a vallásához és nem bírta elszenvedni, hogy megfoszszák szeretett
                  papjától, a ki évek hosszú során át vele szenvedett s ezernyi bajában a fölülről
                  jövő jutalom reményével bátorította kitűrésre. Napok, hetek óta elzüllött, a
                  zavarosban halászni szerető bujtogatók jártak kunyhóról-kunyhóra s izgatták,
                  lázították a már különben is forrongó népet, melynek kedélye hasonló volt az izzó
                  zsarátnokhoz: csak még a szélrohamra volt szükség, hogy lángra lobbanjon.
            </p>
            <p>
               S ez a szélroham is megjött, a véres emlékezetü 1572-ik évbeli
                  április második vasárnapján, az istentisztelet alatt. Verőfényes, derűlt nap volt
                  az, s a petrovinai jobbágyok a környékbeli föld népével, a szokottnál nagyobb
                  számban ácsorogtak a kis templom előtti piaczon. Reggeli nyolcz óra lehetett, s
                  bent a templomban már javában állott a lutheránus istentisztelet, melyet valami
                  messze földről elüldözött és ide szakadt prédikátor tartott, a kit a várnagy
                  befogadott a kastélyba, részint a saját gyönyörűségére, részint a jobbágyok
                  boszúságára. A szegény jobbágyok a világ minden kincseért be nem tették volna
                  lábukat a templomba, s inkább meghaltak volna, mint sem hogy a
               
                  kegyetlen gyilkosok
               
               - így hívta Ferdinánd király a vallásujítókat - istentelen
                  praktikáiban részt vegyenek; s nem is hallgatta ezt az istentiszteletet senki más,
                  mint a várnagy, meg a családja és néhány hitéből kivetkőzött zsoldos hajdú.
            </p>
            <p>
               A sűrű csoportokba összeverődő parasztság eleinte halkabban, később
                  egyre hangosabban és tartózkodás nélkül panaszolkodott egymás közt, keseregve
                  saját nyomorúságán és átkozva a várnagyot, a ki ennek az általános romlásnak a
                  főokozója.
            </p>
            <p>
               Vagy egy tuczat hetvenkedő, rablóképű hajdú kóválygott a csoportok
                  közt, fél füllel hallgatózva, szóba-szóba állva a jobbágyokkal, kiket részint szép
                  szóval, részint fenyegetésekkel arra akartak bírni, hogy menjenek be a templomba s
                  vegyenek részt az istentiszteletben; de a parasztok sokkal jobban föl voltak
                  bőszülve a várnagy ellen, mint hogy a szép szóra megjuhászodjanak, aztán meg
                  sokkal többen is voltak, mint hogy egy tuczat fegyveres lator fenyegetései előtt
                  meghajoljanak.
            </p>
            <p>
               A hajdúk végre, mikor látták, hogy semmire sem mennek a parasztokkal,
                  megszimatolva a közelgő zivatart, okosabbnak találták, hogy a vihar esetleges
                  kitörésekor mind együtt legyenek, s ezért lassankint mind oda gyülekeztek a
                  templom ajtaja elé, mintha őrséget állanának, s aztán, előbb erőszakkal, majd szép
                  szóval azt akarták elérni, hogy a templomajtó közvetlen közelében állók vegyék le
                  a süvegüket. De ezek csak azért sem vették le, sőt, a ki addig a kezében tartotta,
                  még az is föltette és a hajduk elé terpeszkedett, röhögve kidüllesztette a mellét,
                  csurgóra vágta a süvegét, lökdöste a pajtását, a hajdúk elé köpdösött a földre,
                  kiabált, fütyölt, lármázott és minden más kitelhető módon ingerelte a lándzsás
                  poroszlókat.
            </p>
            <p>
               A várnagy, a ki ott ült a szószék alatt és igen szépen kilátott a
                  piaczra, sűrűn arra felé forgatta a fejét s mikor a folyton erősödő zsivajból, meg
                  egyéb kézzel fogható jelekből észrevette, hogy a szokatlanúl nagy számú tömeg
                  magatartása nem oly alázatos és meghunyászkodó, mint rendesen, egyszeriben nagyon
                  szeretett volna otthon lenni a kastélyban, a bástyák mögött, fizetett hajdúi és
                  zsoldosai közt, s magában átkozta azt a szerencsétlen és ostoba prédikátort, a ki
                  csak húzta, nyújtotta az istentiszteletet; de azért, bár titkon félelmes
                  aggodalmak gyötörték, igyekezett nyugodtnak látszani, nehogy pár hajdujába
                  félelmet, a nagyszámú tömegbe meg bátorságot öntsön.
            </p>
            <p>
               - Átkozott nemzetség! - kiabált a piaczon egy siheder; - roszabb,
                  mint a pogány török!
            </p>
            <p>
               - Miért is nem mégy Zágrábba, szép ecsém: hogy elmondanád ezt az
                  uraknak is? - kérdezte gúnyosan egy marczona, hatalmas termetü paraszt és nagyot
                  suhintott fütykösével a levegőben.
            </p>
            <p>
               - Zágrábba, ugy-e? - csattant föl a másik; - talán bizony a
                  Draskovics uram ő kigyelme elejibe, hogy a Dózsa apánk sorsára jussak?
            </p>
            <p>
               - Itt pedig hiába ordítsz, mint a koldús a búcsúban: úgy sem hallgat
                  rád senki.
            </p>
            <p>
               - Se’itt, se’Zágrábban nem hallgatnak ránk, - dörmögött egy vén
                  pásztor, és görcsös botjára támasztotta az állát; - az urak mind egy húron
                  pendülnek: holló a holló szemét nem vájja ki.
            </p>
            <p>
               - Azért tegyünk magunk igazságot a bajunkban: még pedig hamarosan,
                  hogy a testünk is, lelkünk is az ördögé ne legyen.
            </p>
            <p>
               - Bizony pedig azé lesz előbb-utóbb, - szólt közbe keserüen az öreg
                  Gubecz, a kinek ugyan nem nagy böcsülete volt a faluban, mert mindnyájan tudták,
                  hogy Kopó, a fia, szintén a Tahyakat szolgálja, de épen ezért féltek is tőle egy
                  kicsit.
            </p>
            <p>
               - Bizony pedig azé lesz előbb-utóbb: imhol már hatalmat vőn rajtunk a
                  pokoli fajzat és kárhozatba visz bennünket, mivelhogy kiverte a mi Istenünket az ő
                  templomából.
            </p>
            <p>
               - Közibünk szakadt a Luczifer és nyakunkra hozta a Béliál papját, a
                  mi szent papunk helyett.
            </p>
            <p>
               - Átkozott legyen minden nemzedéke ennek a koczkázó, gyilkos
                  zsiványnak...
            </p>
            <p>
               - Az a! jól mondja kigyelmed: gyilkos zsivány! Én magam láttam, hogy
                  levelessé tették Zágrábban: tulajdon szememmel láttam a gubernátori ház kapuján
                  egy nagy pöcsétes irást, és azt mondták, hogy a Petrás uram neve is rajt van,
                  mivel hogy hamis pénzt csinált, rabolt, roszul esküdött...
            </p>
            <p>
               - És ha a jég elveri a szőlőt, ha a dér megrontja a gyümölcsöt, ha a
                  rozsda meg az üszög megeszi a gabonát, ha a lábas jószág elhull: mindjárt a rosz
                  időre, a plánéták járására fogják; pedig minden átkot, fekete halált, romlást ezek
                  a gyilkos paterinusok hoznak az országra.
            </p>
            <p>
               - Föl kell gyujtani a házát! Meg kell égetni! tűzbe vele! akaszszuk
                  föl! akaszszuk föl! - kiabált a tömeg zagyván és egyre jobban tolongott,
                  hullámzott a templom ajtaja előtt.
            </p>
            <p>
               Ebben a pillanatban vége lett az istentiszteletnek és a várnagy
                  megindúlt a templomból kifelé. Magához szólította hajdúit s azok közűl, a kik vele
                  hallgatták az istentiszteletet, néhányat oda állított a templom ajtajába, hogy a
                  bezárt kapuk előtt őrt álljanak. Ő maga pedig a többi hajdúval - lehettek huszan,
                  huszonöten - megindúlt a kastély felé. A mint a tömeg meglátta, hogy a várnagy
                  jön, még jobban tolongott és dühösen kiabált:
            </p>
            <p>
               - Eretnek kutya! Csaló tolvaj! Körmös barát! Hajas török! Vérszopó!
                  Üssétek agyon! Föl kell akasztani! - de azért senkinek még a haja szálát sem
                  görbítették meg.
            </p>
            <p>
               Azon a rövid úton, mely a templomot a kastélytól elválasztotta, a
                  szitkozódó tömeg nyomon kisérte a várnagyot és egyre gyalázó szavakkal sértegette,
                  halállal fenyegette. Az a pár hajdú, a ki gyűrűt vont a várnagy és családja körűl,
                  csak nagy nehezen tudott utat törni a rajló emberáradatban, a mely, ha a lándzsák
                  erőszakos nyomására kénytelen-kelletlen szétnyílt is előttük, mögöttük megint
                  rögtön összecsapott; különösen, mikor a kastély kapujához vezető keskeny, mély
                  úthoz értek, a tömeg annyira összetorlódott, hogy a várnagynak meg kellett állnia
                  s úgy látszott, hogy most csakugyan komoly veszedelemben forog.
            </p>
            <p>
               - Siessünk! siessünk! - biztatta halkan a hajdúit, a kik maguk is
                  szerettek volna bent lenni a kastélyban, hogy a falak mögűl bátorságban
                  gúnyolhassák a parasztok tehetetlen dühét.
            </p>
            <p>
               - Vissza! vissza! - riadoztak a hajdúk, s rávetve magukat az elsőkre,
                  kopjáikkal visszaszorították a tömeget. A közel állók, a kikre, mint a jégeső,
                  sűrűn hullottak az ütések, ordítozva, sikoltozva hátráltak, a mennyire lehetett;
                  rugdosták, lökdösték a mögöttük állókat, és könyökeikkel, meg lábaikkal segítettek
                  magukon: a közbül esők pedig, a kiket meg hátulról előre nyomtak, káromkodva,
                  átkozódva igyekeztek szabadúlni a két tűz közűl. Végre a rettenetes tolongás alább
                  hagyott s a hajdúknak sikerült kis szabad helyet csinálni a kapu előtt; a
                  kastélybeliek hirtelen fölnyitották a kaput, a várnagy besurrant, utána tódultak a
                  hajdúk is és az utolsók már lándzsájuk nyelével verték a tömeget, hogy be ne
                  nyomuljon. Mikor már mindnyájan belül voltak, hirtelen becsapták a kaput a tömeg
                  orra előtt, eltorlaszolták és megtámasztották: aztán jó éjszakát! A várnagy föl
                  szaladt a toronyba és kinézett az egyik ablakon, de rögtön megdöbbenve kapta
                  vissza a fejét: - Ah, milyen hangyaboly!
            </p>
            <p>
               A háborgás, kiabálás és a zűrzavar most még fokozódott ugyan a
                  kastély előtt, de aztán, mint a tarajos hullám, mikor útja végén tornyosúlva
                  vágódik a parthoz és rögtön azután morajló zúgással hanyatlik vissza: úgy rajzott
                  vissza a tömeg is a kastély falai alól a templom felé. A piacz közepén, rozoga
                  hordó tetején, egy elzüllött, marczona képü alak vad szenvedélylyel izgatta a
                  népet. Közvetlen közelében a csőcselék, a jobbágyok söpredéke, ez a semmivel nem
                  biró, semmit nem koczkáztató s épen azért semmitől vissza nem rettenő gyülevész
                  nép csoportosult: olyan kötekedő, törvényen kívül álló korcsmázó zagyva nép, a
                  mely a bicskát kinyitva hordozta a tüszőjében, s a melynél mindig volt egy darab
                  sós kenyérbél, hogy beköthesse a sebet, ha a verekedésben beverték a fejét.
                  Fölöttük, mint a boszú, a gyűlölet megtestesülése, ott állt az a tagbaszakadt,
                  zordon alak és ingerelte a jobbágyságot, ezt a röghöz lánczolt fenevadat, hogy
                  eltépje átkos bilincseit. Mély torokhangja hörögve fuladt el néha dühében, mintha
                  a kegyetlen, vérevő harag fojtotta volna torkába a szavakat s ilyenkor csak vértől
                  aláfutott szemeinek vészes villámlásából lehetett látni, hogy átkozni akar.
            </p>
            <p>
               Ez a vad, marczona demagóg Nelipics Mladen volt, a zsupán, a mint
                  rendesen nevezni szokták: csavargó, lézengő rabló, a ki elkínzott lelke mélyéből
                  gyűlölte a társadalmat, a mely kiközösítette őt kebléből. Messziről szakadt ide,
                  az Uszkós hegység déli aljáról, magával hozva gyilkos, boszuálló népének minden
                  kegyetlenségét. Álnok, furfangos és alattomos volt, jól értett a lappangó
                  szenvedélyek szításához, szilaj féktelenséggel lázított mindenütt a fönálló rend
                  ellen, mert a saját nyomorúsága, kiállott szenvedései, a vele elkövetett
                  igazságtalanságok meggyűlöltették vele az összhangot, a békét, az egyetértést. Azt
                  beszélték róla, hogy az előtt ő is jobbágy volt s hogy szép, fiatal feleségét
                  tulajdon földesura erőszakkal raboltatta el tőle. Két álló évig forralt boszút ura
                  ellen a vad uszkók, de soha sem férhetett hozzá; végre, a föltámadás szent
                  ünnepén, az Úr házában, az oltár előtt szúrta le felesége csábítóját, épen abban a
                  pillanatban, mikor a Megváltó testét akarta magához venni. A rémület első
                  pillanatában sikerült megugrania s azóta, mint a kivert fenevad, hajléktalanúl
                  bujdosott a rengetegekben; de bárhol nyugtalankodott, lázongott a parasztság,
                  azonnal ott termett, már a mozgalom legelső pillanatában, lesve, várva az alkalmas
                  időt, hogy lángra lobbantsa a gyűlölségnek örökké izzó üszkét az elnyomott
                  jobbágyok szivében.
            </p>
            <p>
               A tömeg zajosan helyeselte a zsupán lázító beszédjét és újjongva
                  tombolt, valahányszor egy-egy czifrább, szemen-szedettebb átkot hallott. A demagóg
                  pedig egyre ontotta magából a gyűlölség ízzó láváját, s végre, a mikor már
                  elérkezettnek hitte az időt, hirtelen előkapott kebléből egy feszületet,
                  kirántotta a tőrét és vad elszánással rohant a templom felé. A kapunál őrt álló
                  hajdúk a meglepetés első pillanatában nem is gondoltak a védelemre, a következő
                  perczben pedig már nem volt rá idejük. A botokkal, kövekkel fölfegyverzett tömeg,
                  mint a gátjaiból kitört folyó, zúgó áradatként fogta körűl a hajdúkat s egy
                  szempillantás alatt valamennyit maga alá gyűrte; rugták, ütötték, verték a
                  szerencsétlen pribékeket: ki hajuknál fogva hurczolta őket a földön, ki pedig
                  darabokban tépte le róluk a ruhát, s talán meg is ölték volna valamennyit, ha a
                  végső pillanatban a döngetett templomajtó be nem szakad. Ekkor, megfeledkezve a
                  hajdúkról, a felbőszült tömeg hanyatt-homlok beözönlött az Isten házába.
            </p>
            <p>
               A lutheránusoknak lefoglalt templom még megtartotta előbbeni,
                  katholikus jellegét. Még megvolt az oltár, rajta voltak a gyertyák, a
                  tabernákulumban ott volt a szentségtartó s a képeket sem távolították el. A tömeg
                  nekiesett a padoknak és megkezdte az esztelen rombolás munkáját; a rozzant
                  fapadokat néhány percz alatt föltépték, pozdorjává törték, s kint a templom előtt
                  máglyába rakva fölgyujtották. A zsupán fölugrott az oltár lapjára és keresztbe
                  font karokkal, gyűlöletesen vigyorogva gyönyörködött a pusztításban. Nézte a
                  magasra csapó lángokat, nézte, a mint a máskor békés jobbágyok megittasulva a
                  boszú mámorától, mindent izzé-porrá törtek, a mi csak kezük ügyébe kerűlt. Mikor a
                  képek is a lángok martalékaivá lettek s a tömegnek már nem volt mit szétrombolnia,
                  ha csak a falaknak nem akart esni, a zsupán fölrúgta a gyertyatartókat az oltáron
                  és a zendülők lármás zaját túlharsogva, dörgő hangon ordította:
            </p>
            <p>
               - A kastélyba! Ott a várnagy! Tegyünk igazságot mi magunk!
            </p>
            <p>
               - Akaszszuk föl! A kastélyba! Igazságot! Igazságot! Halál a
                  várnagyra! - viszhangozta a vérszemet kapott tömeg, s közbe fogva a zsupánt,
                  szilaj rohanással ragadta magával a kastély felé.
            </p>
            <p>
               Mikor a komor, hatalmas falak alá értek, egy pillanatra meghökkenve,
                  tanácstalanúl álltak meg; a hátulról jövők, neki lódulva a nagy rohanásban,
                  ellenállhatatlan erővel nyomták előre a többieket, a kik viszont hátrafelé akarták
                  szorítani a tömeget. Ebből kusza dulakodás fejlődött, a melynek zsivajából nem
                  lehetett tisztán kivenni, hogy egymás ellen acsarkodnak-e, vagy pedig a várnagyot
                  fenyegetik; a borzalmas jajveszéklések, sikoltások, nyögések, átkok, szitkok,
                  gúnyszavak egymásba vesztek és zűrzavaros üvöltéssé fajultak, mely dörögve,
                  zuhogva viszhangzott a kastély termeiben, az üres udvarban s csak közbe-közbe
                  lehetett kivenni egy-egy szót, a mely hatalmasabb torokból tört elő és túlbömbölte
                  a vadúl hullámzó tömeg fenyegető háborgását. Ezek a szavak pedig nem igen
                  nyugtatták meg a várnagyot, ha ugyan hallotta őket:
            </p>
            <p>
               - A várnagyot! Élve-halva! Akasztófára! Hajas török! Halál a
                  várnagyra!...
            </p>
            <p>
               A nyomorúlt ember halálra váltan, arczából kikelve járt
                  szobáról-szobára és kezeit tördelve, kétségbeesetten könyörgött hajdúinak, hogy ne
                  hagyják el, hogy mentsék meg, szöktessék meg ebből a veszedelemből. - De hogyan?
                  Mi módon? - Fölment a toronyba, egy kis lyukon kinézett a térre és megdöbbenve
                  látta, hogy ott alant ember ember hátán nyüzsög és ordítozva, átkozódva követeli
                  az ő halálát. Ezen még jobban megrémült és tántorgó léptekkel botorkált le megint
                  a kastélyba, a hol kikereste magának a legbiztosabbnak vélt búvó helyet, feleségét
                  pedig a nőcselédséggel együtt bezárta a pinczébe. Aztán ott gubbaszkodott búvó
                  helyén és lélekzetét is visszafojtva hallgatózott, hogy nem csillapúl-e a végzetes
                  forrongás, nem hagy-e alább a fenyegető üvöltés: és mikor hallotta, hogy a tömeg
                  vészes moraja nemcsak nem szűnik, hanem egyre nagyobb arányokat ölt, kétségbeesve
                  tépte rőt haját és bedugta a füleit.
            </p>
            <p>
               De, mint rendesen történni szokott, a szabadjára hagyott harag
                  lassankint ülepedni kezdett, mivel sem útját nem állták, sem ellenkezéssel nem
                  ingerelték. A tömeg kezdett belefáradni a czéltalan és ok nélkül való tombolásba s
                  talán ez a zűrzavar is, mint számos ilyen mondva csinált ártatlan vihar, szép
                  csöndesen lecsillapult volna, ha a templom előtt meggázolt, csúfosan elvert
                  hajdúk, a kik időközben a kastélyt megkerülve, a hátulsó kis ajtón belopóztak,
                  ismét föl nem kavarják a nyugovóra hajló szenvedélyeket. Ez a féltuczat léha
                  martalócz, a kit nem csak a szenvedett kudarcz, hanem az is mód fölött boszantott,
                  hogy nem üthet szét a háborgó csőcselék közt, a boszúvágy oktalan fölindulásában
                  hamarosan fölszaladt a kapu őrtornyába s nyelvét kezdte öltögetni a párkányról,
                  sőt le is köpdösött az alant hullámzó tömegre. A lent állók eleinte csak még
                  jobban kiabáltak és fenyegetőztek, de aztán a távolabb állók közűl néhányan
                  kövekkel kezdték hajigálni a hajdúkat, s csakhamar meg is dobták egyiknek a
                  karját. Ez elfehéredett dühében, kitört egy fél téglát a torony falából és teljes
                  erejéből lehajította. Szerencsétlenségre a lezuhanó kő egy tíz-tizenkét éves
                  fiucskát ütött le, a ki ott hanczúrozott többi pajtásaival; a szegény gyermek
                  sikoltás nélkül, lélektelenűl roskadt össze és menten meghalt. Még annyit sem
                  tudott mondani: - Jézus Mária!
            </p>
            <p>
               Ez a vadállatias, oktalan vérontás, a melynek egy ártatlan élet esett
                  áldozatúl, olyan hatással volt a tömegre, mint mikor a puskaporos hordóba égő
                  csóva esik: egyetlen kiáltás, hörgő boszú-ordítás tört elő a sok száz ember
                  torkából, s valamennyien, mintha parancsszóra tennék, egy akarattal neki feküdtek
                  a kapuknak; a roppant pántos tölgyfaajtók recsegve-ropogva szakadtak ki a
                  sarkaikból, a mögöttük fölhalmozott torlaszokat, meg a bejárat védelmére oda siető
                  hajdúkat a betóduló emberáradat egyetlen szempillantás alatt elsodorta, az
                  ellentállókat letiporta, megkötözte s aztán elözönlötte az egész kastélyt. Fönt,
                  az emeleti termekben az ajtókat csapdosták, az ablakokat csörömpölve törték be, az
                  asszonyok sikoltoztak, a hajdúk káromkodtak, a tömeg pedig bőszülten üvöltözött és
                  tombolt.
            </p>
            <p>
               Az a néhány kötekedő martalócz, a ki fönt volt a toronyban, ott
                  nyomban áldozatúl esett a tömeg boszújának. Még arra sem volt idejük, hogy
                  keresztet vessenek, mert a fölrohanó jobbágyok már a dulakodás első pillanatában
                  leteperték őket és rögtönös isten-itéletet tartva, egyenkint lerugdosták
                  valamennyit a torony tulsó oldalán tátongó mélységbe, melynek kiálló szirtjein
                  szörnyű halált szenvedtek. Magát Petrás Farkast, a ki fejét vesztve szaladgált ide
                  s tova a kastély termeiben, a többi húsz-harmincz hajdúval együtt szintén
                  hamarosan legyűrték; csak néhány pribéknek, meg a várnépséghez tartozó
                  asszonyoknak sikerült megszökniök a nagy zűrzavarban a kastély hátulsó
                  rejtek-ajtóján, mely az erdőre nyílt.
            </p>
            <p>
               A várnagyot szoros gúzsba kötötték s akkor tanácskozni kezdtek: minő
                  halállal emészszék el, poroszlóival együtt? Ki azt akarta, hogy a várnagyot is
                  rúgják le a toronyból a mélységbe, kinek az akasztás tetszett volna, ki pedig azt
                  ajánlotta, hogy a fejét vegyék s már néhányan el is szaladtak a czigányért: de a
                  legtöbb mégis elevenen akarta eltemetni. És úgy látszott, hogy ebben mindnyájan
                  meg is egyeztek, mert már csak azon tanácskoztak, hol ássák meg a gödröt: az a
                  gyáva lélek pedig égnek meredő hajjal, reszketve hallgatta, hogyan itélkeztek
                  fölötte. Olyan sápadt volt, mint a fal, rőt haja szinte csapzott a halálos
                  verítéktől, szemei kitágulva révedeztek a semmiben, elkékült ajkai reszkettek, s
                  mialatt a fogai vaczogtak rémültében, gépiesen hörgött:
            </p>
            <p>
               - Papot... papot... papot...
            </p>
            <p>
               - Ah, lelketlen kutya! majd adok én neked papot! - kiáltott rá az
                  egyik paraszt, s megforgatva fütykösét, hozzá ugrott, hogy majd főbe
                  kollintja.
            </p>
            <p>
               - Lassabban, hékás! - rivalltak rá többen, és még idejekorán
                  lefogták. - Nem vagyunk pogányok; ha papot kiván, hát kap: de a mi papunkat.
            </p>
            <p>
               - Az ugyan meg nem gyóntatja.
            </p>
            <p>
               - Miért nem?
            </p>
            <p>
               - Mert ez itt gyilkos eretnek, istenkáromló, gyehenna tüzére
                  való.
            </p>
            <p>
               - Azért mégis meggyóntatja, mert a halálos órában nem szabad evvel
                  törődni.
            </p>
            <p>
               - De ezek a gyilkosok nincsenek a halálos órában.
            </p>
            <p>
               - Nincsenek? Már hogyne volnának?
            </p>
            <p>
               - Mikor semmi bajuk nincs, csak egy kicsit nagyon meg vannak
                  ijedve.
            </p>
            <p>
               - Azért mégis...
            </p>
            <p>
               - No de még sem...
            </p>
            <p>
               - Hallgassatok! - kiáltott közbe a zsupán; - ha ezeket itt, mihelyt
                  meggyóntak, rögtön a másvilágra küldjük, akkor most igazán a halálos órájukban
                  vannak.
            </p>
            <p>
               - Igaz, igaz! Menjünk a papért!
            </p>
            <p>
               Az öreg pap épen akkor jött az erdő felől és találkozott azokkal, a
                  kik érte mentek. Nagyon siethetett, mert egész arcza kipirúlt és ő maga is
                  lihegett a fáradtságtól.
            </p>
            <p>
               - Mi történt? mi történt? - kérdezte lelkendezve; - micsoda zaj és
                  lárma ez? mi történt?
            </p>
            <p>
               - Csak hamar, csak hamar! - siettették a papot a jobbágyok. -
                  Betörtünk a kastélyba, megkötöztük azt a hitetlen pogányt és most, a halálos
                  órájában, papért könyörög a nyomorúlt.
            </p>
            <p>
               - Ah, szerencsétlenek! - kiáltott föl a pap kétségbeesve és a hajába
                  kapott. Aztán gyorsan, már a mennyire tőle tellett, futva sietett a kastély
                  felé.
            </p>
            <p>
               Mihelyt meglátták, azonnal nagy örömzaj támadt a jobbágyok között;
                  sokan elébe szaladtak, s mint legtermészetesebb, Istennek tetsző dolgot ujságolták
                  neki a történteket, kérve őt, hogy most már csak gyorsan gyóntassa meg a
                  várnagyot, meg a zsoldosait, mert még déli harangszó előtt szeretnének végezni
                  velük. A szegény, jámbor pap alig tudott hová lenni rémületében, és nem tudta,
                  hogyan beszélje le híveit erről a rettenetes boszútervről; sírt, könyörgött,
                  esedezett, hogy ne terheljék a lelküket újabb gyilkosságokkal, fenyegetődzött a
                  földesúr pallosjogával, az örök kárhozattal, a Mindenható haragjával s mikor már
                  belerekedt, beleizzadt a könyörgésbe, rábeszélésbe, lassankint alább hagyott a nép
                  dühe is, és miután haragja már kitombolta magát, sőt elégtételt is vett a
                  toronyból lehajigált hajdúkon: a visszahatás közvetlen elcsüggedésében, a
                  vérboszúhoz, kegyetlenkedéshez nem szokott tömeg hirtelen magába szállt és
                  eliszonyodott attól a vértől, mely a kezeire tapadt. Mindenki szabadulni
                  igyekezett erről a gyászos helyről, hogy kerülje társai, a sok tanú és czinkostárs
                  tekintetét, hogy magába szálljon a lelkét terhelő nehéz váddal és otthon, az
                  egyedüllét magányában fontolja meg: hogyan kerülhetné ki a rettenetes
                  visszatorlást, a mely bizonyára nem késik soká? És eleinte egyenkint, később
                  nagyobb csoportokban, mind elszéledtek a kastélyból, a piaczról, a templom
                  környékéről és ki haza ment, ki az erdőbe, a hegyek közé, mintha szégyenlené
                  magát, vagy félne embertársai között. Úgy hogy mikor a harangot délre kongatták,
                  az egész falu olyan kihaltnak látszott, mintha a török dúlt volna benne.
            </p>
            <p>
               Petrás uramnak mind a mellett nem volt annyi bátorsága, hogy a
                  kastélyban maradjon: a föld égett talpai alatt, s még mielőtt delet harangoztak,
                  összeszedte azt a néhány hajdút, a kit vele együtt a pap kértére szabadon
                  bocsátottak, kieresztette a feleségét meg az asszonycselédséget a pinczéből,
                  befogatott két szekérbe, fölrakatta legbecsesebb holmiját, ő maga pedig lóra
                  kapott és pereputtyostól megindúlt torony iránt Zágráb felé, hogy jelentést tegyen
                  Tahy Ferencz úrnak a rettenetes zendülésről. Mikor aztán kiért a falu határából,
                  megfordította a lovát és irtózatos szitkok, átkok közt fogadkozott, hogy: - jön
                  még a kutyára dér! - s hatalmas esküvést tett, hogy egy hét leforgása alatt sóval
                  hinti be Petrovina helyét.
            </p>
            <p>
               *
            </p>
            <p>
               Mikor azt a halált hozó végzetes követ lehajították a toronyból, az
                  öreg Gubecz épen azt ujságolta néhány higgadtabb és idősebb jobbágynak, hogy fia,
                  a Kopó, pünkösdkor alighanem haza jön pár napra és akkor, úgy lehet, majd a hajas
                  töröknek is a körmére koppint.
            </p>
            <p>
               - Bíz’itt volna az ideje, hogy megváltója legyen a tulajdon vérének,
                  - szólt egy sokat megért, görnyedező pásztor, nagyot sodorintva deres
                  bajuszán.
            </p>
            <p>
               - Hejh, ha Karácsony György apánkat meg nem törik vala az urak
                  Debreczenben, - mondta sóhajtva egy másik, - az óta már nagyot fordúlt volna a
                  világ!
            </p>
            <p>
               - Nagy dolgok járnak a kigyelmetek fejében, - csitítgatta őket az
                  öreg Gubecz; - hogy is bírnánk mink az urakkal, mikor a török, meg a német együtt
                  sem bírnak vele...
            </p>
            <p>
               Ebben a pillanatban hangzott föl a játszadozó gyermekek vérfagyasztó
                  sikoltása, mely rögtön a nyomában fölzúduló boszúordítás rémes hörgésébe veszett.
                  A beszélgetők megborzadva fordultak arra felé, de egyelőre semmit sem láttak, csak
                  azt, hogy a torony alatt valami történhetett, mert ott volt a legnagyobb
                  tolongás.
            </p>
            <p>
               - Meghalt! Megölték! A Gergőt! Akasztófára! Átkozott gyilkosok! -
                  tombolt a felbőszült tömeg, s a következő pillanatban már betörtek a kastélyba, s
                  a szerencsétlenség színhelyén csak néhány gyermek és öreg jobbágy
                  sopánkodott.
            </p>
            <p>
               A vén Gubecz, a kinek fülében különös visszhanggal csengett még ez a
                  kiáltás: - A Gergőt! - a nyakát is előre nyújtotta, hogy jobban lásson,
                  kimeresztette mind a két szemét, mert az az élettelen alak ott a földön nagyon is
                  ismerősnek tetszett neki. Alig húsz lépésnyire hevert a szerencsétlen gyermek, a
                  kinek teste, a mint siránkozó kis pajtásai körülötte sürögtek-forogtak, hol
                  egészen, hol részben eltünt az öreg Gubecz szemei elől. A szegény ember nem mert
                  mozdúlni sem; bizonytalan félelmében szeretett volna oda menni a gyászos
                  csoporthoz, de valami névtelen ijedelem visszatartotta s egy pillanatra a tagjait
                  is megbénította. Nyögve tárta ki karjait, melyek erőtlenűl hullottak vissza az
                  oldalára, még jobban kimeresztette a szemeit, de most meg már épen semmit sem
                  látott, mert minden homályba borúlt előtte.
            </p>
            <p>
               - Gergő! fiam, Gergő! - szólította reszkető hangon a fiát.
            </p>
            <p>
               Mikor nem kapott feleletet, a kétségbeesés szilajságával rohant oda
                  hozzá, s mikor melléje ért, a homlokához kapott, rekedten elkaczagta magát, egyet
                  fordult maga körül és leroskadt melléje a porba. De rögtön ismét fölélt, óriási
                  erőlködéssel fölvonszolta elkínzott testét, leült a földre, ölébe vette a fia
                  fejét és fölébe hajolva, tapogatta a mellét, keresve, vizsgálva, hogy dobog-e még
                  a szíve; aztán egészen fölemelte magához, odaszorította szivéhez, csókolta az
                  ajkát, a szemeit, a homlokát, és többször az arczába fújt, mintha életet akarna
                  lehelni bele. És a mint látta, hogy a gyermek nem tér magához, hanem egyre jobban
                  meghidegül a teste, már nem csókolta, nem siratta, hanem fejét az ölébe fogva,
                  csak nézte, egyre csak nézte, bambán, a fájdalomtól révedező, üveges szemekkel. És
                  a világ, meg minden, a mi körülvette, mintha nem létezett, mintha meghalt volna
                  reá nézve.
            </p>
            <p>
               A lázadó parasztok már oszladozni kezdtek és az öreg Gubecz még
                  mindig ott ült a puszta földön, szorongatva a fia meghidegült testét. Olyan
                  rettenetes, szótlan fájdalmában olyan megdöbbentő volt ez a két alak, hogy még a
                  feldühödött s különben vad, részvétlen parasztság is szánakozva állta körül. A
                  legtöbb, a gyávábbak, már elszéledtek: s a kik még ott maradtak, vagy barátságból
                  az öreg Gubecz iránt, vagy pedig azért vettek részt a szerencsétlen ember
                  gyászában, mert ez a szerencsétlenség elfeledtette velük, sőt némileg igazolta is
                  saját kegyetlenségüket. De vigasztaló szót egyik sem mert, vagy tudott
                  megkoczkáztatni, csak a derék pap lépett egészen közel, azzal a szándékkal, hogy
                  megkisérti ennek a kétségbeesett fájdalomnak a csillapítását. Azonban ő sem az
                  apához intézte szavait, mert érezte, hogy a gyermekét sirató apa megszentesült
                  fájdalmát földi vigasztalás nem enyhítheti; ellenben gyöngéden reá tette kezét a
                  kedves halott fejére, melyet az öreg Gubecz még mindig az ölében tartott, és mély,
                  fátyolozott hangon szólt:
            </p>
            <p>
               - Szegény kis Gergő! Kedvelt tégedet az Úr, mivel mindig tisztelted
                  parancsait és szeretted szülőidet.
            </p>
            <p>
               - Ámen, ámen! - motyogta az öreg Gubecz, mintegy fölriadva rémes
                  kétségbeeséséből. - Én nem is érdemeltem ilyen jó fiút a Mindenhatótól.
            </p>
            <p>
               - Ebben a szomorú siralomvölgyben, - folytatta a pap, - annyi
                  veszedelem környékez mindnyájunkat, hogy örülhetünk, ha az Úr magához szólít
                  bennünket. És ime! boldog ez a gyermek, mert nem halt meg, hanem csak aluszik: és
                  az ő tiszta, ártatlan lelke ott mulat az örök világosság fényességében.
            </p>
            <p>
               - Oh! de hát mi az én életem ő nála nélkül? - jajdult föl a lélek az
                  ősz apában. - És mit mondjak az én jó Mártámnak, ha hogy azt kérdezi tőlem: hová
                  tetted a fiunkat?
            </p>
            <p>
               - Feleld neki a bölcs király szavaival: «Az Úr pedig, a ki adta őt
                  nekünk, most vissza vette tőlünk: mi pedig ne kutassuk az ő útait, hanem
                  nyugodjunk bele szent végezéseibe, mivel csak hasznunkra vannak azok.»
            </p>
            <p>
               Az öreg Gubecz égre emelte szemeit, melyekből sürűn hullottak a
                  könyek és nyögve sírt föl elkeserült fájdalmában:
            </p>
            <p>
               - Miért nem haltam meg én?... miért hurczoljam én az élet keresztjét,
                  a ki fáradt és öreg vagyok... s miért kellett elmúlnia az én magzatomnak, a ki
                  aggságom reménye, támasza, mindene volt?...
            </p>
            <p>
               - Az Úr nem hagy el téged a te nyomorúságodban, - bátorította a jó
                  pap gyöngéden. - Ha reád rótta ezt a keresztet, erőt és malasztot is ád, hogy
                  keresztényi türelemmel hordozhassad.
            </p>
            <p>
               - Ámen, ámen! - motyogta ismét a szerencsétlen.
            </p>
            <p>
               A körülállók megmozdúltak; néhány szánakozó paraszt faágakból
                  hamarosan Szent-Mihály-lovát tákolt össze, s most rá akarták tenni a halottat,
                  hogy haza vigyék az öreg Gubecz kunyhójába. Gyöngéd erőszakkal elvették tőle és rá
                  helyezték a hordozó-ágyra, mialatt az öreg Gubecz, elgémberedve a metsző bórától s
                  talán még inkább a szivébe lopózott hidegségtől, fogvaczogva igyekezett lábra
                  állani. A jó pap megsajnálta a didergőt, lekerítette válláról a saját köpenyét és
                  ráadta az öregre. Ez pedig sem meg nem köszönte, sem vissza nem utasította a
                  jótéteményt; egy darabig, úgy látszott, mintha észre sem vette volna, de mikor a
                  karját megmozdítva, megérezte a köpönyeget, azonnal levetette és szerető
                  gyöngédséggel betakarta, gondosan begöngyölgette vele a fiát.
            </p>
            <p>
               Az ég derülten ragyogott felhőtelen kék boltozatával; a hűvös bóra
                  zúgva, zizegve járt a még alig zöldelő erdőben, s lent a völgyben, föl egész a
                  meredek domboldalig, tisztán lehetett látni a kis falu minden házát, minden
                  kunyhóját. Köröskörül érezni lehetett a szunnyadó természet ébredezését: a vidáman
                  csicsergő madarak dalában, a fürge méhek zümmögésében, a rügyező, bimbózó bokrok
                  és fák balzsamos illatában.
            </p>
            <p>
               A természetnek ez a vidámsága és nyugodt hangulata nagyon is
                  ellentétben volt az öreg Gubecz lelkében dúló fájdalom viharával. Mikor a halottat
                  vivők megindúltak, ő is utánuk ment s egy ideig szótlanúl, roskadozó léptekkel
                  követte őket; aztán, mintha csak most eszmélne a valóra, - mintha a düh, a
                  fájdalom és a kétségbeesés, mely eddig a szivét gyötörte, csak most jutott volna
                  el az eszéig s csak most ébresztette volna rettenetes nyomorúsága tudatára, -
                  fogcsikorgatva felordított:
            </p>
            <p>
               - Átkozott, átkozott gyilkos! - de a következő pillanatban már
                  hörögve bukott térdre és az eltiport féreg kínos vergődésével
                  fölfohászkodott:
            </p>
            <p>
               - Oh, Uram! segíts meg engem: és a te szent kezed legyen az én
                  fejemen, nehogy kisértetbe esvén, erőszakkal rohanjak lelkem kárhozatába.
            </p>
            <p>
               Fölkelt, megint nyomon követte az elül menőket és buzgón imádkozott;
                  de, mialatt ajkai gépiesen motyogták a könyörgések megszokott szavait, elméje
                  visszaczikázott az elmúlt évek homályába és fölidézte a megboldogult életének
                  minden mozzanatát, attól kezdve, hogy csecsszopó, aztán gyermek és végre siheder
                  lett, egész a mai napig: és eszébe jutottak a kedves halott legelső gagyogásai, a
                  sok szép remény, melyeket beléje vetett, a gyermek jósága, szelídsége, okossága és
                  nagy szeretete. Minden, minden eszébe jutott és az édes emlékek nyomán fölébredő
                  kínos veszteség érzése halálra gyötörte sajgó szivét: mert, imhol, vigasztalan
                  multjában csak sötét rémeket lát, s most már kialudt az utolsó reménysugár is,
                  mely bevilágíthatná jövőjének gyászos éjjelét.
            </p>
            <p>
               És a míg ezeket elgondolta, ajkai egyre az imádságok megszokott
                  szavait rebegték, elkínzott lelke legmélyén pedig mint ijesztő árnyék tünedezett
                  föl az öreg Márta jóságos, szenvedő arcza, a mint görnyedezve a fájdalomnak ily
                  roppant keresztje alatt, szemrehányó hangon nyögi:
            </p>
            <p>
               - Hová tetted a mi édes fiunkat?
            </p>
            <p>
               Megrebbenve, mint a puskalövés dörrenésére fölriadó vad, az öreg
                  Gubecz előre akart szaladni, hogy értesítse, előkészítse a gyászra a szegény öreg
                  asszonyt, a ki ebéddel várja mind a kettőjüket: de reszkető térdei megcsuklottak
                  és ő maga eljajdúlva, lélektelenül roskadt a földre. Az elülmenők megálltak,
                  megvárták, míg az öreg lassan, lihegve fölkel, s aztán ismét megindultak; ő pedig
                  tántorogva ment utánuk s egyre az imádságot motyogta, a mely épen oly egyhangúan
                  és folytonosan pergett ajkairól, mint a lejtőn csergedező patak mormolása.
            </p>
            <p>
               Igy értek lassankint a falu szélére, a hol, félig a hegyoldalban, a
                  völgy egyik szeszélyes kanyarulatában épült az öreg Gubecz szegényes viskója. Az
                  egészből csak a szalmafödél látszott, durván összerótt kereszttel a gerinczén: a
                  többit egészen betakarták két százados gesztenyefának a lombjai, melyek védőleg
                  borúltak fölébe. És a mint a kanyarulatból kiérve, arra a kis szabad mezőre
                  jutottak, a hol Gergő katonásdit szokott játszani apró pajtásaival, látták, hogy
                  nagy csoport népség csődült össze a kunyhó előtt: és a szerencsétlen apa látta azt
                  is, hogyan fogják le erőszakkal a szegény Mártát, a ki fájdalmában őrjöngve verte
                  a mellét, tépdeste szétszórt, galambősz haját, hasogatta elaszott arczát a
                  körmeivel: és a hegyek, az erdők meg a falu nyögve visszhangozták a boldogtalan
                  anya keserves zokogását, kétségbeesett, síró jajgatását.
            </p>
         </div>
         <div type="chapter">
            <head>
               III.
            </head>
            <p>
               Egyenlő távolságra az ivanicsi vártól és a nagy-velikai
                  sátor-tábortól, ott a hol a síkság a vukomeri dombvidék aljában véget ér, mintegy
                  háromszáz lépésnyi lapos fönsík terül el, melyet minden felől alacsony magaslatok
                  szegélyeznek. Ezt a helyet választották ki a bajvívásra.
            </p>
            <p>
               Már a mérkőzést megelőző napon köröskörűl nagy sziklákkal jelölték
                  meg az aréna külső határait s a legmagasabb párkány-dombok egyikén, a honnan az
                  egész fönsíkon végig lehetett látni, roppant cserfák árnyékában, két nagy sátort
                  ütöttek föl egymás mellett, a török és magyar fegyverbirák számára. A környékből,
                  sőt több napi járó vidékről is, sok száz kiváncsi gyülekezett a bajvívás
                  színhelyére; ezek már napkelte előtt elfoglalták a magaslatokat, és a férfiak meg
                  a nők a fűbe heveredve türelmetlenül várakoztak, míg a gyermekek fölmásztak a
                  fákra és vidám rikoltozással, csevegéssel rémítgették az erdő madarait.
            </p>
            <p>
               Egy csapat janicsár és egy szakasz magyar hajdú tartott rendet a
                  nézők közt és erős kordont vont a magaslatok alján, hátrább szorítva a zagyván
                  csoportosuló és hullámzó tömeget. Nem hiányoztak az ily népes sokadalmakban
                  megszokott csaplárosok, sőt a lantos deákok sem; ezek körűl sürűbb tömegbe
                  verődtek össze a kiváncsiak s egy-egy sikerültebb dalt, vagy csipősebb tréfát
                  zajos hahotával, hangos tapssal jutalmaztak.
            </p>
            <p>
               A nap épen csak hogy fölbukott a hegyek mögűl, mikor a tömeg hirtelen
                  megmozdult és lassú moraj futott végig rajta. Szájról-szájra adták a hírt, hogy a
                  török csapat már itt van, s pár percz múlva, a domb alján kanyargó mély út
                  fordulójánál, csakugyan megjelent az első turbános vitéz, a kit, kettős rendekben,
                  nyomon követtek a többiek. Oda érve a cserfák alá, leszálltak lovaikról, oda
                  hajították a kantárt szolgáiknak s elvegyültek többi bajtársaik közé, a kik vagy
                  százan jöttek el, hogy a nevezetes viaskodást végig nézzék.
            </p>
            <p>
               Az ivanicsi úton támadt porfelleg, melyből ki-kicsillámlottak a
                  fegyverek, jelezte, hogy nem sokáig kell várakozni a magyarokra sem. A tömeg, mely
                  eddig szétszórva, heverészve mulatott, most egyszerre rohanva tódult az aréna
                  kijelölt határaihoz; mindegyik legelül akart lenni, hogy minél jobban és minél
                  többet láthasson, noha a rend föntartására kirendelt őrök durván lökdösték és
                  szorították vissza a tolongókat.
            </p>
            <p>
               Oda érkeztek a hajdúk is és
               Migazzi kapitány meg Hafiz bég, a két részről kijelölt fegyverbirák,
                  rövid tanácskozást tartottak, melynek végeztével szembe állították egymással a
                  huszonhat bajnokot, szívükre kötötték, hogy minden cselt, hamisságot, bűbájt és
                  efféle nem igaz praktikákat mellőzve, csak a saját erejükkel, ügyességükkel és
                  vitézségükkel igyekezzenek győzni a harczban. Aztán fölolvasták a bajvívás
                  föltételeit is, a melyekben már előzetesen megállapodtak, s ezek közt különösen
                  azt, hogy minden foglyul esett bajnok kiválthatja magát, a fegyvereit és a lovát
                  összesen ötven magyar aranyért. Az egyik hajdú ki is öntötte az asztalra a maga
                  meg a társai váltságdíját, és megszámlálva a pénzt, átadta a fegyverbiráknak.
                  Mindenki várta, hogy a török is épen így cselekszik; látva, hogy egyikük sem
                  mozdúl, Migazzi oda fordúlt Hafiz béghez és megkérdezte:
            </p>
            <p>
               - Hát a kigyelmetek váltságdíját nem olvassuk meg?
            </p>
            <p>
               Kilergi bég, a ki elfogatása után harmadnapra már kiváltotta magát,
                  hirtelen előre lépett és kihivó büszkeséggel mondta a magyar hajdúk pénzére
                  mutatva:
            </p>
            <p>
               - Majd meglátja kigyelmed, hogy ez is elég lesz.
            </p>
            <p>
               Migazzinak arczába szökött a vér erre a durvasággal határos
                  hetvenkedésre, de elnyomta a mérgét és csak annyit mondott:
            </p>
            <p>
               - Nyugtával dicsérjük a napot!
            </p>
            <p>
               Aztán oda fordúlt a hajdúkhoz:
            </p>
            <p>
               - Hallottátok, fiaim: imhol, ti is hallottátok; ez a vitéz bég azt
                  hiszi, hogy már markában a garas; mutassátok meg neki, hogy nem jó előre inni a
                  medve bőrére.
            </p>
            <p>
               A hajdúk nem feleltek, csak a szemeik villogásából és elfojtott
                  fogcsikorgatásukból lehetett érezni, hogy a sértés sziven találta őket.
            </p>
            <p>
               Kopó nagyon nyugtalan és rosz kedvű volt. Már két nappal a bajvívás
                  előtt az ivanicsi várban is megtudták a petrovinai zendülést, melyet a hírthozók,
                  minden idők szokása szerint, a valóságnál sokkal rémesebben kiszíneztek.
                  Széltében-hoszszában az a hír keringett, hogy a kastélyba szorúlt hajdúk tömegesen
                  mészárolták le az ostromló jobbágyságot, hogy a harcz egy egész álló napig
                  tartott, s mikor végre a várnagy meg néhány hajdú kétségbeesett vitézséggel
                  keresztül vágta magát a vérszomjas tömegen, a felbőszült jobbágyok a többieket
                  fölkonczolták, darabokra vagdosták és nyárson sütötték meg. Vérfagyasztó
                  kegyetlenségekről meséltek, melyeket állítólag egy uszkók zsupán követett el a
                  várnagy hátrahagyott családján és védtelen cselédségén.
            </p>
            <p>
               Az ivanicsi várban könnyen érthető izgatottságot okoztak ezek a
                  hirek, nemcsak a fölzendült vidék közvetlen szomszédsága miatt, hanem azért is,
                  mert Petrovinát, a hozzátartozó uradalmakkal, Tahy Ferencz birtokolta; azon pedig
                  senki egy perczig sem kételkedett, hogy Tahy István minden hadát azonnal
                  megindítja a lázadó jobbágyok ellen, mihelyt erre fölszólítást kap a bátyjától. Ez
                  a fölszólítás ugyan még nem érkezett meg, de az ivanicsi várban óráról-órára
                  várták a petrovinai várnagyot, a kinek a megtorló hadjáratot vezetnie kellett, s
                  addig is erősen készülődtek, hogy minden pillanatban indúlhassanak.
            </p>
            <p>
               Sokan már azt is tudták, hogy Tahy Ferencz, a ki ez idő szerint
                  Zágrábban mulatott, iszonyú haragra gerjedt, mikor a hozzá menekűlt várnagy
                  elmondta neki a történteket. Nyomban lóra ültetett vagy száz hajdút, a kiket
                  azonnal Petrovinába indított, hogy a pusztán hagyott családi kastélyt megszállják
                  s a később érkező hadakat bevárva, ezekkel együtt végezzék el a dúlást-fosztást,
                  úgy hogy Petrovinában kő kövön ne maradjon s a lakosság is az utolsó izig
                  kiirtassék.
            </p>
            <p>
               Kopót ezek a hirek nagyon megdöbbentették; ha csak a felük igaz volt
                  is, akkor szomorú napok voltak virradóban Petrovina fölött, s a boszúnak könnyen
                  áldozatúl eshetett az ő családja is. Aggódott gyámoltalan ősz atyja meg anyja
                  életeért, féltette a kis Gergőt és már a hír első szárnyalásakor elhatározta, hogy
                  a bajvívás után tüskén-bokron keresztül azonnal Petrovinára nyargal, hogy biztos
                  helyre szállítsa családját, s ha lehetséges, megmentse a többieket is a
                  végpusztulástól.
            </p>
            <p>
               Azoktól a hajdúktól, a kiket Tahy Ferencz Zágrábból küldött
                  Petrovinára, nem igen tartott; először kevesen is voltak, aztán meg udvarbeli,
                  parádés hajdúk lévén, a fegyverforgatáshoz sem igen értettek: hanem annál jobban
                  félt attól, hogy majd az ivanicsi hajdúk Migazzi vezetése alatt törnek a
                  zendülőkre. Tudta ugyan, hogy bajtársai nem szivesen mennének a jobbágyok ellen,
                  mert minden kegyetlenségük mellett is együtt éreznek velük és sajnálják őket.
                  Csakhogy a király, valamint német zsoldosait, aképen magyar hajdúit sem tudta
                  rendesen fizetni, s az ivanicsi őrségnek is már több mint félévi zsoldjával
                  tartozott; ilyenkor pedig a kapitányok rendesen úgy szoktak magukon segíteni, hogy
                  zendülésnek kereszteltek el valami kihágást, vagy kisebb méretű verekedést és a
                  megtorlás ürügye alatt ráeresztették a népre a szabad hajdúkat meg a zsoldosokat,
                  a kiknek hátralékos hópénzük fejében szabad dúlást-fosztást engedtek a kijelölt
                  vidéken.
            </p>
            <p>
               Mialatt Kopó boszús aggodalmak közt tépelődött azon, hogy mitevő
                  legyen s mi módon hárítsa el a Petrovina fölé tornyosuló veszedelmet, a
                  fegyverbirák sátrai előtt háromszoros kürtjel harsant föl; ez volt a jeladás a
                  fölállásra. Mind a huszonhat vitéz egyszerre nyeregbe ugrott, s egyik részről
                  Hafiz bég, a másikról pedig Migazzi, gondosan megvizsgálta vitézei fegyverzetét,
                  hogy minden rendben van-e? Ennek végeztével, az aréna két szemközti végén,
                  fölállították a vitézeket egy-egy sorban, négy-négy lépésnyi távolságban
                  egymástól.
            </p>
            <p>
               Mikor a magyar és török vitézek már farkasszemet néztek egymással,
                  Migazzi még egyszer végig lovagolt hajdúi előtt és halkan, fojtott hangon
                  mondta:
            </p>
            <p>
               - Fiaim! ti vagytok a jelesek a jelesek között. Minek bátorítanálak
                  benneteket? Mindnyájan magyar vérbeli vitézek vagytok: a magyar szablyák diadala
                  tehát közös dicsőségtek lészen. Hanem, ha ki először és legjobban megcsúfolta a
                  magyari becsületet, a Kilergi bég ő kigyelmét, azt ugyan megöljétek. És
                  ugyanazonképen megöljétek a renegát Kerecsen béget is, a ki a mi becsületünk ellen
                  szablyával támad mi reánk. Ezt kivánjuk ti kigyelmetektől, vitéz fiaink és
                  bajtársaink.
            </p>
            <p>
               E rövid beszéd után Migazzi levette a kalpagját, a hajdúk pedig, nem
                  csatolhatván le sisakjaikat, keresztet vetettek; aztán mindnyájan mély áhítattal
                  tekintettek föl az égre és így fohászkodtak:
            </p>
            <p>
               Hazánkért, árvákért, özvegyekért vívunk.
            </p>
            <p>
               A fohászkodás után csak pár percz volt hátra az összecsapásig. A mint
                  ez a pillanat közeledett, a szavak meggyérültek, a hangos beszéd elnémult és csak
                  itt-ott hallatszott félő, elnyomott suttogás a szomszédok közt. És ebben a mély
                  csöndben, a mely ünnepélyes, szinte komoly megdöbbenést ébresztett, csak a lovak
                  kapálása és türelmetlen vihogása hallatszott, meg az összecsörrenő fegyverek zaja,
                  a melyre meg-megdobbant és el-elszorúlt a nézőközönség szive.
            </p>
            <p>
               A két csapat mozdulatlanúl nézett farkas-szemet és várt. Fölharsant a
                  kürt: ez volt az első jeladás... fölharsant még egyszer: most a légy zsongását is
                  hallani lehetett volna... fölharsant harmadszor is: és a vitézek, hirtelen
                  megeresztve a kantárszárat, lebuktak lovaik nyakára és sarkantyúikat a nemes
                  állatok szügyébe vágva, mint két förgeteggel terhes felhő zúdultak egymásra. A
                  lovak robogását túlharsogta a két kis csapat csatakiáltása: -
               
                  Jézus! Jézus!
               
               - meg: -
               
                  Allah! Allah!
               
               - s azontúl csak a száguldó paripák patkózaja hallatszott ki a két
                  porfellegből, mely a vitézeket körülfogta. Mintegy százötven lépés választotta el
                  őket: mikor összeértek, olyan roppanással törtek egymásra, mint mikor hegyomlásnál
                  a lezuhanó szakadék erdős lejtőre talál és fákat, bokrokat recsegve-ropogva tördel
                  össze. A megvadúlt paripák rúgták, marták, szügyeikkel törték egymást, mialatt
                  uraik, elhajítva az eltört kopjanyelet, kardjaikat rántották elő. Az oszladozó
                  porfölleg ködén czikázva villantak át a süvöltő szablyák, s a távol állók, noha
                  még semmit sem láttak, mégis tudhatták, hogy a harcz roppant hevesen folyik, mert
                  az egymást keresztező, villogó szablyák csattogása olyan volt, akár a sűrűn hulló
                  jégeső kopogása.
            </p>
            <p>
               Az izgatottság, a kiváncsiság, hogy lássanak valamit a bajvívásból,
                  annyira fokozódott a tömegben, hogy a hajdúk és janicsárok alig tudták a védő
                  kordont föntartani; mivel a hangos beszéd tiltva volt, mindenki csak halkan,
                  fojtott hangon suttogott a szomszédjának: de egyszerre csak ez is elnémult s
                  mindenki előre nyujtott nyakkal, visszafojtott lélekzettel meresztette ki szemét
                  arra a paripára, mely gazdátlanúl, tétova léptekkel jött az arénából kifelé.
                  Meg-megugrott, mintha bokros lenne, félig eltépett kantárját maga után húzta a
                  földön, s a kantárszár, mikor néha rá-rálépett botorkázó lábaival, le-lerántotta
                  fejét a földre, úgy hogy csaknem fölbukott; a nyakán nagy, nyitott seb tátongott,
                  melyből vastag sugárban ömlött a fekete vér és nyomon jelezte, merre megy. Nem
                  sokára kimerülten első két lábára rogyott, aztán végig hempergett a földön, hátára
                  feküdt és elerőtlenedett lábaival görcsösen kapált a levegőben; ekkor fölismerték,
                  hogy török ló volt.
            </p>
            <p>
               A bajvívók e közben kettesével kardra harczoltak; az egyes párok a
                  küzdelem hevében lassankint külön-külön váltak és nem egy tömegben vívtak, mint az
                  összecsapás kezdetén. Mivel most már a porfelleg is szétfoszladozott és nem volt
                  oly sűrű, a nézők lassankint meg tudták különböztetni a párosan viaskodókat. Az a
                  török, a ki a lovát elvesztette, a szaraczénok hadnagya volt, kit balszerencséje
                  Pogrányi Dáviddal hozott össze; a bivalyerejű hajdú, a ki csak a
                  fegyelmezetlensége miatt nem lehetett hadnagy, oly erővel lódult neki a lovával és
                  kopjájával, hogy azon menten kiemelte nyergéből a szaraczént, a ki nagy
                  nyekkenéssel egész hosszában végig mérte a földet. E gyönyörű roham után a hajdú
                  rögtön kardot rántott, s mialatt paripája nyerítve ágaskodott, ő is fölemelkedett
                  kengyelében és harsogó hangjával túldörögte a dulakodás vad lármáját:
            </p>
            <p>
               - Ez egy!
            </p>
            <p>
               Ekkor, vadúl forgatva kardját a feje fölött, körülnézett, s mikor
                  meglátta, hogy Kilergi bég, a kit Kopó szorongatott, szintén megingott nyergében,
                  mert az egyik kengyelét elvesztette, még jobban kiabált:
            </p>
            <p>
               - Nem lesz elég a mi pénzünk!... A mi pénzünk kevés!...
            </p>
            <p>
               Majd oda fordulva a nyeregéből kiesett szaraczénhoz, rámordult:
            </p>
            <p>
               - Téged pedig elfogtalak!
            </p>
            <p>
               De az amira, a ki ez alatt föltápászkodott, két kézre kapta nehéz
                  szekerczéjét és oly erővel sujtott Pogrányihoz, hogy menten kettészeli, ha a hajdú
                  a csapás elé nem tartja paizsát, melyen a harczi bárd kicsorbúlva siklott végig. A
                  következő pillanatban a hajdú, hátára vetve paizsát, szintén két kézre markolta
                  kardját és oly romlással zúdította le a szaraczén fejére, hogy ez tántorogni
                  kezdett; aztán megint rávágott, aztán megint és minden csapásnál ismételte:
            </p>
            <p>
               - Kevés lesz a pénz... kevés lesz... kevés lesz... - s közben minden
                  szónál nyögött a nagy erőlködéstől, mit a lesujtásnál kifejtett.
            </p>
            <p>
               Az amira nem bírta összeszedni magát a sürűn hulló csapások miatt;
                  egyre jobban szédült, kábult, tántorgott ide s tova és már annyi ereje is alig
                  volt, hogy paizsát a feje fölé tartva védje magát: de azért a fogságról hallani
                  sem akart. Pogrányi, mikor látta, hogy hiába biztatja a törököt megadásra,
                  rettenetesen felbőszült a makacsságon; lehajolva lova nyakára, hatalmas
                  cselvágással fölütötte a szaraczén hadnagy paizsát s nyomban reá iszonyú csapást
                  mért a fejére. A sisak ugyan föltartotta a rettenetes csapás erejét, de a tompa
                  vágás azért mégis úgy érte a törököt, mintha villám sujtott volna le rá; az amira
                  megingott, kitárta mind a két karját, előbb leejtette a paizsát, meg a fegyverét,
                  aztán maga is összerogyott és mozdulatlanúl terült el a földön. A hajdú pedig,
                  lihegve dühében, fogcsikorgatva hörögte:
            </p>
            <p>
               - Elég-e már?
            </p>
            <p>
               És megint fölemelte, megforgatta feje fölött a gyilkos fegyvert, a
                  mely ha még egyszer lesujt, bizonyára végkép elvágja a szaraczén élete fonalát; de
                  Hafiz bég, a ki látta a veszedelmet, hogy megmentse az amira életét, hírnököt
                  szalasztott oda, a ki hangos szóval kiáltotta:
            </p>
            <p>
               - Szidi Isza amira fogoly! - mire ketten-hárman megragadták az
                  eszméletlent és a fegyverbirák sátrához, a cserfák alá vitték. Onnan pedig Migazzi
                  tapsolva kiáltott oda a vitéz hajdúnak:
            </p>
            <p>
               - Áldottak legyenek a te kigyelmed vitéz fegyverei!
            </p>
            <p>
               Ezalatt Kopó hevesen viaskodott Kilergi béggel; már a kopjatöréskor
                  sikerült ugyan a törököt megingatnia nyergében, de kivetni még sem tudta, mert a
                  bég sokkal kiválóbb vitéz volt, mint a Pogrányi ellenfele. Kardjukhoz kaptak tehát
                  mind a ketten és Kopó oly ádáz elkeseredéssel támadt ellenfelére, hogy a magyar
                  vitézség ócsárlója minden erejét megfeszítette, hogy megállhasson vele szemközt.
                  Kopó pedig, mialatt egyre vágta, csépelte a törököt, folyton vicsorgatta rá a
                  fogait és gúnyolódott vele:
            </p>
            <p>
               - No, pogány: hol a nyelved? Toldjad a kardodhoz! Most itt a rabló:
                  itt a nyomorúlt! Rajta, pogány!
            </p>
            <p>
               Kilergi bég, a kit ez a folytonos sértegetés az őrjöngésig dühbe
                  hozott, hirtelen két kézre fogta a kardját és olyan gyors, iszonyatos csapást mért
                  a hajdú fejére, hogy ennek már nem volt ideje a paizsát elébe tartani; kardjával
                  fogta föl hát a vágást: de a szablya gyönge volt s markolata alatt darabokra tört,
                  a bég kardja pedig, végig szántva Kopó sisakját, lecsúszott a vállára és a
                  vállperecz fölött meg is sebesítette. A hajdú nem várta be a második vágást,
                  hirtelen oda ugratta lovát a bég mellé, átkapta a derekát és ki akarta emelni
                  nyergéből, hogy a földre rántsa. A török eleresztette kardját és igyekezett
                  kifejtőzni Kopó vasmarkaiból. Ez meg csak épen erre várt: mikor érezte, hogy a bég
                  erősen megragadta, hirtelen rántással kiszabadította magát s még mielőtt amaz újra
                  kezébe kaphatta volna a kardját, megsarkantyúzta lovát és leakasztotta csákányát a
                  nyeregkápáról.
            </p>
            <p>
               Ennek a veszedelmes fegyvernek a kezelése különös ügyességgel járt. A
                  lónak alkalmazkodnia kellett a lovas szándékaihoz úgy, hogy apró ugrásokban
                  tánczolja körül a megtámadottat; mikor a ló két hátulsó lábán fölágaskodott, a
                  lovas fölemelte a csákányt és abban a pillanatban sujtott le vele, mikor a paripa
                  is visszaesett első lábaira. Most is a
               
                  Szellő
               
               , gazdája térdnyomintására azonnal hátulsó lábaira állt, mint a kos,
                  mikor öklelni akar; és folyton a török körűl tánczolva, szinte vigyázott arra,
                  hogy Kopó mindig elérje az ellenfelét.
            </p>
            <p>
               E két ellenfél küzdelme, még ha nem döntötte volna is el a bajvívás
                  sorsát, minden esetre döntőnek igérkezett a fegyver-becsület dolgában. Kilergi
                  bégre a legyőzetés kétszeres szégyen lett volna, mert épen ő gyalázta legjobban a
                  magyar vitézeket: de kétszeres lett volna a Kopó diadala is, ha legyőzi a törököt.
                  A hajdúk, a kik jól ismerték hadnagyuk vitézségét, nem is gondoltak arra, hogy
                  segítségére menjenek: s viszont a törökök is távol tartották magukat Kilergi
                  bégtől, nehogy azt mondhassák, hogy a kérkedő egy magában nem tudta legyűrni
                  ellenfelét. A hajdúk és a törökök kezében egy perczre önkéntelenűl is megpihent a
                  fegyver és valamennyien a két vezér bajvívását nézték. Ezek pedig mindent koczkára
                  tettek a győzelem kivívásáért és oly vitézül, oly figyelemmel és elkeseredett
                  hévvel harczoltak, hogy páros viaskodásuk a középkori lovagjátékoknak is díszére,
                  becsületére vált volna.
            </p>
            <p>
               De ez az önkénytelen tétlenség alig tartott néhány másodperczig s
                  rögtön az után, mint mikor pillanatnyi szélcsönd támad a viharban, ujult erővel
                  tört ki a küzdelem. Egri Gergely már az első összecsapáskor Kerecsen béggel tűzött
                  össze, de a kopjatörésben nem kedvezett neki a szerencse. Aztán kardra mentek, de
                  vitézségre ebben is egyformáknak mutatkoztak: a hajdú talán izmosabb és ügyesebb
                  is volt, de a renegát nagyon jól értette a tempózást, a mivel könnyen
                  kifáraszthatta ellenfelét. A mérkőzés sikere eldöntetlen volt a többi küzdőknél
                  is, noha mindnyájan roppant erőfeszítéssel harczoltak és ádáz elkeseredéssel
                  igyekeztek ellenfeleiknek fölébe kerekedni. Csattogtak a fegyverek, dübörögtek a
                  paizsok és sisakok, szikrákat hányt a jó aczél: de a karok már lankadni kezdtek, a
                  mellek zihálva lihegtek és a paripákon is meglátszottak a fáradság, a kimerülés
                  nyomai. Épen ezért, noha a bajvívás még csak másfél órája tartott, a fegyverbirák
                  pihenést parancsoltak; fölharsantak a kürtök és mivel ló is, lovas is egyaránt
                  rászorúlt a pihenésre, a küzdők azonnal abban hagyták a harczot és mindegyik
                  csapat visszalovagolt a helyére.
            </p>
            <p>
               Az az izgatott, ideges moraj, mely manapság a szinházakban végig zúg
                  a nézők közt egy-egy prémière fölvonásközei alatt, kitört a bajvívásra
                  összesereglett tömegben is. A vitézek leszálltak lovaikról; ki levetette a
                  sisakját és letörülte verítéktől gyöngyöző homlokát, ki egy kupa bort hajtott föl,
                  hogy eloltsa égető szomját, ki a fegyverzetét, vagy a lova szerszámait vizsgálta
                  meg és hozta rendbe. A lovak pedig, mikor nem éreztek lovast a nyeregben, fejüket
                  rázva horkoltak és rágták, igazgatták a zablát szájukban, melyből az erős rántások
                  miatt véresen habzott a tajték; aztán, négy lábukat szétvetve, a fejüket mélyen
                  leeresztették és vihogva rázkódtak össze meg össze, hogy kihajtsák tagjaikból az
                  elernyedt idegek bénultságát.
            </p>
            <p>
               Mindenki előtt világos volt, hogy a hajdúk ügye jobban áll, mint a
                  töröké: nem csak azért, mert egy törököt már elfogtak, s így számra is többen
                  voltak, hanem azért is, mert a török vitézek szemmel láthatóan fáradtabbak voltak.
                  Hafiz bég, noha a vereséget előre látta, mégis gondosan titkolta aggodalmait; sőt
                  ellenkezőleg, dicsérettel, magasztalással, szép szóval öntött jó kedvet és
                  bátorságot bajtársaiba. Migazzi nagyon jól látta, hogy hajdúi korántsem olyan
                  kimerültek, mint a törökök; ki akarta aknázni ezt az előnyt és már félórai pihenés
                  után sürgette, hogy folytassák a bajvívást. Hafiz bég, kelletlenűl bár, de mégis
                  kénytelen volt e kivánságba beleegyezni; ujra sorba állították tehát a lovakat, a
                  melyek még mindig nagyokat fujtak és egyre horkoltak, pár percz mulva pedig a
                  lovasok is mind nyeregben ültek. Most már mindenki érezte, hogy a győzelemnek
                  rövid időn el kell dőlnie; a nézők közt a csend, a várakozás figyelme és
                  szorongása még nagyobb lett, a vitézek szivében pedig megkétszereződött az
                  elszántság és a vérevő harag.
            </p>
            <p>
               A jelző kürt ismét fölharsant: egyszer, kétszer, háromszor... a
                  sarkantyúba kapott lovak nyihogva szökkentek előre, de már nem oly viharos
                  száguldással rontottak egymásra, mint az első rohamnál, mert a rövid ideig tartó
                  pihenés nem adta vissza előbbi fürgeségüket. Az összegomolyodott tömegben minden
                  vitéz ismét föltalálta ellenfelét s az összecsapást követő pár percz alatt a küzdő
                  párok ismét különváltak. Csak Pogrányinak nem volt ellenfele, a miért is ő csak
                  ide s tova száguldott a bajvívók közt, nézve, várva az alkalmat, hogy hol és kinek
                  használhatna; közben a saját mulatságára malmozott a kardjával és egyre gúnyosan
                  kiabálta:
            </p>
            <p>
               - Kevés lesz a pénz!... kevés lesz!... kevés lesz!...
            </p>
            <p>
               Egyszerre csak rémes sikoltás tört elő az aréna közepéről, az ádáz
                  viaskodók tömegéből: mindenki megdöbbenve nézett oda, s a következő pillanatban
                  mindnyájan látták, hogy a párharcznak Egri Gergely és Kerecsen bég közt vége van.
                  A török féloldalt hanyatlott vissza lovára; sisakján nagy rés tátongott, ezt a
                  hajdú csákánya ütötte rajta s a renegát vére buzogva ömlött ebből a sebből. Végre
                  nagy, lomha teste is lecsúszott a nyeregből és fegyverestől együtt csörömpölve
                  zuhant a földre. A hajdú pedig magasra emelte vértől csöpögő csákányát és
                  megforgatva a feje fölött, rettenetes hangon kiáltotta:
            </p>
            <p>
               - Halál az árulókra! Igy haljon minden renegát!
            </p>
            <p>
               Aztán, szinte elvakúlva saját dühétől és a kivívott győzelem
                  mámorától, szabadjára hagyta a kantárt, két kézre fogta borzasztó fegyverét és
                  berohant a küzdők közé, szétrobbantva a viaskodókat. De már nem igen sok tenni
                  valója akadt. Kerecsen bég eleste, úgy látszott, egészen a hajdúk javára
                  billentette le a győzelem mérlegét. Kopó, a kit folyton növekvő haragja magán
                  kívül hozott, hogy ennyi idő alatt még nem bírt végezni Kilergi béggel, most oly
                  gyorsan és oly erővel támadt ellenfelére, hogy ez, a rohamosan jövő csapásoktól
                  elkábulva, elejtette paizsát; a hajdú ekkor lecsapott rá csákányával, hogy az ütés
                  oldalt érte a béget, a ki kábultan bukott előre, a lova nyakára. Még mielőtt
                  magához térhetett volna, Kopó hirtelen megragadta a vállánál, sarkantyút adott
                  a
               
                  Szellőnek
               
               , mely roppant ugrással oldalt szökött s ily módon egy rántással
                  kiemelte a törököt a nyeregből. Mikor eleresztette, s a bég félig eszméletlenűl
                  lezuhant a földre, ő is leugrott lováról, rátérdelt a török mellére és kirántva
                  rövid tiszákját, nekiszögezte a bég torkának:
            </p>
            <p>
               - Add meg magadat, vagy meghalsz!
            </p>
            <p>
               A török nem válaszolt s ez a hallgatás könnyen az életébe kerülhetett
                  volna, ha véletlenűl Hafiz bég közbe nem lép és oda nem kiált Kopónak:
            </p>
            <p>
               - Kilergi bég fogoly!
            </p>
            <p>
               Mikor a béget is elvitték és átadták Migazzinak, Kopó ismét föl akart
                  ülni lovára, de sehol sem lelte; körülnézett, s addig kereste, míg meglátta, hogy
                  Haszán aga, kinek a paripáját levágták, az övére kapott föl és hevesen hadakozik a
                  török vitézek sorában. A hajdú iszonyatosan elkáromkodta magát, mert így,
                  gyalogosan, nem ronthatott a lovas törökök közé, hogy fegyverrel szerezze vissza a
                  paripáját, mert rögtön lefegyverezték és elfogták volna. De a
               
                  Szellőt
               
               azért semmi áron sem akarta a töröknek hagyni; egész közel férkőzött
                  tehát hozzá és szólítani kezdte, majd füttyentett neki, mint rendesen, ha zabbal
                  abrakoltatta: s ime, az okos állat feléje iramodott, s mikor az aga vissza akarta
                  tartani, fölágaskodott, ficzánkolt és addig ugrált, míg egészen oda farolt, a
                  törökkel a hátán, a gazdája mellé, a többi hajdúk közé, a kik ott menten,
                  kardcsapás nélkül elfogták Haszán agát. A török, mikor lefegyverezték, átkozta a
                  végzetet és a lovat; de Kopó, mihelyt megint fönt ült a lován, visszaadta kardját
                  a fogolynak:
            </p>
            <p>
               - Ne a fegyvered, aga; menj vissza a tieid közé, mert mi már csak
                  fegyverrel akarunk győzni és nem cselvetéssel.
            </p>
            <p>
               A török, a ki mindent mást inkább várt, csak ezt nem, nagyon elámult;
                  de a következő pillanatban így felelt:
            </p>
            <p>
               - Fegyverrel csak a karomat győzhetnéd le, szavaiddal azonban
                  meggyőzted a szivemet is; - és maga ment Migazzihoz, hogy fogolynak jelentse magát
                  s átadja a kardját. Ezért aztán, mikor a foglyok kiváltására került a sor, egyedül
                  Haszán agát eresztették el váltságdíj nélkül.
            </p>
            <p>
               A török bajnokok sorából már négyen hiányoztak, míg a hajdúk még mind
                  a tizenhárman nyeregben ültek: a magyarok győzelmét tehát most már egészen
                  biztosra lehetett venni. Mind a mellett a harcz kétségbeesetten folyt tovább; az
                  öt török, a ki már a lovát elveszítette, egymás mellé állt, a négy lovas spáhi két
                  oldalról közre fogta őket s mind a kilenczen ebben a tömör hadsorban fogadták és
                  verték vissza a hajdúk támadásait. Ezek most szintén sorakoztak és harmadszor is
                  egyesülve, pusztító rohanással vetették magukat ellenfeleikre. A nézők iszonyodó
                  megdöbbenéssel várták ennek a rohamnak a kimenetelét; senki sem hitte, hogy a
                  törökök ellenállhassanak és a legtöbben sajnálták a derék vitézeket, a kik
                  fegyverük becsületeért, a diadal minden reménye nélkül, koczkára teszik életüket a
                  kétségbeesett és egyenlőtlen küzdelemben.
            </p>
            <p>
               Mint a hosszú útjában elfáradt hullám, a parthoz érve már szelidebben
                  töri a szirtet: úgy lassúdott meg a hajdúk paripáinak a rohanása is, mikor a
                  kisded török csapatra indultak. Ekkor már a nézők izgatottsága olyan magas fokra
                  hágott, hogy a tömeg, nem törődve senkivel és semmivel, áttört a katonai kordonon
                  és beözönlött az arénába, közelebb és közelebb tódult a küzdőkhöz, a kiket végre
                  egészen szűk körbe szorított.
            </p>
            <p>
               Az egymás mellé sorakozott hajdúk közepén maga Kopó vezette a
                  rohamot; és mivel a lova jobb is, kitartóbb is volt, mint a többieké, rohanás
                  közben kivált a sorból és előtte vágtatott. A társai pedig, részint
                  kényszerüségből, részint tervszerűen, jobbról és balról elmaradoztak az oldala
                  mellől, úgy hogy az eredetileg egyenes vonalú hadsor az összeütközés pillanatában
                  ék alakú volt és az éle Kopóban ormolt. Igy történt, hogy a hegyes ék
                  ellenállhatatlan erővel furakodott be a törökök közé, szétrobbantotta védelmi
                  vonalukat s a következő pillanatban körül voltak véve. Uj, rettenetes küzdelem
                  kezdődött; a számra, erőre és vitézségre nagyobb hajdúknak emberfölötti
                  ellenállást kellett megtörniök: olyan ellenállást, a minő a halálra szánt
                  kétségbeesésből fakad, mikor az önfentartás ösztönét az ádáz düh váltja föl, hogy
                  a többé meg nem menthető életet minél drágábban adjuk el.
            </p>
            <p>
               A sűrű porfelleg szinte megvakította a törököket, a kik véresre
                  tiporva fetrengtek a lovak patkói alatt; de még a földön is, a győzők lovainak
                  kengyelébe, kantárjába kapaszkodva vonszoltatták magukat, vagy ha föl tudtak
                  állni, ismét fegyvert fogtak, tört lándzsákat, penge nélkül való kardmarkolatokat,
                  sőt köveket is vagdostak győzőikhöz, hogy minden módon akadályozzák, késleltessék
                  a végső leveretés pillanatát.
            </p>
            <p>
               Kopó volt az első, a ki, - megúnva ezt az embertelen mészárlást, a
                  mely már úgy sem növelte a magyar fegyverek becsületét, - hangos szóval hívta föl
                  megadásra a törököket; de szavait vagy nem hallották a rettenetes zűrzavarban,
                  vagy ha talán hallották is, csak azzal feleltek rá, hogy némán, fogcsikorgatva
                  tűrték a rettenetes csapásokat és őrjöngő dühükben folytatták az esztelen
                  halálharczot. Ama négy spáhi közül, kik az összecsapáskor még lovon ültek, egy
                  lebukott és most már gyalog védte magát; kettőnek levágták a lovát, a negyediket
                  pedig közre fogva, foglyúl ejtették. Végre a többi hajdúk is megelégelték a
                  dicstelen küzdelmet, mely durva dulakodássá fajúlt s mindnyájan hangos szóval
                  kiabáltak a törököknek, hogy adják meg magukat.
            </p>
            <p>
               Maguk a fegyverbirák is átlátták, hogy idején volna, ha
                  közbelépnének; a kürtösöket magukhoz véve, oda siettek a harczolókhoz és harsogó
                  kürtrivalgás közben fölszólították a törököket, hogy adják meg magukat, a
                  hajdúknak pedig meghagyták, hogy rögtön hagyják el a csatatért. A hajdúk rögtön
                  engedelmeskedtek is, de alig kezdték meg a visszavonulást, a törökök, kiket a düh,
                  a fájdalom, a vett sebek annyira elvakítottak, hogy már azt sem tudták, mit
                  cselekszenek, mint megvadult tigrisek rohantak rájuk és beléjük kapaszkodva,
                  tovább marták, harapták, tépték ellenfeleiket.
            </p>
            <p>
               Ekkor különös dolog történt. Migazzi, látva, hogy nincs más mód
                  hátra, elkapta az egyik spáhi derekát, - a ki épen Kopó kezéből akarta kicsavarni
                  a csákányt, mialatt a hajdú halálos csapásra emelte a fegyvert, - s fölemelve a
                  levegőbe, a hátán vitte ki a rettenetes küzdelemből. Migazzi vakmerő példáját
                  rögtön számosan követték; a dulakodó csoportot egy pillanat alatt
                  szétrobbantották, minden törökre öten-hatan vetették rá magukat és igyekeztek
                  lefogni őket: de még így is sokáig tartott, míg a véresre vert és dühökben
                  tajtékzó törököket el bírták hurczolni a csatatérről.
            </p>
            <p>
               Igy ért véget a nevezetes bajvívás, a magyar hajdúk teljes
                  diadalával. Kopó és bajtársai fáradtan gyülekeztek Migazzi körül, a ki a
                  szokottnál komolyabb volt és nem igen látszott örülni hajdúi győzelmének. De azért
                  pár szóval mégis megdicsérte vitézségüket, aztán intett egy marczona, kegyetlen
                  képű alaknak, a ki még a bajvívás alatt jött ki utána az ivanicsi várból, és
                  röviden, nyomatékkal mondta:
            </p>
            <p>
               - Fiaim! nemsokára, - úgy lehet, már holnap, - ismét dolgotok akad.
                  Szoboszlai Petrás Farkas uram, a kit imhol láthattok, - és rámutatott a várnagyra,
                  mert ez volt az a kegyetlen képű alak, - hiradást hozott Zágrábból a jobbágyrenden
                  lévő népek megbüntetéséről...
            </p>
            <p>
               E szavakra Kopó szive nagyot dobbant, ő maga pedig egészen közel
                  húzódott a kapitányhoz és lélekzetét is visszafojtva figyelt minden szavára.
            </p>
            <p>
               - Tahy Ferencz uram ma hajnalban száz kopját már lóra ültetett és
                  megindította őket Petrovina felé...
            </p>
            <p>
               Kopó alig bírta elfojtani a kebléből fölfelé törekvő ordítást, de még
                  idejekorán észrevette magát és nyugalmat erőltetve arczára, aggodalomtól megzavart
                  elmével számítgatta magában: mikor érhetnek oda a rablók? s van-e még elég ideje,
                  hogy megelőzze őket?
            </p>
            <p>
               - Ez a száz hajdú csak a kastélyt foglalja el és ott szállásol
                  mindaddig, míg Tahy István kegyelmes urunk őrsége is meg nem érkezik. A
                  tartománygyülés itéletéből a kegyelmes úr szabad dúlást-fosztást enged
                  mindazoknak, úgy Petrovinában, mint onnan kezdve a Vukomeri dombvidék aljáig, a
                  kik a fölzendült földnépe megfenyítésére önként vállalkoznak...
            </p>
            <p>
               Kopóval egyet fordult a világ; viharként érezte ereiben a vér
                  rohanását, hirtelen oda kapott a kardjához, mely vészesen csörrent meg az oldalán,
                  de aztán ismét megfékezte háborgó szenvedélyét és tovább figyelt.
            </p>
            <p>
               - Ezért most fölszólítom ti kigyelmeteket, hogy bemondjátok nekem
                  egyenkint és mindannyian, ha hogy fölvállaljátok-e ezt a szabad zsákmányolást, a
                  magatok és a ti alattatok szolgáló hajdúk nevében?
            </p>
            <p>
               A hajdúk mindnyájan Kopóra néztek, mert őt tartották maguk közt a
                  legelsőnek és minden tanácskozásukban őt illette az első szó. Kopó előre is
                  lépett, egészen oda a kapitány és a várnagy elé; fölütötte a sisakját, hogy
                  mindnyájan láthassák kikelt, elfehéredett arczát, melyből két szeme izzó
                  parázsként villogott elő, bozontos szemöldökei árnyékából. Megrántotta a derekát,
                  fölvetette a fejét s aztán nyersen, a fölindulástól rekedt hangon mondta:
            </p>
            <p>
               - Imhol dicséretesen bajt vívtunk a magyari név becsületéért és most
                  ezekkel a fegyverekkel üssünk rajta tulajdon véreinken? Elhullott kezeink alatt a
                  renegát Kerecsen bég, mivel hogy áruló vala: és imhol, az kivántatik tőlünk, hogy
                  mink is Kerecsen bégek legyünk és tulajdon véreinket vágjuk?
            </p>
            <p>
               - Igaz! - dörmögték a hajdúk, nagyot sodoríntva bajszukon.
            </p>
            <p>
               - Kopó, - vágott közbe Migazzi szigorúan, - mi nem tanácsot kérünk
                  tőled, hanem engedelmességet követelünk.
            </p>
            <p>
               - Én nemes Gubecz Máté vagyok, - felelte Kopó, nagyot ütve a mellére,
                  mely megdöngött az indulatos csapásra; - engedelmességgel csak Istennek meg a
                  királynak tartozom: ezt a dúlást pedig sem az Isten, sem a király nem
                  parancsolja.
            </p>
            <p>
               A várnagy, mikor meghallotta a Kopó nevét, hirtelen oda súgta
                  Migazzinak:
            </p>
            <p>
               - Ennek az apja az egyik főczinkos; a kis fiát, a ki legjobban
                  kiabált, egyik hajdúm agyondobta kővel: ez volt az oka az egész zendülésnek.
            </p>
            <p>
               Migazzi kételkedően nézett a várnagyra, de mikor ez többszörösen
                  bizonykodott, hogy úgy van, még szigorúbban fordult Kopóhoz:
            </p>
            <p>
               - Hogy kinek tartozik kigyelmed engedelmességgel, kinek nem, az
                  hamarosan megválik. Most csak arra feleljen kigyelmed, nemes Gubecz Máté uram, -
                  és gúnyosan megnyomta a szót: - ott lesz-e kigyelmed Petrovinán?
            </p>
            <p>
               - Ott leszek, - felelte Kopó, látszólag nyugodtan, noha minden idege
                  úgy reszketett, mint a megpattanásig feszített kötél; - igen ott leszek: az apám
                  háza előtt, hogy megvédjem családomat a fosztogatóktól...
            </p>
            <p>
               - Az apját, meg az anyját, úgy-e? - szólt közbe Petrás uram kegyetlen
                  gúnynyal: - mert hiszen csak ketten vannak az öregek...
            </p>
            <p>
               - Hazudsz! - rivallt rá Kopó, s félig őrülten kereste a kardja
                  markolatát.
            </p>
            <p>
               - Bizony nem hazudom, már minek is hazudnám? - hetvenkedett a
                  várnagy, a vállát vonogatva. - Vasárnap, a zendülésben, egy féltégla agyonütötte a
                  kis Gergőt...
            </p>
            <p>
               - Ah! átkozott kutya! - ordított föl Kopó féktelen dühében, s még
                  mielőtt megakadályozhatták volna, megvillant kezében a kard és rettenetes
                  romlással zúdúlt le a várnagy fejére.
            </p>
            <p>
               Petrás uram térdei megcsuklottak, mintha az inait vágták volna át s
                  gonosz teste tompa roggyanással esett le a földre; kevésbe múlt, hogy nem két
                  darabban hullott szét a teste, oly roppant erővel érte a vágás. Kopó pedig,
                  mihelyt a várnagy leroskadt, a zűrzavar első pillanatát fölhasználva, szétlökdöste
                  társait, fölugrott pár lépésnyire pihenő lovára, s mielőtt bárki is útját állhatta
                  volna, sebes vágtatással neki vágott a mezőségnek.
            </p>
            <p>
               - Utána! Gyilkos! Fogjátok el! Csak elébe! - kiabáltak mindenfelé; de
                  mire az üldözők lóra kaptak, Kopónak már akkora egérútja volt, hogy akarva sem
                  igen érhették volna utól. Mivel azonban ezek az üldözők mind hajdúk voltak és azon
                  fölül Kopónak jó pajtásai, úgy lehet, nem is nagyon törték magukat, hogy elfogják;
                  ezért, rövid nyargalózás után, üresen tértek vissza.
            </p>
         </div>
         <div type="chapter">
            <head>
               IV.
            </head>
            <p>
               Az alkonyat homálya sötéten borúlt Petrovinára s a szegény zsellérek,
                  mint a lázadás óta minden este, ma is szorongó szívvel tértek nyugalomra. Már
                  ötödik napja volt, hogy a várnagyot elűzték s azóta minden este aggódva feküdtek,
                  mert nem tudták, mit hoz a hajnal, s minden reggel szorongva keltek, mert nem
                  tudták, hogy nyugtával dicsérhetik-e majd a napot.
            </p>
            <p>
               Köröskörül csöndes, néma volt minden, csak néha vonított bele egy-egy
                  kuvasz a magányos éjszakába, s ilyenkor a szomszédos ebek álmos vakkantással adták
                  tovább az ugatást, mely végig ment az egész falun s az utolsó kunyhóknál a
                  rengeteg mélyébe veszett. De legcsöndesebb volt mégis a kastély környéke, mert a
                  nagy épület, mióta a várnagyot ebrudon kivetették, egészen üresen és elhagyatva
                  állott; a parasztok még nappal is kerülték, mint a tüzet, mert a tornyos kastély,
                  időtől megbarnult falaival, úgy meredezett reájuk, mint a megtorlás fenyegető
                  emlékjele.
            </p>
            <p>
               Az öreg Gubecz kunyhója egészen az erdő szélén épült. Csak egyetlen
                  szoba volt benne, melynek vályogból vetett falait a füst egészen feketére
                  barnította. Az egyik sarokban alacsony lábakon állt egy ládaszerű bútordarab, mely
                  szinig tele volt szalmával; durva daróczczal terítették le ezt az ágyat, mely az
                  előtt a szegény kis Gergő fekvőhelye volt, most pedig egy kutya pihent rajta: a
                  gyermek egykori kedvencz játszótársa. Ennek az ágynak a lábánál, egészen beépítve
                  a falba, volt a tűzhely, melyen még izzott a parázs, s e mellett csuporban főtt a
                  szegényes vacsora. A szoba közepén állt a rozoga faasztal, körülötte két lócza, a
                  sarokban ásó, gereblye, kasza, a falon polcz, rajta néhány bögre, három
                  cseréptányér és három fakanál: ez volt az egész berendezés.
            </p>
            <p>
               Az asztalnál, perczegő faggyú-mécses gyér világossága mellett, Márta
                  anyó szorgalmasan font. Inkább csontos, mint sovány arcza, melyen még alig volt
                  ráncz, egyenes tartása, fürge mozdulatai rávallottak arra az erőteljes, viruló
                  egészségre, melyet a nyomorgás, a szenvedések, meg a sok nélkülözés még nem bírtak
                  teljesen aláásni. De homlokán, melyről az előtt derűlt nyugalom sugárzott, már
                  barázdákat vont az új fájdalom; arcza sápadt, bánatos volt és vörösre dagadt
                  szemein meglátszottak a keserű könnyek nyomai.
            </p>
            <p>
               A szája mozgásából látszott, hogy imádkozik; de buzgó könyörgéséből
                  csak egyes töredezett szavak hallatszottak ki, melyek susogva haltak el ajkain,
                  mialatt fejét csüggedten mellére hajtotta. Tekintete időnkint a kis ágyra esett s
                  ilyenkor esdő szemrehányás tükröződött ég felé emelt szemeiben: mintha azért
                  panaszkodnék az ég Urának, hogy miért nem veszi magához őt is, miért nem egyesíti
                  megboldogult fiacskájával.
            </p>
            <p>
               Az öreg Gubecz háttal ült az asztalnak és egészen a tűzhely fölé
                  hajolt; vigyázott a bögrére, melyben kukoriczakása főtt és szorgalmasan
                  kavargatta, hogy a fenekéhez ne kozmásodjék. Az ő arczán is a fájdalom kifejezése
                  ült: csakhogy ez kemény, lelket ölő fájdalom volt, melyet kegyetlenné tettek a
                  dacznak, az elfojtott dühnek belévegyülő érzelmei. Szándékosan fordított hátat a
                  feleségének, nehogy még az anya fájdalmának látásával is tetézze saját
                  gyötrelmeit; nem szólt, nem imádkozott, csak révedezve bámult a hamvadó parázsba
                  és csüggedten, gépiesen kevergette a tűzön rotyogó szegényes vacsorát.
            </p>
            <p>
               Végre Márta lassan fölkelt, letette a rokkát, odament a tűzhöz és
                  levette a bögrét a parázsról; aztán a polczhoz lépett és, elmerülve a buzgó
                  könyörgésbe, szinte öntudatlanul, a mint már oly sok éven át megszokta, most is
                  levette mind a három tányért, lerakta őket az asztalra s mindegyik mellé egy-egy
                  kanalat is helyezett. Majd halkan szólította a férjét:
            </p>
            <p>
               - Jöjjön kigyelmed, apám: itt a vacsora.
            </p>
            <p>
               De mikor az ura megfordult a hivásra és közelebb jött az asztalhoz,
                  Márta már észrevette, hogy egygyel többre terített; hamarosan fölkapta hát a
                  harmadik tányért és letette a földre, mintha a kutya számára készítette volna oda.
                  Az öreg Gubecz figyelmét azonban nem kerülte ki a szegény asszony zavara, s mikor
                  meglátta az asztalon maradt harmadik kanalat is, mindent kitalált; de
                  félrefordította a fejét, hogy elrejtse szemébe szökő könnyeit, aztán pedig
                  szótlanúl fölvette a tányérját, meg a kanalát és visszaült előbbi helyére.
            </p>
            <p>
               Márta megtörve csüggesztette le a fejét, nagyot sohajtott és
                  szólítgatta a kutyát a vacsorához; de a kutya, alig emelve föl a fejét két első
                  lábáról, csak a farkát csóválta és nem mozdult. Erre Márta maga ment oda az
                  ágyhoz, gyöngéden megczirógatta az ebet, kényeztetve hivogatta, végre pedig
                  szeretettel fölvette karjaiba és maga vitte oda a cseréptányér mellé. Az előtt
                  sohasem nézte jó szemmel a szegény állatot, sőt talán gyűlölte is és a kis Gergő
                  sokszor kikapott érte, mert az inséges, szűk esztendőkben még ennek a kutyának az
                  eltartása is elég nehéz teher volt. De a mióta a kis Gergő nem volt többé, Márta
                  halálos bűnnek, szentségtörésnek tartotta volna, hogy a szegény állat fogyatkozást
                  szenvedjen bármiben, vagy roszabb bánásmódban részesüljön, mint kis gazdája
                  életében.
            </p>
            <p>
               A kutya saját módja szerint, nyögéshez hasonló szüköléssel köszönte
                  meg asszonyának ezt a szokatlan jóságát; leütötte fejét a tálba, néhányat
                  lefetyelt, aztán lassan megfordult, fölugrott az ágyra, megint összekuporodott és
                  elszenderült.
            </p>
            <p>
               - Még ez a szegény állat is utána pusztúl! - gondolta magában Márta,
                  a ki le nem vette róla a szemét.
            </p>
            <p>
               Most ő maga is leült, keresztet vetett és enni kezdett. Kevergette a
                  kását, turkált a tányérjában s néhány kanállal evett is belőle, de csak forgatta
                  szájában az ételt és sehogysem tudta lenyelni; mégis, mikor az öreg Gubecz
                  megfordult és visszatette az asztalra a tányérját, ő is gyorsan a szájába tett
                  néhány kanál kását, hogy elhitesse az urával, hogy jó étvágygyal eszik.
            </p>
            <p>
               De aztán, a mint az ura tányérjára nézett és észre vette, hogy még az
                  is csaknem egészen tele van, fölvette az asztalról, oda vitte megint az urához, a
                  ki ismét leült a tűzhely mellé és a parázsba bámult, megérintette az öreg Gubecz
                  vállát és gyöngéden mondta:
            </p>
            <p>
               - Az Isten szerelmére, miért nem eszik kigyelmed, apám? még ma egész
                  nap egy falat is alig volt a szájában.
            </p>
            <p>
               Az öreg Gubecz durván vállat vont és hallgatott; Márta pedig
                  panaszos, szemrehányó hangon folytatta:
            </p>
            <p>
               - Hát igazán senkije sem vagyok én már kigyelmednek, hogy itt akar
                  hagyni engem? Mit csináljak aztán, hahogy kigyelmed is ágynak esik?... - de többet
                  nem bírt mondani, mert heves zokogása elfojtotta szavait.
            </p>
            <p>
               - Az áldóját! - csattant föl most az öreg Gubecz, - hát már sohasem
                  hagyod abba a sirást? egész nap, egész éjjel csak ezt a jajgatást hallgassam?
            </p>
            <p>
               S aztán ő maga is végig dörzsölte könnyes szemeit durva kezefejével
                  és keserű, korholó hangon mondta:
            </p>
            <p>
               - Hát talán föltámasztod-e valjon ezzel az óbégatással? Bizonyomra
                  mondom, hogy tovább már nem győzöm türelemmel!
            </p>
            <p>
               A szegény asszony elfojtotta könnyeit, melyek égő cseppekben
                  hullottak vissza elkínzott szivébe; kötényével megtörülte szemeit és megint a
                  fonáshoz fogott. Egy darabig mind a ketten hallgattak; az asszony szorgalmasan
                  fonogatott, de időnkint lopva tekintgetett az urára; ez pedig leült az alacsony
                  lóczára, könyökeit térdeire támasztotta s arczát a kezeibe temetve, úgy látszott,
                  hogy sír. Végre fölkelt, oda ment a feleségéhez, járt-kelt, izgett-mozgott
                  körülötte, mintha mondani szeretne valamit, hogy megbékítse, vigasztalja, de nem
                  igen találta meg a szavakat, mert csak ennyit mondott:
            </p>
            <p>
               - Jól van no, anyjuk; hát majd eszem a kedvedért.
            </p>
            <p>
               S leülve az asztal mellé, csakugyan hozzá is fogott az evéshez. Kis
                  vártatva azonban ismét megszólalt:
            </p>
            <p>
               - Hallod-e, anyjuk, holnap beviszem a malaczokat a városba és az
                  árukból misét mondatok...
            </p>
            <p>
               - Én már mondattam érte misét, - szólt közbe Márta; - ezt a fonalat a
                  mi papunknak fonom, és ez lesz az ára a misének.
            </p>
            <p>
               Az öreg Gubecz összeszorította ajkait, melyek kicsucsorodtak és a
                  szögleteiken remegve vonaglottak a kegyetlen fájdalomtól; csak nehezen tudta
                  visszafojtani könnyeit és egyszerre mély, szinte szent gyöngédséget érzett a
                  szegény öreg asszony iránt, a ki híven, szeretettel osztotta meg vele a balsors
                  minden átkát.
            </p>
            <p>
               Az idő már későre járt és az éjszaka néma csöndjét csak a langyos
                  szellő zavarta meg, mely suttogva kavargott a kunyhó fölé boruló két óriási
                  gesztenyefa lombjai közt. Hallgatott a két öreg is... s ki tudja, meddig ültek
                  így, mozdulatlanúl, elmerülve a mult emlékeibe, vagy a jelen fájdalmába, míg végre
                  az ágyon heverő kutya gyanús morgása ismét a való életre ébresztette őket. A kutya
                  először csak a fejét emelte föl, majd a füleit hegyezve nyugtalanúl szükölt, végre
                  pedig, nagyot vakkantva, leugrott az ágyról, oda szaladt az ajtóhoz és hevesen
                  kaparva, fojtott, de mérges ugatásra fakadt.
            </p>
            <p>
               A két öreg is fölrezzent és figyelve hallgatózott, de semmi más nesz
                  nem ütötte meg a fülüket, mint a gesztenyefák lombjainak lágy suttogása. Az öreg
                  Gubecz fölállt, lassan kinyitotta az ajtót és kinézett az éjszakába; nem látott
                  ugyan semmit, de hallotta, hogy a falu tulsó végén, az országút felől, a kutyák
                  mind dühösen ugatnak. A kis eb pedig, mihelyt az ajtó kinyilt, fölrohant a
                  kunyhóval szemben emelkedő domb tetejére, mely elzárta a kilátást a falura, s
                  leülve a földre, nyakát meg a fejét fölnyujtotta az égbe és panaszosan vonított.
                  Erre már az öreg Gubecz is fölballagott a dombra, s a mint onnan lenézett a
                  falura, rémülten látta, hogy köröskörűl vérvörös az ég alja, az erdő fái pedig
                  izzó fényben ragyognak.
            </p>
            <p>
               - Ég a falú! - kiáltott vissza a feleségének s rögtön futva indult
                  meg a dombon lefelé, mialatt az öreg Márta intő szóval kiáltott utána:
            </p>
            <p>
               - Aztán vigyázzon kigyelmed, hogy baj ne érje!
            </p>
            <p>
               S mikor az ura eltünt a sötétben, ő maga ismét befordult a kunyhóba
                  és térdre borulva buzgó könyörgésbe fogott.
            </p>
            <p>
               A faluból hangos kiabálás és jajveszékelés hallatszott; eleinte csak
                  szórványosan, itt-ott, hogy az öreg Gubecz szinte azt is meg tudta volna mondani,
                  melyik kunyhóban van a baj. De, a mint közelebb ért, a zűrzavar egyre nagyobb és
                  általánosabb lett: az egész völgy visszhangzott a sirástól, a jajgatástól és
                  átkozódástól. Azt is lehetett gyanítani, hogy a tűz nem véletlenűl támadt, hanem
                  szándékosan gyújtották föl a falut, a mely egyszerre gyuladt ki és égett mind a
                  négy sarkán. Az öreg megállt, tölcsért csinált markából a füléhez és úgy
                  hallgatózott; a zűrzavarban is jól kivehette az átkozódásokat, fenyegetéseket,
                  káromkodásokat; jobban kimeresztette szemeit, erősen oda nézett a kastély előtti
                  piaczra s az égő házak rémes világításában úgy rémlett neki, mintha fegyverek és
                  sisakok villogását látná. Nem is csalódott: a Tahy Ferencz száz lándzsája érkezett
                  meg.
            </p>
            <p>
               Ez alatt a tűz egyre jobban elharapózott s rövid időn az egész falú
                  lángokban állt; jobbra-balra, a meredek hegyi útakon, egyesével, kettesével,
                  csoportosan menekültek a szegény jobbágyok a rengeteg felé s hol eltüntek, hol
                  ismét fölbukkantak a rémes tűzvész kisérteties világításában. Az öreg Gubecz első
                  gondolata az volt, hogy odarohan a pusztítás színhelyére és segít a menekülőknek:
                  de a következő pillanatban eszébe jutott a szegény Márta, a ki egyedül, elhagyatva
                  imádkozott otthon a kunyhóban.
            </p>
            <p>
               Mialatt habozott, hogy mitevő legyen, háta mögött megcsörrent a
                  haraszt és világosan kivehette a feléje közeledő, dobogó léptek zaját. Óvatosan
                  megvonúlt egy roppant tölgy sötét árnyékában s a föl-fölcsapó lángok gyér
                  világosságánál egy szegény asszonyt látott meg, a ki egyik kis gyermekét a karján
                  vitte, míg a másik a szoknyájába kapaszkodva csetlett-botlott mellette; a szegény
                  asszony lihegett a gyors futástól, meg a nagy erőlködéstől, mert rövid kötélen még
                  egy fiatal tinót is vonszolt maga után. A csökönyös állat meg-megállt és
                  minduntalan hátra nézett a falú felé, a hova talán az ott hagyott jászol szeretete
                  vonzotta vissza, és keservesen bőgött; erre, mint többszörös visszhang,
                  jobbról-balról, mindenfelől szomorú bőgés és bégetés felelt: az egész erdő tele
                  volt menekülő családokkal, melyek mindnyájan magukkal hurczolták legdrágább
                  jószágukat, marhájukat, juhukat, kecskéjüket.
            </p>
            <p>
               Az öreg Gubecz, miután fölismerte az asszonyt, előlépett
                  rejtekhelyéről és azt kérdezte:
            </p>
            <p>
               - Mondja, kigyelmed, mi történt? Lehet-e még segiteni odalent?
            </p>
            <p>
               - A Tahy uram hajdúi fölgyújtották a falut,- felelte a szegény
                  asszony, - s mindenkit, a ki kezükbe kerül, kardra hánynak. Végünk van, vége
                  mindnyájunknak: oh, irgalmas Isten! ez az utolsó nap, az itélet napja. Bizonyosan
                  valami nagy vétkünkért büntet az Isten.
            </p>
            <p>
               És aztán könyörgő szóval fordult az öreg Gubeczhez:
            </p>
            <p>
               - Mivel a Gondviselés már az utamba küldte kigyelmedet, segítsen
                  tovább terelni ezt a kis üszőt: ezen kívül nincs senkim és semmim, hogy
                  tengethessem a magam, meg a gyermekeim életét.
            </p>
            <p>
               Az öreg Gubecz azonnal jobb kezébe fogta a kötelet, a bal karjára
                  pedig fölvette azt a kis leányt, a ki az asszony rokolyájába kapaszkodott és, noha
                  gyorsan ment, mégis csak alig tudott lépést tartani a szegény asszonynyal, a ki
                  ijedt kétségbeesésében majdnem futva menekült.
            </p>
            <p>
               - A jó Isten áldja meg kigyelmedet, - hálálkodott az asszony, - és
                  fizesse meg a kigyelmed jóságát úgy ezen, mint a másik világon is...
            </p>
            <p>
               Aztán az egész úton ki nem fogyott a hálálkodásból, mindaddig, míg a
                  vadon belsejében egy tisztásra nem értek, a hol akkor már számos menekült család
                  tanyát ütött. Mivel itt már biztonságban volt, az öreg Gubecz gyorsan elbúcsúzott
                  az asszonytól és futva indúlt meg hazafelé, mert ekkor már komolyan kezdett
                  aggódni a saját kunyhója miatt is. Szorongó szívvel szaladt le a lejtőn, s látva,
                  hogy az egész falu lángban áll, aggódva gondolt Mártára, noha az a táj, a hol az ő
                  kunyhója állt, még köröskörül néma és csöndes volt.
            </p>
            <p>
               Mégis, mikor belépett a szobába, meghökkenve állt meg, mintha lábai a
                  földbe gyökereztek volna: az asztalnál, háttal feléje, egy magas termetű,
                  fegyveres hajdú ült. A következő pillanatban az öreg hirtelen fölkapta a kaszát a
                  sarokból és nagyot kiáltva a hajdúra akart rohanni:
            </p>
            <p>
               - Ah, gyilkos gyujtogató!...
            </p>
            <p>
               A hajdú fölugrott, megdöbbenve visszalépett és halkan, fojtott hangon
                  mondta:
            </p>
            <p>
               - Apám uram... apám uram...
            </p>
            <p>
               Márta anyó pedig közéjük állt és zokogástól elcsukló hangon
                  rebegte:
            </p>
            <p>
               - A... Máté... a... Máté...
            </p>
            <p>
               - Fiam!... az én vérem!... - jajdult föl az öreg Gubecz és
                  hátratántorodva, kiejtette kezéből a kaszát.
            </p>
            <p>
               Aztán, ökölbe szorítva remegő két kezét, iszonyatos átokra emelte a
                  fia ellen; ziháló melléből hörögve tört elő a rettenetes szózat:
            </p>
            <p>
               - Átkozott a gyilkos, kinek fegyverén a nemzetsége vére szárad...
                  átkozott... átkozott...
            </p>
            <p>
               A hajdú pedig lehorgasztotta fejét és nem felelt mindjárt; névtelen
                  fájdalom, elkeseredett harag marczangolta a szivét, hogy ime: a tulajdon apja is
                  azt hiszi, hogy ártatlan elnyomottakra húzta ki a kardját. De aztán, midőn a
                  boszúvágy végig lüktetett forró vérén, büszkén fölütötte a fejét és rekedtes
                  hangon mondta:
            </p>
            <p>
               - Nem ezekkel a rablókkal jöttem, apám uram... Mindent tudok... azért
                  vagyok itt, hogy boszút állunk... boszút, a mitől megédesül a fájdalom....
            </p>
            <p>
               - Ah, boszút! boszút!... - lihegte az öreg Gubecz: - véres boszút, az
                  istentelen gyilkosokon, a kik ártatlan gyermekeket ölnek...
            </p>
            <p>
               - Az egyik már a poklok tornáczán mulat, - szólt a hajdú sötéten és
                  elmondta, hogyan vágta le a várnagyot a bajvivás után.
            </p>
            <p>
               Az öreg Gubecz fia nyakába borúlt, ölelte, csókolta, sírt, kaczagott
                  egyszerre; kihúzta a hajdú nehéz szablyáját, megtapogatta a hideg vasat, aztán
                  megcsókolta, majd a feje fölött suhogtatta a levegőben.
            </p>
            <p>
               - Megölted... megölted!... - örvendezett; - így pusztuljon el
                  valamennyi... valamennyi...
            </p>
            <p>
               Az ajtót hirtelen berugták, s a mint a bent lévők meglepetve arra
                  fordultak, a Nelipics Mladen óriási alakja bontakozott ki a homályból. A zsupán, a
                  ki megdöbbenve hökkent vissza a fegyveres hajdú láttára, hirtelen hátra ugrott és
                  kirántotta tőrét; de még mielőtt használhatta volna, az öreg Gubecz megmagyarázta
                  neki, hogy Kopó a fia és segitségükre jött. Erre a zsupán azonnal vissza dugta
                  övébe a gyilkos fegyvert és gyorsan elmondta, hogy a hajdúk már egészen hatalmukba
                  kerítették a falut és most zsákmányolnak; hogy a jobbágyok nagy része elmenekült,
                  sokat megöltek közülök, néhányat pedig elfogtak: ezeket holnap hajnalban akarják
                  fölakasztani a kastély előtt...
            </p>
            <p>
               - Ezeket kell legelőbb kiszabadítani, - vágott közbe Kopó.
            </p>
            <p>
               - Én is azt gondoltam, - felelte a zsupán, - és már van is rá tervem:
                  hanem siessünk, nehogy a kedvező alkalmat elszalaszszuk...
            </p>
            <p>
               - Kevesen vagyunk mi ahhoz, - szólt csüggedten az öreg Gubecz, - hogy
                  ennyi töméntelen latorral szembeszálljunk...
            </p>
            <p>
               - Azért csak menjünk, - türelmetlenkedett Kopó, a ki már alig várta,
                  hogy szétüthessen a duhaj rablók közt.
            </p>
            <p>
               - Aztán meg vagy tizenöt elszánt emberem nekem is van, - biztatta
                  őket a zsupán.
            </p>
            <p>
               - Menjen kigyelmed, jó apám; - szólt most közbe Márta is: -
                  bizony-bizony az Úrnak tetsző dolog lesz, ha csak egyet is kiszabadítanak a
                  szegény rabok közűl.
            </p>
            <p>
               A három férfi erre rögtön megindult a falu felé s útközben a zsupán
                  elmondta tervét, melyet aztán minden részletében jól meghánytak-vetettek. Az erdő
                  szélén elváltak; Kopó meg a zsupán jobbra fordultak, a hol egy barlangban
                  tizenöt-húsz, jól megtermett, elszánt és fejszékkel, csákányokkal fölfegyverzett
                  paraszt húzta meg magát. Kopó meg a zsupán kettőt közülök maguk mellé vettek s
                  aztán a falu főutczáját megkerülve, a kertek alatt egy magányos, elhagyatott házba
                  osontak be.
            </p>
            <p>
               Az öreg Gubecz ellenben, egészen fegyvertelenül, - még csak bot sem
                  volt nála, - egyenesen a garázdálkodó hajdú-csapatnak tartott, mely a templomban
                  ütötte föl főhadiszállását. Mihelyt megpillantották, az egyik pribék azonnal
                  kivont karddal rohant rá, hogy leüsse, de az öreg, magasra föltartva mind a két
                  kezét, már messziről elébe kiáltott:
            </p>
            <p>
               - A hadnagy uramat keresem... ime, fegyvertelenül jöttem ti
                  közétek... nem Patóczi Farkas-e a neve ő kigyelmének?
            </p>
            <p>
               - És mi dolgod lenne tenéked, paraszt, hadnagy uram ő
                  kigyelmével?
            </p>
            <p>
               - Valami titkos szavam volna vele... menjen kigyelmed és mondja meg
                  neki; bizonyomra, hogy nem bánja meg.
            </p>
            <p>
               - Vigyen el az ördög! - dörmögött a hajdú magában. - Ez a vén róka
                  maga hozza bőrét a vásárra: egy gyertyával több lesz a holnapi mulatságon.
            </p>
            <p>
               - No csak gyere, - mondta aztán hangosan; - gyere velem,
                  paraszt!
            </p>
            <p>
               S megfogva az öreget a vállánál, durván lökdöste maga előtt, be a
                  templomba, a hová a rablott prédát halomba hordták. Ott volt az a húsz-huszonöt
                  szerencsétlen ember is, a kit az éjjeli orvtámadásban rabszíjra fűztek; az öreg
                  Gubecz elszorúlt szívvel ismerte föl köztük a papot, a kinek fejére épen akkor
                  nagyot ütött az egyik hajdú.
            </p>
            <p>
               - No hát ott van Patóczi uram, - mondta a hajdú és rámutatott arra, a
                  ki épen a papot verte; - ahún oktatja móresre a papokat, - tette hozzá
                  röhögve.
            </p>
            <p>
               Az öreg Gubecz alázatosan odasompolygott a dühös latorhoz, a ki az
                  első pillanatban majd hogy elevenen föl nem falta, de aztán mindjárt lecsöndesült
                  az első szavakra, miket az öreg a fülébe sugott; marczona arcza nyájasabb lett,
                  elkezdtek suttogni, s mikor már jó darabig ilyen halk szóval beszélgettek, a
                  hadnagy végre maga mellé vette négy zsoldosát és velük együtt, az öreg Gubecz
                  vezetése mellett, megindult a felé a ház felé, a melybe Kopó és a társai már előre
                  elrejtőztek.
            </p>
            <p>
               - Azt mondod, paraszt, hogy több lesz, mint háromszáz arany forint? -
                  kérdezte a hadnagy halkan az öreg Gubecztől, a kivel nyolcz-tíz lépésnyire
                  megelőzte a négy hajdút.
            </p>
            <p>
               - Bizonyosan több lesz; ott vannak a templomi edények, valamennyi
                  tiszta színezüstből: no meg a papnak egész kis vagyonkája is, a mit húsz esztendő
                  alatt összekuporgatott.
            </p>
            <p>
               - Hát a pap háza nem az ott a templom aljában? - kérdezte a
                  hadnagy.
            </p>
            <p>
               - Ez, a hová megyünk, sógoráé; a kincs ebben a házban van.
            </p>
            <p>
               - Vigye a manó! de hogy nem találták meg az embereim? Pedig ugyan
                  fölprédálták az egész falut.
            </p>
            <p>
               - No erre bezzeg nem akadtak volna rá soha; hát nem mondtam, hogy hol
                  van?
            </p>
            <p>
               Ez alatt oda értek ahhoz a házhoz; kívül, belül és köröskörül minden
                  csöndes és néma volt.
            </p>
            <p>
               Az öreg Gubecz rámutatott és azt mondta:
            </p>
            <p>
               - Ez az itt.
            </p>
            <p>
               - Te, Lukács, meg te is, Kánya, - fordult a hadnagy kisérőihez, - itt
                  kint maradtok és vigyáztok, hogy senki innen nálam nélkül ki ne jöjjön; ha pedig
                  kiáltanék, rögtön üssetek zajt, hogy a segedelem idejében ide érjen, ha kell. Ti,
                  többiek pedig, - intett a másik kettőnek, - velem jöttök.
            </p>
            <p>
               - Mondja hát kigyelmed, - szólt most közbe az öreg Gubecz, olyan
                  hangosan, hogy a hajdúk is mind hallották: - tehát megigéri, hogy valamennyi
                  rabot, a kiket elfogott közülünk, szabadon bocsájtja?
            </p>
            <p>
               - Megigérem neked és szabadon is bocsájtom, csak a papot nem, mert
                  annyira teleprédikálta a fejemet, hogy meg akarom próbálni: hahogy úgy jár-e a
                  szája majd akkor is, ha felköttetem.
            </p>
            <p>
               - Nem, nem! - akadékoskodott az öreg Gubecz; - kigyelmed azt igérte,
                  hogy mindnyáját elereszti: ereszsze el hát a papot is.
            </p>
            <p>
               - No, nem bánom: hát hadd menjen el az a kutya pap is: csak a kincs
                  ne legyen kevesebb, mint a hogyan mondtad!
            </p>
            <p>
               A két hajdú, kit a hadnagy erre rendelt, kívül maradt a kapu előtt.
                  Patóczi uram, az öreg Gubecz, meg a másik két pribék pedig beléptek a házba,
                  fölmentek néhány rozoga falépcsőn s ekkor szűk folyosóra jutottak, melynek a
                  végében ajtócska volt.
            </p>
            <p>
               - Ha talán azt akarja kigyelmed, hogy én is vele menjek, - szólt az
                  öreg Gubecz a hadnagynak, - megmutatnám a helyet.
            </p>
            <p>
               - Ah, gazember! - felelt a hadnagy, - bizonyosan valami roszban töröd
                  a fejedet. Csak maradj ott, a hol vagy: jó helyen leszel... Fiúk! - fordult a két
                  hajdúhoz, - úgy vigyázzatok rá, mint a szemetek fényére: nehogy megszökjék,
                  mielőtt én visszajövök.
            </p>
            <p>
               A két pribék azonnal közre fogta az öreget, a ki egy pillanatig sem
                  ellenkezett, hanem, mialatt a hadnagy megindult a kis ajtócska felé, látszólag
                  nyugodtan mondta:
            </p>
            <p>
               - Különben meg sem tévedhet kigyelmed: a mint lemegy, jobbra fordul s
                  a negyedik hordó alatt megtalálja, a fal tövében.
            </p>
            <p>
               - Jól van, jól; nem felejtettem el.
            </p>
            <p>
               - De azért talán mégis jó volna, ha kigyelmeddel mennék, -
                  ajánlkozott az öreg,
            </p>
            <p>
               - Mondtam már, hogy nem kell! - riadt rá durván a hadnagy.
            </p>
            <p>
               Ezek voltak utolsó szavai s mire kimondta, már be is rúgta a kis
                  ajtócskát, melyen át eltünt. Hallani lehetett czammogó, tétova lépéseinek zaját, a
                  mint lefelé ment a lépcsőn; a lámpás fénysugara, melyet még a folyosón
                  meggyújtott, lassanként egészen eltünt. Aztán pár pillanatnyi csend következett;
                  majd, egészen alulról, a pincze mélyéből, tompa zuhanás zaja hallatszott, mintha
                  valami nehéz test esett volna le a földre: aztán minden nesz ismét
                  elcsöndesült.
            </p>
            <p>
               Az öreg Gubecz egész testében remegett; szíve oly hangosan vert, hogy
                  szinte attól tartott, hogy a két lator ott mellette minden dobbanását
                  meghallhatja. Szerencsére a kis folyosóban nagyon sötét volt, mert a hadnagy az
                  egyetlen lámpást magával vitte s így a két hajdú nem láthatta az öreg Gubecz
                  révedező szemeit, sápadt, kuszált arczvonásait.
            </p>
            <p>
               - Mi volt ez a nagy zuhanás? - tünődött a két hajdú egymás közt. -
                  Talán megbotlott a hadnagy... talán fölemelt valamit és leejtette... vagy talán
                  tőrbe csalták... rajt ütöttek?... Menjünk, nézzük meg!...
            </p>
            <p>
               - Menjünk... - és már megindúltak, de az egyik hirtelen tétován
                  megállt.
            </p>
            <p>
               - De még se menjünk, - szólt habozva; - te is hallottad, mikor azt
                  mondta, hogy itt várjuk meg, s tudod, hogy nem szereti, ha...
            </p>
            <p>
               - Igazad van, - felelte a másik; - különben is a kezünkben van ez a
                  paraszt...
            </p>
            <p>
               Mialatt így töprenkedtek, a kint még lángban égő falunak vérvörösen
                  beszűrődő gyér világosságánál meglátták, hogy Patóczi uram alakja ismét megjelent
                  abban a kis ajtócskában, a melyben eltünt az imént. A hadnagy nem szólt, csak
                  intett az öreg Gubecznek, a ki rögtön hozzá sietett; gyorsan pár suttogó szót
                  váltottak, s végül az öreg, olyan hangosan, hogy a két őrt álló hajdú is
                  meghallhatta, ezt mondta:
            </p>
            <p>
               - Igy tehát kigyelmed is vallja, hogy igazat mondtam; most már
                  kigyelmeden a sor, hogy szavának álljon és elbocsássa a rabokat.
            </p>
            <p>
               Ezzel mindnyájan kijöttek a házból, maguk mellé vették a kívül maradt
                  két hajdút is és valamennyien együtt megindúltak a templom felé. Útközben a
                  hadnagy meg az öreg Gubecz kissé hátra maradtak és halkan beszélgettek. Majd,
                  mikor már oda értek, a hol az utcza kitorkollott a piaczra, az öreg Gubecz
                  megállította a négy hajdút:
            </p>
            <p>
               - Hallják-e kigyelmetek! A vitéz hadnagy úr valahová biztos helyre
                  viszi azt a nem tudom mit, a mi a hóna alatt van és azt mondja, hogy mindjárt
                  visszajön. Addig pedig kigyelmetek velem jönnek és kieresztik az elfogott
                  rabokat.
            </p>
            <p>
               Ekkor a hadnagy, a ki mindeddig csak az öreg Gubeczczel sugdosott,
                  félhangosan oda szólt a hajdúkhoz:
            </p>
            <p>
               - Nesze, Lukács, nesze neked is Kánya; ez pedig a tiétek, - fordult a
                  másik kettőhöz is és mindnyájuknak adott néhány ezüst dénárt; - ez itt a foglaló:
                  most pedig rögtön ereszszétek el a rabokat, - tette még hozzá s azzal gyorsan
                  elsietett a völgybe vezető lejtőn.
            </p>
            <p>
               Az öreg Gubecz a négy hajdúval tovább ment a templom felé. Egy ideig
                  szótlanúl ballagtak egymás mellett, de alig tünt el a hadnagy a fordulónál, az
                  egyik hajdú így szólt:
            </p>
            <p>
               - Hallottátok-e, milyen egészen más volt a hangja Patóczi uramnak,
                  mint rendesen? akárcsak nem is ő beszélt volna!
            </p>
            <p>
               - Csak azért volt, mert leeresztette a sisakját.
            </p>
            <p>
               - Az ám; hanem inkább azért a valamiért, a mit a hóna alatt
                  dugdosott.
            </p>
            <p>
               - Üsse meg a guta! - boszankodott a negyedik; - a gesztenyét mindig
                  velünk kapartatják ki a parázsból, de azért nekünk soh’sem jut belőle!
            </p>
            <p>
               - Hát azt nem mondta, hogy nekünk is részünk lesz benne? - kérdezte
                  az első az öreg Gubecztől.
            </p>
            <p>
               - Dehogy nem! azt mondta, hogy a felét megtartja magának, a másik
                  felét meg hűségesen szétosztja kigyelmetek között.
            </p>
            <p>
               - Jól mondod, paraszt; mivelhogy a hadnagy uram is úgy szólt, hogy
                  az, a mit nekünk adott, csak foglaló lészen. Imhol, legyen benne részed hát neked
                  is, mert úgy látom, hogy te különb paraszt vagy, mint a többi.
            </p>
            <p>
               - Én ugyan nem kérek mást, csak azt, a mit a hadnagy úr szóban igért,
                  - szabadkozott az öreg Gubecz; - de ha kigyelmetek is adnak valamit, hát az Isten
                  fizesse meg kigyelmeteknek.
            </p>
            <p>
               - Nesze, paraszt, nesze, nesze ez is... - mondogatták a hajdúk s
                  mindegyik a markába nyomott néhány dénárt, mert a gazdag zsákmány és az
                  osztozkodás reménysége adakozóvá tette őket.
            </p>
            <p>
               E közben oda értek a templomhoz. A négy hajdú bement és Patóczi uram
                  nevében megparancsolta az őröknek, hogy azonnal bocsássák szabadon a rabokat; s ők
                  maguk ott menten fölvagdosták a szerencsétlenek bilincseit. Mikor mindannyi szabad
                  volt, Kánya átadta őket az öreg Gubecznek és azt mondta:
            </p>
            <p>
               - No, most már elmehetsz, paraszt: legyen meg a te örömed is.
            </p>
            <p>
               De mialatt a nyomorúlt rabok azt sem tudták, hova legyenek örömükben,
                  még mielőtt megindúlhattak volna az erdő felé, az esetnek hire futott a többi
                  hajdú közt is, és ezek most csoportosan siettek oda, hogy megakadályozzák a rabok
                  szabadon bocsátását.
            </p>
            <p>
               - Nem igaz! - kiabálták mindenfelől: - nem igaz! nem lehet az, hogy
                  Patóczi uram ilyet parancsolt légyen! Nem engedjük a rabokat!
            </p>
            <p>
               - De igaz: de pedig igaz! - erősködött a négy hajdú. - Nekünk mondta,
                  nekünk parancsolta: és mink el is eresztjük a rabokat.
            </p>
            <p>
               - De hát pedig mégsem lehet az! - bizonyolta az egyik, a kire a
                  foglyok őrizete volt bízva. - Mert épen, mikor elment veletek, azt súgta nekem,
                  hogy egy akasztófával többet csináltassak: hogy arra majd ezt az öreg parasztot
                  akasztjuk föl, a többivel együtt.
            </p>
            <p>
               - Már nekem hiába prézsmitálsz! - kiáltott közbe Kánya és odaállva
                  kötekedő társa elébe, öklével döngette a mellét. - Nekem azt parancsolta Patóczi
                  uram, hogy tüstént ereszszem el a rabokat: és én hát, imhol, szabadjára is
                  bocsátom valamennyit.
            </p>
            <p>
               - Nem, nem! várjuk meg, míg vissza jön a hadnagy! - kiabáltak többen.
                  - Hátha valami hamisság van a dologban! - tették hozzá mások.
            </p>
            <p>
               És az óvatosabbak már ismét gúzsba akarták kötözni a szerencsétlen
                  parasztokat, mikor jobbról-balról hangosan ujjongtak:
            </p>
            <p>
               - Itt a hadnagy! Itt van már Patóczi uram! Ő maga tegyen
                  igazságot!
            </p>
            <p>
               A hadnagy öles alakja csakugyan meg is jelent a templom ajtajában;
                  sisakja le volt eresztve, hogy az arcza nem látszott ugyan, de a fegyvereiről, meg
                  a ruhájáról mindnyájan azonnal ráismertek. Ő pedig futva közeledett a foglyok
                  felé, két kézre markolta súlyos kőrisfa kopjáját és ütötte-verte, csépelte a
                  hajdúkat; közben a fogait csikorgatta és dühösen hörgött:
            </p>
            <p>
               - Ah, gazemberek! ah, tolvajok! hát így fogadtok szót? hát ezt
                  parancsoltam?
            </p>
            <p>
               A hajdúk pedig ijedten, hanyatt-homlok menekültek a dühöngő elől;
                  egyik-másik, oldalt húzódva, hogy a veszedelmes kopját kikerülje, alázatosan
                  mentegetőzött, mosakodott:
            </p>
            <p>
               - Nem tudtuk... nem gondoltuk... mert kigyelmed maga mondta...
            </p>
            <p>
               De a hadnagy rájuk sem hallgatott, hanem addig csépelte őket a
                  kopjájával, míg csak belé nem fáradt. Mikor aztán egészen szétzavarta a hajdúkat s
                  azok részint kiszaladtak a templomból, részint a padok alá bújtak, karon fogta a
                  reszkető papot, jelt adott a többi foglyoknak, hogy kövessék és megindúlt a szűk
                  hegyi úton az erdő felé, egy cseppet sem törődve a hajdúkkal, a kik ámulva-bámulva
                  néztek utána s aztán egymás ellen fordúlva, kölcsönösen heves szemrehányásokat
                  tettek, mert mindegyik a másikra akarta tolni a csúfos megveretés okát.
            </p>
            <p>
               A szabadon bocsátott rabok ezer meg ezer kérdéssel ostromolták az
                  öreg Gubeczet, hogy mi módon bírta rávenni a kegyetlen hadnagyot erre az irgalmas
                  cselekedetre; de mikor látták, hogy az öreg csak hallgat és egyre aggódva nézeget
                  hátra felé, mind oda tódultak a hadnagyhoz, a kiről azt hitték, hogy az Patóczi
                  Farkas és túláradó szívvel hálálkodtak neki, csókolták a kezeit, a fegyvereit...
                  míg az első kanyarulatnál a bozótos sziklák közűl elő nem ugrott a zsupán, a ki
                  pár szóban mindent megmagyarázott nekik, hogy a hadnagyot tőrbe csalták és
                  megölték, hogy Kopó csak azért öltötte föl a Patóczi uram fegyvereit, hogy
                  megmentse a rabságba esetteket.
            </p>
            <p>
               Kopó, hogy mindjárt kezdetben gátat vessen a hálálkodások újra kitörő
                  áradatának, hamarosan rendelkezni, parancsolni kezdett:
            </p>
            <p>
               - Apám uram siessen haza és vigye magával a tiszteletes urunkat is;
                  aztán anyám asszonynyal együtt mind a hárman meneküljenek arra a tisztásra, a hol
                  a többiek is vannak. Kigyelmetek pedig, - fordúlt a megszabadított rabokhoz, - itt
                  maradnak velem.
            </p>
            <p>
               Mihelyt az öreg Gubecz meg a pap eltüntek az erdő sürüjében, a zsupán
                  előszólította rejtekhelyükről többi embereit is. Azokkal együtt, a kiket most
                  szabadítottak ki, lehettek valami negyvenen, s mivel a zsupán embereinek
                  mindegyikénél két-három kasza, fejsze s más efféle szerszám is volt, bőven jutott
                  fegyver az ujon jötteknek is. A zsupán pedig magával hozta Kopó fegyvereit,
                  melyeket ott hagyott a pinczében, mikor a meggyilkolt Patóczi fegyverzetét öltötte
                  magára.
            </p>
            <p>
               - Itt csak cselfogással érhetünk czélt, - mondta Kopó, - mert kevesen
                  vagyunk. Lesbe kell csalnunk a hajdúk egy részét, s ha azokkal végeztünk, talán
                  sort keríthetünk a többiekre is.
            </p>
            <p>
               Hamarosan meghányták-vetették, hol állítják föl a kelepczét, hogyan
                  csalják oda a hajdúkat: s mikor megegyeztek, a zsupán a parasztokkal még feljebb
                  vonúlt a töretlen hegyi úton; Kopó pedig, még mindig a megölt hadnagy
                  fegyverzetében, vissza fordúlt arra, a merről jöttek, a falú felé. Mihelyt oda
                  ért, a hol az ösvény lekanyarodik a templom előtti piaczra, még valami kétszáz
                  lépésnyire a hajdúktól, megállt, tölcsért csinált a tenyereiből és bömbölve
                  lekiáltott:
            </p>
            <p>
               - Ötven lándzsa jöjjön utánam!
            </p>
            <p>
               Lent hirtelen nagy nyüzsgés támadt: a nagy távolság, meg a bömbölő
                  ordítás lehetetlenné tették, hogy a hajdúk fölismerjék, hogy a hang nem Patóczi
                  uramé: különben is, látva Kopón a hadnagy fegyverzetét, senkinek sem jutott
                  eszébe, hogy azonosságában kételkedjék. Ezekre a körülményekre számított Kopó is,
                  mikor vakmerően maga állt a gyanútalan hajdúk élére, kiket halálos veszedelembe
                  vezetett.
            </p>
            <p>
               Kánya, a ki Patóczinak jobb keze volt, hamarosan sorba szedett ötven
                  embert s futó lépésben indította őket Kopó után, a ki már ismét megfordult és
                  visszafelé ment azon az úton, a melyen jött. Kánya ugyanekkor két csapatra
                  osztotta a még hátra maradt ötven embert; húszat magával vitt a kastélyba, melyet
                  azonnal megszállt s oda vitette az ejtett zsákmányt is, a többi harminczat pedig a
                  templom és a falú őrizetére hagyta.
            </p>
            <p>
               Ez alatt az ötven hajdú az ál-Patóczi hadnagy, vagyis Kopó vezetése
                  mellett, némán, szótlanúl haladt fölfelé a hegyi úton, a mely egyre szűkebb lett
                  úgy, hogy a kezdetben négyes sorok kénytelenek voltak páros rendekre bomlani. Pár
                  percz múlva, az egyik fordulónál, a hol meredek sziklán egy durván összerótt
                  fakereszt ki tudja, milyen szerencsétlenségre emlékeztetett, Kopó megállította a
                  hajdúkat s intve nekik, hogy csöndesen maradjanak, fürgén fölkúszott a sziklás,
                  meredek partra, melynek bokrai közt azonnal eltünt.
            </p>
            <p>
               A magukra hagyott hajdúk aggódva nézegettek vélt hadnagyuk után és
                  suttogva tünődtek egymás közt, hogy hová vezetheti őket; de töprenkedésük nem
                  nagyon sokáig tartott, mert már a következő pillanatban megkapták rá a rettenetes
                  választ. Két oldalról, a mély út meredek partjairól, dübörgő, földet rengető
                  robajjal roppant szikladarabok hengeregtek alá s kattogva, szökellve az útjukba
                  eső szirtek, bokrok közt, pusztító romlással zuhantak le a mit sem sejtő,
                  gyanútlanúl várakozó hajdúk fejére.
            </p>
            <p>
               Az ötven tőrbe esett martalócz ajkairól egyetlen rémes ordítás tört
                  elő, a melynek végső akkordjaiba már a halállal vivódók kínos hörgése, a
                  sebesültek átkozó jajszava vegyült. A következő pillanatban aztán a parasztok is
                  előugráltak rejtekhelyükről és Kopó, meg a zsupán vezetésével, nekiestek a még
                  életben maradt hajdúknak.
            </p>
            <p>
               Irtózatos, ádáz küzdelem indúlt meg a néma, sötét éjszakában; a hold
                  nem világított, csak itt-ott lehetett látni egy-egy csillagot, melynek rezgő,
                  hideg sugara félénken tört át a fekete lombokon. Egyik fél sem látta, hol áll a
                  másik: mindegyik csak a másiknak haragtól villámló szemeiből gyanította, hogy
                  merre az ellenség. A parasztok hasztalan igyekeztek szétrobbantani a még életben
                  maradt húsz-huszonöt hajdú hadsorát, a mely a kifeszített kopjákkal áttörhetetlen
                  vaskorlátot tartott elébük. Kopó is hasztalan csapta szét kardjával a kopjákat:
                  azok megint csak leereszkedtek és jaj volt annak, a ki a közelükbe férkőzött. A
                  hajdúk egyre szúrtak s mialatt védelmezték magukat, szép rendben megkezdték a
                  visszavonulást, el-elbukva társaik holttestében, meg az utjukba eső sziklákban és
                  megint fölkelve; s bár számuk lépésről-lépésre fogyott, a parasztok közűl is nem
                  egy hullott el döféseik alatt.
            </p>
            <p>
               Lent, a piaczon és a kastélyban, a hajdúk rémes ordítása és a
                  küzdelemnek odaverődő foszlányai nagy fölfordulást okoztak. Senki sem tudta, mi
                  történt, s valamennyien veszélyben forgó társaik, hadnagyuk segítségére akartak
                  sietni. De Kánya rájuk rivallt, hogy megálljanak s tüstént parancsot adott, hogy a
                  kastély őrségére rendelt húsz ember otthon marad, a többi harmincz pedig azonnal
                  indúljon fenyegetett társaik segítségére.
            </p>
            <p>
               A harmincz hajdú gyors rohamlépésben sietett a véres összecsapás
                  helye felé és közben hangos szóval, kiabálással kitartásra bátorította küzdő
                  társait. Ezek pedig, a közelgő segítség reményében, a boszúvágytól megtízszerezett
                  erővel, ádáz őrjöngéssel fordultak szembe a parasztokkal, a kikről már különben is
                  tudták, hogy számra alig lehetnek többen, mint ők maguk.
            </p>
            <p>
               A zsupán mindjárt tisztában volt azzal, hogy ha a közelgő hajdúk
                  előbb ide érnek, mint ők a harczot befejezik, nem szállhatnak szembe a túlnyomó
                  erővel. Minden áron végezniök kellett ezekkel, vagy pedig meg kellett gátolniok,
                  hogy amazok is belevegyülhessenek a harczba. Gyorsan pár szót súgott hát Kopónak,
                  s mikor ez beleegyezőleg intett, a zsupán magához vett tíz embert a legerősebbek
                  közűl és hirtelen eltünt az erdő sürüjében. A többiek pedig, Kopó vezetése alatt,
                  ügyesen szinlelve a megfutamodást, gyorsan, de rendben hátráltak fölfelé a mély
                  úton.
            </p>
            <p>
               - Utánuk! utánuk! - kiabáltak a vérszemet kapott hajdúk s megbontva
                  saját hadsorukat, rendetlenűl kezdték üldözni a menekülőket.
            </p>
            <p>
               Míg ezek így harczolva egyre följebb vonúltak a rengetegben, a
                  társaik segítségére jött hajdúk ugyanabba a kelepczébe estek, mely az első
                  csapatot is megtizedelte. A végzetes fakereszthez érve, megbotlottak az óriási
                  sziklákban, agyonzúzott társaik holttesteiben s mialatt föltápászkodva megálltak
                  egy-egy kínosan hörgő társuk fölött, fölülről ismét megindúltak a kősziklák, a
                  melyeket a zsupán tíz embere vad erővel, szakadatlanúl zúdított le rájuk. Ujra
                  fölhangzott a velőtrázó sikoltás: egyszer... kétszer... háromszor... aztán
                  panaszos nyögések, borzalmasan hörgő átkok, könyörgések szálltak a levegőben: majd
                  ezek is elcsöndesedtek s csak öt-hat életben maradt és menekülő hajdú szilaj
                  lábdobogása visszhangzott, a mint eszeveszett rohanással törtettek lefelé a
                  kastély felé.
            </p>
            <p>
               Fönt, a rengetegben, a hajdúk még egyre üldözték a menekülést
                  szinlelő parasztokat; de mikor hátuk mögött fölhangzott társaik rémes
                  halálordítása, egyszerre megálltak, mintha lábaik a földbe gyökereztek volna.
                  Érezték, hogy elvesztek: a halál, a pusztulás angyala meglibbentette fölöttük
                  szárnyait és egyszerre fagyasztó hidegség lopózott sziveikbe.
            </p>
            <p>
               A mi most következett, az már nem is harcz, nem is küzdelem volt,
                  hanem vad, kegyetlen mészárlás, a melyből egyetlen egy hajdú sem menekült. A
                  nyomorúltak, bár kezükben volt a kardjuk, nem használták a fegyvert, hanem gyáván,
                  oktalan megadással hullottak el a parasztok fejszecsapásai, kaszavágásai alatt. A
                  vért szagolt zsellérek pedig, a kikben az évek óta lappangó elfojtott gyűlölet
                  most először tört ki, kegyetlen kéjjel, csöppenkint élvezték a boszú mámorító
                  poharát, és nem egy csapással ölték meg a kelepczébe csalt hajdúkat, hanem
                  darabonkint vagdosták, marczangolták szét őket, hogy tovább gyönyörködhessenek a
                  megcsonkítottak és a haldoklók halálkínjaiban.
            </p>
            <p>
               A véres boszú hire futó tűzként terjedt el, s pár nap alatt az egész
                  környék jobbágysága fölzendült. A jobbágyok százával, ezrével tódultak Petrovinába
                  Kopóhoz, a kiben megváltójukat, sok évi szenvedéseik megtorlóját látták.
            </p>
         </div>
         <div type="chapter">
            <head>
               V.
            </head>
            <p>
               Zágrábtól alig két óra járásra, a Száva egy kis szigetén volt a
                  podgorczei kolostor, melyet ájtatos alapítója a szent Orsolyáról nevezett szüzek
                  rendje számára emelt. A termékeny kis sziget területe alig volt nagyobb három-négy
                  holdnál; roppant kanadák árnyazzák be a partot köröskörűl, mintha ültetőjük védő
                  bástyát akart volna állítani a kolostor és a külső világ közé, hogy megóvja az
                  Istennek tetsző dolgokat a földi hivalkodás kisértései ellen. A szigetet négy
                  oszlopra épített íves kőhíd kötötte össze a Zágráb felé eső parttal, mely közelebb
                  is volt hozzá, mint a másik.
            </p>
            <p>
               A hídfő előtt hatalmas, faragott kövekből épült őrtorony emelkedett s
                  a szigetre csak ennek a kapuján és alagútján át lehetett bejutni. Ez az őrtorony
                  azonban nem csupán a hídfő bejárását védte; szükség volt rá azért is, hogy őrsége
                  elriaszsza és távoltartsa az országszerte vakmerőn garázdálkodó martalóczokat, a
                  kik előtt azokban a szomorú időkben, nem volt szent semmi: sem az Isten háza, sem
                  az ő szolgái, sem pedig ezeknek a vagyona.
            </p>
            <p>
               A torony kapitánya, Schwarzenbach Kázmér, a ki ötven-hatvan, jobbára
                  német zsoldost tartott szolgálatában, olyan honfiusított német főnemes volt, a
                  minőket Miksa király, politikai czélzatból, gyakran erőszakolt rá hazánkra, hogy
                  oszlopokat teremtsen bennük az idegen uralomnak. A lovag régi stiriai családból
                  sarjadt, mely azonban az idők folyamán annyira elszegényedett, hogy neki már csak
                  az ősi kardot és fényes nevet hagyhatta örökségbe. Nemes lelkű, eszes, bátor
                  férfiú volt, a kit szép növése, udvarias modora, tetszetős külseje és szerénysége
                  miatt mindenütt kedveltek. Egyébként a német lovagrend tagja volt, de épen nem
                  hasonlított a rendnek akkor már elpuhult, hadakozástól elszokott, világi
                  élvezetekbe merűlt többi lovagjaihoz. Ellenkezőleg, erős kezű, bátor,
                  kötelességtudó katona volt, a ki nem csak a kolostort védte meg a külső támadások
                  ellen, hanem szigorú fegyelmet tartott zsoldosai közt is, hogy azok se
                  garázdálkodjanak a védelmükre bízott vidéken.
            </p>
            <p>
               Magát a kolostort szintén magas, erős falak vették körűl, melyek
                  összefüggtek a toronynyal és minden oldalról körülfogták a hatalmas, várhoz
                  hasonló épületet. Több, mint harmincz lépcső vezetett a kertből egy széles
                  verandára, mely egészen a földig tömör, faragott kövekből épült. A verandára nyílt
                  a kolostor egyetlen kapuja: két szárnyú, magas, erős tölgyfaajtó, úgy megpántolva
                  és megvasalva, hogy könnyen kiállhatott volna hosszabb ostromot is.
            </p>
            <p>
               Ennek a kolostornak az apátnője Tahy Borbála fejedelemasszony volt s
                  az ő gondjain nevelkedett a fiatal Ágnes, Migazzi kapitány jövendőbeli felesége.
                  Tahy Ágnes minden tekintetben az anyjára ütött; olyan volt, mint a nyíló virág,
                  mely teljes pompában tárja ki kelyhét a harmatos hajnal első sugarai előtt. Szelíd
                  arczán, mosolygó szemeiben az élet viharaival még nem ismerős, boldog kedély
                  ártatlan öröme tükröződött: s az a rejtélyes villanás, mely néha-néha ragyogóbbá
                  tette szende vonásait, csak öntudatlan sejtése volt a szivében még szunnyadó
                  érzelmeknek. Nyájas modora, tartózkodó szerénysége, vele született szívjósága és
                  lelki nemessége miatt kedvencze volt az egész kolostornak, a hol mindenki csak a
                  «
               
                  szőke csuda
               
               »
               néven szólította, mivel ragyogó aranyhaja volt; a szent életű kedves
                  testvérek pedig nagyon megszerették a viruló szép leányt, a ki fölidézte bennük
                  rég elfeledett ifjuságuk emlékeit, meg azt a tarka, mozgalmas világi életet is,
                  melynek örömeiről és hivalkodásairól ők maguk már lemondottak.
            </p>
            <p>
               Az alatt az idő alatt, mit Tahy Ágnes a podgorczei kolostorban
                  töltött, természetesen igen gyakran érintkezett a német kapitánynyal. Kezdetben
                  csak a véletlen hozta össze őket, később önkénytelenűl is keresték a találkozást s
                  végre annyira megkedvelték egymás társaságát, hogy a mindennapi együttlét rendes
                  megszokássá vált köztük.
            </p>
            <p>
               Az ilyen bizalmasabb viszony férfi és nő közt nem volt ritkaság
                  azokban az időkben. Habár az asszony nem katonáskodott, a kor társadalma mégis
                  belevonta, belekényszerítette a nőt is a férfiak környezetébe, hogy megedzze
                  szivét, aczélozza jellemét a fegyverek zajához szokott durva férfi társaságban:
                  mert az ilyen edzett szívre, erős jellemre a nőnek is, - sőt neki talán még
                  jobban, - szüksége volt háromszáz évvel ezelőtt. Lehet az is, hogy épen azok az
                  érintkezési pontok és hasonló vonások, melyek Ágnes meg Schwarzenbach
                  kedélyvilágában és jellemében nyilatkoztak, hozták őket közelebb egymáshoz; de,
                  bármennyire bizalmas és gyakori volt is köztük az érintkezés, egyik sem kutatta
                  azoknak az érzelmeknek a természetét, melyek azt előidézték, vagy fönntartották s
                  maga a viszony sem fejlődött soha túl a barátság korlátain.
            </p>
            <p>
               Ágnes jól tudta, hogy huszadik évében Migazzi neje lesz, s bár a
               
                  horvát parasztot
               
               , - a ki később a
               
                  mészáros Szuhayval
               
               együtt szomorú nevezetességre vergődött hazánk történetében, - csak
                  alig ismerte, nem is gondolt arra, hogy ez másként lehessen. Atyja akarta, hogy
                  így történjék; Ágnes, jól tudván, hogy úgy is hiába szegűlne ellene atyja
                  akaratának, lassankint beletörődött a jövőbe. Viszont Schwarzenbach, mint a német
                  lovagrend tagja, a nősülésre nem is gondolhatott: de, még ha forgatott volna is
                  ilyen terveket agyában, aligha emelte volna szemeit a gazdag és hatalmas Tahy
                  Ágnesre: még pedig nem csak azért, mivel ő maga szegény volt, hanem azért sem,
                  mert mint nem régen honfiúsított idegennek, sem rokonai, sem pártfogói nem voltak
                  új hazájában.
            </p>
            <p>
               A kolostor békés lakóihoz még jó formán el sem igen jutott a
                  petrovinai kettős zendülés híre, mikor már a Száva és a Kulpa közti egész terület
                  fegyverre kelt. Ez a nagy kiterjedésű vidék egészen a Tahy-családot uralta; így
                  történt tehát, hogy Ferencz úr jobbágyainak példáján fölbuzdúlva, a kegyetlenűl
                  sanyargatott parasztok a Tahy-család összes birtokain föllázadtak és Gubecz Máté
                  mellé álltak. Ez pedig egyenesen Zágráb ellen vezette fegyveres jobbágyait és
                  legelőször is az Orsolya-szüzek kis szigetét akarta hatalmába keríteni, mivel ez a
                  sziget már a fekvése miatt is olyan volt, mint egy megerősített vár s azonfölül
                  fontos pont volt Zágráb esetleges vivásában is. Az apátnő, Schwarzenbach
                  ösztönzésére, aki jól tudta, hogy csekély számú őrségével egy napig sem tarthatná
                  magát a sok ezerre rugó vad hordával szemben, a jobbágyok közeledésének hírére
                  rögtön beizent Zágrábba, hogy adjanak neki védelmet.
            </p>
            <p>
               De Zágrábban magában sem volt katonaság; alig ezer főnyi őrsége még
                  arra is kevés lett volna, hogy a várost megvédje, ha esetleg a jobbágyoknak kedvük
                  kerekednék Zágráb fölprédálására. Igaz ugyan, hogy Tahy István úr megigérte, hogy
                  az egész ivanicsi várőrséget elküldi a fenyegetett vidék oltalmára, de Migazzi nem
                  tartotta tanácsosnak útnak indúlni alig kétezer emberrel, olyan vidéken, a melyet
                  több, mint tízszeres elkeseredett ellenség tartott megszállva.
            </p>
            <p>
               A horvát urak, mivel már több hete a királyhoz fordultak, hogy küldje
                  le hadait a zendülés vérbefojtására, napról-napra várták a fölmentő sereg
                  megjelenését: de e helyett csak Fehérkövy István veszprémi püspök érkezett meg, a
                  kit a király azért küldött, hogy lecsöndesítse a föllázadt zselléreket és rávegye
                  őket, hogy ügyüket a horvát-szlavon tartománygyülés elé vigyék.
            </p>
            <p>
               Ez ugyan sovány segítség volt s a zágrábi urak keservesen zúgolódtak
                  is miatta. De, mivel jobbat úgy sem tehettek, elfogadták a püspök közbenjárását,
                  sőt nógatták is, hogy menjen a jobbágyok elé, a kik már alig voltak két napi
                  járóra Zágrábtól és egyre közeledtek. Az ősz püspök azonnal meg is indúlt a
                  zendülők elébe, de csak a podgorczei kolostorig juthatott. Azt hitte, hogy a
                  fölkelők még a Száván túl vannak s épen azt akarta megakadályozni, hogy ne is
                  keljenek át a folyón; mire azonban a podgorczei révhez érkezett, megdöbbenve
                  látta, hogy a parasztok hordái ugyan még a Száva tulsó partján vannak, de már
                  nagyban készülődnek az átkelésre.
            </p>
            <p>
               A püspök tehát beszorúlt a podgorczei kolostorba, melyet a jobbágyok,
                  noha nem ellenséges szándékkal, vagy fosztogatási vágyból, csakhamar egészen
                  körűlfogtak. Hogy az erőszakos foglalásnak elejét vegye, és hogy mindjárt le is
                  kenyerezze a jobbágyokat, Fehérkövy követeket küldött hozzájuk s ezek által
                  meghivatta fő embereiket «
               
                  békéltető lakomára és felebaráti tanácskozásra
               
               ». A követséget Kopó meg a zsupán fogadták s azzal küldték vissza,
                  hogy a lakomára elmennek ugyan, de mindnyájan: mert ők valamennyien egyformák és
                  közöttük nincsenek főemberek, vagy kiváltságos urak.
            </p>
            <p>
               A szaván fogott főpap nem nagyon örűlt ennek a feleletnek, de még
                  kevésbbé vette azt jó néven a fejedelem-asszony, a kinek már az sem volt ínyére,
                  hogy szivesen kell látnia a jobbágyok főkolomposait, a kik az ő tulajdon
                  testvérbátyja ellen lázadtak föl. De a jobbágyok sokan voltak, Schwarzenbach
                  zsoldosai meg kevesen: legokosabb volt tehát látszólag szivesen fogadni a
                  jobbágyokat és örülni a veszedelemnek, a mely elől kitérni már ugy sem
                  lehetett.
            </p>
            <p>
               A főkolomposok, a kik sisakot és pánczélinget viseltek, a kolostorral
                  szemben, léczekből meg deszkákból összerótt és vadszőlővel befutott tágas
                  helyiségben telepedtek le, míg a nagy tömeg zagyva tarkaságban heverészett,
                  mulatott a százados fák alatt, melyek hátterében a roppant arányú kolostor, számos
                  melléképületével, látszott.
            </p>
            <p>
               Mindenféle korú, nemzetiségű, vallású gyülevész csőcselék verődött
                  itt össze: magyarok, ráczok, uszkókok, horvátok, dalmátok, olaszok, szökevény
                  hajdúk és zsoldosok, meg renegát törökök. Egy részök végignyujtózva hevert a
                  gyöpön, vagy guggolva falatozott az elibük tett bográcsból; mások, kényelmesen
                  hasra feküdve nyúltak a húsdarabokért, s könyökeiket a földre támasztva, fogaikkal
                  tépték a húst, mint az oroszlán szokta, mikor a zsákmányát fölkonczolja. Sokan a
                  fákhoz támaszkodva pihentek, bámulták a többieket, vagy türelmetlenül várakoztak,
                  míg rájuk kerül a sor. Legsürűbb csoportokban ácsorogtak a kert közepén, a hol,
                  magasra csapó lángok mellett, egész ökröket sütöttek nyárson.
            </p>
            <p>
               Mindenkinek jó kedve volt. Az öröm, hogy végre-valahára tetszésük
                  szerint kitombolhatják magukat, valamennyiük szeméből olvasható volt és néhányan
                  már hangos dalolásba is fogtak. Lassankint beesteledett és a dorbézolás nem sokára
                  már a szurokfenyő fáklyák magasra lobogó, vérvörös lángja mellett folyt tovább. A
                  sisakok, pánczélok és paizsok csillogva tükrözték vissza a kisérteties fényt, s a
                  már különben is fölhevült arczok még duzzadtabbaknak és vörösebbeknek látszottak.
                  Némelyek, mint a szomjas bivaly a vízből, annyit ittak már, hogy állati
                  csuklásokban adták vissza a fölöslegest; mások meg, tehetetlen mohóságukban,
                  beverték a hordók fenekét, hogy előbb jussanak az italhoz.
            </p>
            <p>
               Minél ittasabbak lettek a jobbágyok, annál hevesebb szemrehányásokra
                  fakadtak uraik ellen. Mindegyiknek volt valami elmondani valója, mindegyiknek
                  voltak panaszai s a képzelt, vagy valóban elszenvedett igazságtalanságokat a bor
                  mámora hallatlan kegyetlenségekké túlozta. Azok, a kik részt vettek a petrovinai
                  zendülésben, büszkén verték a mellüket, hogy ők már kimutatták a foguk fehérét az
                  uraknak; és századszor is újra meg újra elbeszélték, hogyan csalták tőrbe a
                  hajdúkat, hogyan zúzták őket agyon a sziklákkal, hogyan vagdosták fejszéikkel
                  valamennyit darabokra. Közben utánozták a legyilkoltak halálhörgését, vérfagyasztó
                  ordításukat és a visszaemlékezés nyomán újra föléledő dühükben rémesen
                  csikorgatták fogaikat.
            </p>
            <p>
               Aztán durva tréfákra és ocsmány fogadásokra vetemedtek. Egyik-másik
                  egészen bedugta fejét a boros hordóba is, mint a szomjas teve, mindaddig ivott,
                  míg csak eszméletlenül le nem roskadt a földre. Egy óriás termetű uszkók egy-egy
                  suhanczot ültetett föl mind a két karjára és körültánczolt velük a tömegben,
                  mialatt az orrából füstöt, a szájából meg tüzet fujt. Némelyek azt képzelték, hogy
                  hajtóvadászaton vannak s a vadállatok rohanását, ordítását utánozva, bőszülten
                  harapták, marták a közelállókat, míg csak a józanabbak le nem teperték őket. Mások
                  félig meztelenül dulakodtak, késelték egymást, s mialatt társaik ingerelték,
                  egymásra uszították a tülekedőket, többen a még véres ökörcsontokkal a paizsukon
                  meg a hordókon doboltak.
            </p>
            <p>
               Egyszerre csak panaszos hangok, siralmas dal ütötte meg füleiket;
                  dal, a melynek bánatos melódiája hol halkan szállt föl, hol meg lankadtan
                  aláhanyatlott, mint a halálra sebzett madár szárnycsapásai, mikor vergődve menekül
                  a vadász elől. Az őrtorony pinczéjébe zárt rabok keseregtek, hallva a kint tomboló
                  tömeg dorbézolását. Néhányan rögtön fölugrottak és oda rohantak, hogy
                  kiszabadítsák őket. Nem sokára ordítozva tértek vissza, maguk előtt hajtva
                  nyolcz-tíz sápadt, remegő alakot, a pinczéből kihozott rabokat, a kik siettek
                  észrevétlenül elvegyülni a tömegben. Csak az egyik, magas, kissé hajlott és már
                  őszes ember, vonult félre és lesütötte a fejét, mialatt lopva bizalmatlanul
                  vizsgálta a dorbézolókat. De mikor látta, hogy nem bántják, mély sohajtás fakadt a
                  lelkéből; ugrált, kaczagott, dalolt, miközben nehéz könnycseppek szántották végig
                  az arczát. Aztán fölkapott egy nagy kancsót, a mely színig tele volt borral és
                  ráköszöntötte a jobbágyokra:
            </p>
            <p>
               - Hála kigyelmeteknek és az Isten fizesse meg, hogy
                  megszabadítottak!
            </p>
            <p>
               Mikor nagyot ivott a kancsóból, újra megköszönte a jobbágyoknak, hogy
                  szabadon bocsájtották, s aztán hálából kezet csókolt a legközelebb állóknak. Majd
                  elmondta, hogy a neve Jász Lukács, hogy az előtt pap volt, de aztán sokat
                  szenvedett igaz vallásáért, minden földi csapáson keresztül ment és most is azért
                  tartották rabságban, mert az igaz Istennek tetsző hitvallását nem akarta vétkes
                  átokkal elesküdni. A köréje sereglettek mindegyikével azoknak a nyelvén beszélt:
                  horvátul a szlávokkal, németül a zsoldosokkal, magyarul a zsellérekkel.
                  Magasztalta a szép ünnepet, a nagyszerű lakomát, majd lassankint, szinte
                  észrevétlenül oda sompolygott a főkolomposok közelébe s akkor hangos szóval
                  csodálkozott, hogy az urak is csak fakupából isznak, holott a kolostorban
                  se’szerit, se’számát nem tudják a zománczos, drága kelyheknek és serlegeknek.
            </p>
            <p>
               A jobbágyok most minden áron látni akarták ezeket a kelyheket és
                  serlegeket. Egy részük tombolva és ordítva vonult a kolostor elé és rettenetes
                  átkok közt fenyegetőzött, hogy feltörik a templomot és a templomi szent edényekből
                  isznak, ha nem kapnak más serlegeket. Más részük fölrohant a széles lépcsőn a
                  verandára és az erős kapukat döngetve kurjongatott. A rémes lárma egyre komolyabb
                  színt öltött; a féktelenebbek már fejszékkel akartak neki esni a templom
                  ajtajának, midőn az őrtorony felől hirtelen hangos kürtszó harsant föl. Mindnyájan
                  arra fordultak s a mint meglátták Schwarzenbachot, a ki feléjük tartott, rögtön
                  ujjongva tolongtak körülötte.
            </p>
            <p>
               - A serlegeket! a serlegeket! - üvöltötték hangosan.
            </p>
            <p>
               Schwarzenbachot alig tíz zsoldos kisérte, de azért a német lovag
                  nyugodtan nézett szembe a körülötte nyüzsgő, zsibongó tömeggel. Mikor a zaj
                  elcsöndesedett, büszkén hátra vetette a fejét és megszólalt. Azzal kezdte a
                  beszédjét, hogy a gyülekezet minden esetre méltó arra, hogy arany és ezüst
                  serlegekből olthassa szomját...
            </p>
            <p>
               - Ez igaz! jól mondta! - üvöltötte a tömeg.
            </p>
            <p>
               - Csakhogy, - folytatta a kapitány, - ezekkel a kelyhekkel nem én
                  parancsolok...
            </p>
            <p>
               E szavakra egy oláh, a ki nem is értette a tört magyar beszédet,
                  hirtelen a kapitány elébe ugrott és heves taglejtések közt fenyegetőleg emelte rá
                  a kaszáját. Schwarzenbach szó nélkül megkapta balkezével az oláh karját,
                  odarántotta magához az embert, s aztán ökölbe szorított jobb kezével lecsapott a
                  fejére, hogy a nagytestű paraszt menten lerogyott a földre, mint az ökör, mikor a
                  mészáros taglója éri. Ezen most némelyek nevettek, mások ellenben haragudtak.
                  Schwarzenbach pedig rendületlenül nézett a tobzódó csőcselék kitörni készülő
                  vihara elébe. De aztán, mikor látta, hogy nem engedik szóhoz jutni s a tömeg
                  önmagát dolgozza bele a féktelenségbe, megvetőleg vállat vont. Majd, a mint hátra
                  nézett s észrevette, hogy a magával hozott tíz zsoldos szinte reszket már
                  félelmében, meggondolta, hogy bátorsága mit sem használhat ezzel az elkeseredett,
                  részeg söpredékkel szemben: jobb lesz tehát, ha magukra hagyja őket, míg mámorukat
                  kialuszszák s megvárja az alkalmas időt, a mikor torkukra forraszthatja
                  szemtelenségüket. Ezért intett zsoldosainak, megfordult és lassan, hidegvérrel
                  visszament az őrtoronyba.
            </p>
            <p>
               A tömegnek még ideje sem volt, hogy felbőszűljön a kapitány
                  távozásán, mikor hirtelen nagy csődület támadt a kanadák alatt. Egy vézna rácz
                  kínos vergődésben fetrengett a földön s mialatt a szája tajtékot túrt, a végtagjai
                  görcsösen vonaglottak. Valaki azt kiáltotta, hogy meg van mérgezve. Erre
                  mindnyájukat halálos rémület fogta el: mindenki azt hitte, hogy a borokat
                  megmérgezték s most valamennyien így pusztulnak el. A Lukács pap harsányan közbe
                  kiáltott, hogy a ráczot a rosz nyavalya töri, s erre a félelem egyszerre megszűnt.
                  A nyomorult ráczczal senki sem törődött tovább s a tivornya újra kezdetét
                  vette.
            </p>
            <p>
               Megint az iváshoz fogtak mindnyájan és a zajos felköszöntők, trágár
                  danák ismét egymást érték. A hullámzó tömeg úgy zúdult ide-oda, mint a széltől
                  felkavart tenger vize. Egyesek már annyira agyonitták magukat, hogy eszméletlenül
                  rogytak a földre s társaik lábai alá kerültek, a kik tántorgó léptekkel tiporták
                  őket, vagy megbotolva bennük, szintén melléjük feküdtek a gyöpre. Mások még tudtak
                  ugyan egyenesen járni, de már ittas, merevedő szemekkel, bambán bámultak maguk
                  körül, mintha szemeikkel akarnák elnyelni azt, a mi már nem fért a gyomrukba. Az
                  énekbe most már belevegyült a dühöngő részegek buta röhögése és a földön fetrengők
                  állatias hortyogása. A tivornya, a kicsapongás tetőpontra hágott. Némelyek
                  megkisértették a kertet fölgyujtani s egyes fák tüzet is fogtak; a sürű, fehéren
                  gomolygó füst fojtó ködként ülepedett le a földre.
            </p>
            <p>
               Hirtelen, mintegy varázsütésre, föltárultak a kolostor ajtai és a
                  terrasz, a lépcsők fölött egész szélességében megvilágosodott. Magas, büszke
                  tartású főpap lépett ki elsőnek az ajtón, teljes egyházi ornátusban. Hosszú,
                  hófehér szakála, mint az ömlesztett ezüst villogott a fáklyáknak reá eső
                  világában; az aranyos skófiummal, ragyogó himzéssel kivarrott püspöki palástján
                  száz ágra törtek a fénysugarak és drágakövekkel kirakott mitrája mintha szikrázó
                  csillagokkal lett volna behintve.
            </p>
            <p>
               A főpap lassan megindult a lépcsőkön lefelé. Kézen fogva vezetett egy
                  karcsú, fiatal hölgyet, a ki tetőtől talpig feketébe öltözött s hideg, halvány
                  arczáról szobornak lehetett volna tartani, ha a fekete fátyol mögül elő nem bújtak
                  volna tömött, aranyszőke hajfonatai, s ha ragyogó kék szeme időnkint meg nem
                  villantak volna hosszú, árnyékos szempillái alatt. Ez volt Tahy Ágnes, a «
               
                  szőke csuda
               
               ».
            </p>
            <p>
               A lépcsők aljára érve, mind a ketten megálltak és mozdulatlanul,
                  csüggedten szemlélték a nekivadult jobbágyok féktelen duhajkodását. Mögöttük,
                  jobbról és balról, két hosszú sorban jöttek az Orsolya-szűzek, a kik csengő
                  hangon, fölváltva énekelték a Mindenszentek litániáját. Mindegyiknek egy-egy
                  fáklya volt a kezében s halvány arczuk, melynek kisérteties sápadtságát a fekete
                  tunika és főkötő ellentéte is növelte, sötétpiros színt kapott a lobogó fáklyák
                  visszaverődő fényétől. És, a mint a lépcsőkön lejöve, a kertbe értek, a dorbézolók
                  rögtön abbanhagyták a zajt, a lármát s a csodálkozástól, megdöbbenéstől szinte
                  kijózanodva, körülfogták őket és bámészan tolakodtak körülöttük.
            </p>
            <p>
               - Mit cselekedtetek! mit cselekedtetek! - szólt a püspök, fájdalommal
                  tárva ki karjait. - Imhol dús lakomát készítettünk a te számotokra, összehordván
                  te nektek mindent, a mivel az Úr a mi szegénységünket megáldotta. Kenyeret, húst
                  és bort bőven adtunk te kegyelmeteknek, hogy elnyomjátok éheteket és
                  megenyhítsétek szomjúságtokat. Ti pedig pocsékolva bántatok az Úr szent
                  adományaival és garázda módon támadtatok mi reánk, a kik szeretettel befogadtuk te
                  kegyelmeteket.
            </p>
            <p>
               Itt szünetet tartott s a fejét lecsüggesztve, keserűen
                  folytatta:
            </p>
            <p>
               - Fegyverrel támad a testvér az ő testvére ellen és tulajdon vérében
                  gázol a magyar. Nem kedves pedig az Úr előtt az ő fiainak egymásra fenekedésük,
                  minekutána írva vagyon: «Szeressed a te felebarátodat, mint tennen magadat.» És ez
                  is írva vagyon: «Ha ki karddal öl, kard által pusztúl el.» És ismét: «Ha ki téged
                  kővel dob meg, kenyérrel hajítsad vissza őtet.»
            </p>
            <p>
               A tömeg, melyet a meglepetés némává tett az első pillanatban, most
                  már magához tért és türelmetlenkedni kezdett. A heves vérű szlávok zúgolódtak, a
                  könnyelmű olaszok nevetgéltek, ásitoztak, a durva németek megvetőleg hátat
                  fordítottak a püspöknek; csak a jobbágyok tódultak egyre közelebb és hallgatták
                  figyelemmel a püspök szavait.
            </p>
            <p>
               Kopó közvetlen Fehérkövy előtt állt, de nem a főpap kenetes szavaira
                  figyelt, hanem egyre Ágnest nézte, lángoló, emésztő szemekkel. Kissé oldalt, a
                  háttérben, marczona, félvad uszkókjai közt ott állt a zsupán is és figyelmesen
                  hallgatta a püspök beszédjét, melyet azonnal tolmácsolt is parasztjainak, a kiknek
                  egy része még nem tudott magyarul.
            </p>
            <p>
               - Eljöttem te közétek, édes atyámfiai, - folytatta az ősz püspök, -
                  hogy békességet tegyek te kegyelmetek és az urak között. Azért jöttem pedig, hogy
                  meghallgassam a te kegyelmetek kivánságait és híradással legyek felőlük a zágrábi
                  uraknak.
            </p>
            <p>
               A zsupán hirtelen szétlökdöste társait maga mellől és odaugrott a
                  püspök elé:
            </p>
            <p>
               - A mi kivánságaink pedig ezek, - szólt dölyfösen. - Hogy a jobbágyok
                  épen olyan húsból és vérből való emberek, mint az urak: ne legyenek tehát ennek
                  utána igavonó állatok az urak nehéz robotjában, és ha pedig az urak kegyetlenül
                  bánnának az ő zselléreikkel, hadd megválthassa magát a szegény paraszt és szabadon
                  mehessen emberségesebb uraság oltalma alá. És még: ha ki a kilenczedet urának, a
                  tizedet a szentegyháznak, a harminczadot pedig az országnak megfizette volna: ne
                  lehessen ezen túl is nyúzni a szegényt, a kinek úgyis elég sulyos az ő
                  állapotja.
            </p>
            <p>
               A tömeg egy része zúgva helyeselte ezt a beszédet, a mely mindnyájuk
                  óhajtásait kifejezte, csak a petrovinai jobbágyok kiabáltak közbe hangos
                  szóval:
            </p>
            <p>
               - Nem köll a Tahy Ferencz uram! Nem megyünk vissza az ő kigyelme
                  robotjába! Inkább az ördögöt uraljuk, mint ő kigyelmét!
            </p>
            <p>
               Most Kopó egész magasságában kiegyenesedett és parancsolóan intett a
                  tömegnek, a mely egyszerre elcsöndesedett. Mint a vizek istene a tornyosuló
                  hullámok fölött, úgy magasodott ki a hatalmas termetű hajdú a zajló, morajló
                  tömegből és fölemelve a hangját, messze csengő szóval mondta:
            </p>
            <p>
               - A mit a zsupán a jobbágyok nevében kiván, az szent és jogos
                  követelés. Minekutána azonban írva vagyon, hogy nem csak kenyérrel él az ember,
                  hanem igével is: ne üldözzék az urak a szegény zsellért a vallása miatt, ha már
                  minden egyéb földi javait elszedegették. És engedtessék meg, hogy megmaradhassanak
                  az ő régi hitükben és ne hozzanak az ő nyakukra idegen prédikátorokat, a kik
                  gyilkos praktikáikkal még ősi, szent vallásából is kiforgatják a magyart. Ha pedig
                  mindezeket pöcsétes levélben is megerősítik a zágrábi urak: én, nemes Gubecz Máté,
                  a ki ide hoztam ezeket a jámbor jobbágyokat, imhol a másvilági üdvösségemre
                  fogadom, hogy vissza is vezetem őket, kit-kit a saját portájára, a tulajdon régi
                  urasága földjeire.
            </p>
            <p>
               - Ámen, fiam! - mondta az ősz püspök, keresztbe téve kezeit a
                  mellén.
            </p>
            <p>
               Mintha az előbbi jóváhagyó zúgás, mely a zsupán szavaira fölhangzott,
                  csak előszele lett volna a lelkesedés kitörni készülő viharának: ezer meg ezer
                  torokból harsant föl egyszerre az éljenzés, a helyeslés, mert az akkori viharos
                  időkben, mikor a földi béke és jólét biztonsága csak a rövid mára szorítkozott, a
                  földhöz ragadt szegény jobbágyság mindennél inkább csak a vallásához
                  ragaszkodott.
            </p>
            <p>
               Mikor a roppant zsivaj és meg-megújuló örömrivalgás végre
                  lecsillapult, az ősz püspök ismét megszólalt:
            </p>
            <p>
               - Ámen, fiaim: legyen te néktek a ti igéitek szerint. És imhol velem
                  hoztam a Tahy István uram leányát is, a ki békességet és áldomást iszik veletek e
                  szent napon, a mely a kiengesztelődés napja lészen az urak és az ő hivséges
                  jobbágyaik között.
            </p>
            <p>
               Két-három jobbágy hamarosan odagurított egy tele hordót, a melyet
                  talpra állítottak, aztán szekerczével beütötték a tetejét. A püspök pedig
                  előhúzott egy lapos aranyserleget, tele merítette borral a hordóból, magasra
                  emelte és így köszöntötte föl a jobbágyokat:
            </p>
            <p>
               - Békesség legyen a földön a jó akaratú emberekkel!
            </p>
            <p>
               Ekkor, mialatt a tömeg tapsolt és éljenzett, fenékig ürítette a
                  serleget. Majd átadta azt Ágnesnek, a ki szintén bátran odalépett a hordóhoz, tele
                  merítette a poharát és odanyujtotta Kopónak:
            </p>
            <p>
               - Igyék kegyelmed az én nemzetségem egészségére!
            </p>
            <p>
               Kopó épen ajkaihoz akarta vinni a serleget, mikor a zsupán, a ki
                  mellette állt, a vállára ütött és gúnyosan kérdezte:
            </p>
            <p>
               - Nos, mikor lesz a lakodalom?
            </p>
            <p>
               - Miféle lakodalom? - kérdezte Kopó, a ki nem értette meg a
                  czélzást.
            </p>
            <p>
               - Hát a tiéd, a melyikre most iszol áldomást.
            </p>
            <p>
               Kopó jobb kezében a poharat tartotta, azzal tehát nem tehetett
                  semmit, de bal kezével, a mely szabadon volt, elkapta a zsupán karját, egyet
                  csavarintott rajta, hogy az uszkók vadul fölordított s menten összezsugorodott
                  fájdalmában. Ekkor Kopó nagyot taszított rajta, hogy a zsupán tántorogva bukott a
                  körülállók közé. Ezek aztán rögtön lefogták és csitították a dühöngőt, a ki minden
                  áron rá akart rohanni a hadnagyra, hogy vérét vegye ezért a gyalázatért. Kopó
                  pedig nyugodtan fölemelte a poharát és hangosan mondta, hogy messzire
                  elhallatszott a szava:
            </p>
            <p>
               - A kegyelmes Tahy-család egészségére!
            </p>
            <p>
               Ágnes reszketve simult az ősz püspökhöz, a ki egy pillanatra maga is
                  megdöbbent; de aztán látva, hogy az összetüzésnek nem lesznek komoly
                  következményei, sőt egyáltalában még folytatása sincs, ismét nekibátorodott és
                  szelidségre, engedelmességre, mértékletességre intette a jobbágyokat. Megigérte
                  nekik, hogy ő maga lesz szószólójuk a horvát-szlavón tartománygyülésen; biztatta
                  őket, hogy jogos és igazságos követeléseiket teljesíteni is fogják: de arra is
                  figyelmeztette őket, hogy «ha ki úrnak csak három kenyere vagyon, igazság szerint
                  cselekszik, ha a háromból kettőt magának tart». Ilyen és ehhez hasonló
                  példázatokkal tarka beszédét aztán azzal végezte, hogy addig is, míg a
                  tartománygyülés eleget tesz kivánságaiknak, térjenek vissza Petrovinába és ott
                  várják be az eredményt. Mikor végre Kopó az újjongó jobbágyok nevében ebbe is
                  beleegyezett, az öreg püspök áhitattal rázendítette a
               
                  Te Deum
               
               -ot,
               melyet az Orsolya-szűzek folytattak. Igy vonult vissza a szent életű
                  főpap a kolostorba, a Szent Ambrus himnuszának lélekemelő akkordjai mellett.
            </p>
            <p>
               A nagy tölgyfa-ajtók a terrászon már régen bezárultak, a jobbágyok is
                  szerteszéledtek és leheveredtek a pázsitra, hogy kialudják az átdorbézolt éjszaka
                  mámorát: csak Kopó nem mozdult a helyéről és egyre mereven nézett a nagy, erős
                  ajtókra. Alig pár lépésre tőle, félig elbújva egy százados szentjános-kenyérfa
                  vastag törzse mögött, Lukács pap, a megszabadított rab, fürkésző szemekkel
                  vizsgálta Kopót s egyetlen pillanatra sem vette le róla a szemét. Meglátszott
                  rajta, hogy habozik; szerette volna megszólítani a hadnagyot, de nem merte
                  fölzavarni gondolataiból.
            </p>
            <p>
               Kelet felől keskeny világosság szürkítette meg az eget s lent, jobbra
                  és balra, a szigetet körülfolyó Száva habjai aczélos fényben csillantak ki a
                  haragos zöld partok közül. Mikor a hajnal pirossága jobban szétterjedt az égen, a
                  nyugati szemhatáron föltünedeztek Zágráb tornyai, magas kőházai és erős bástyái,
                  melyek éles körvonalakban, szürkén rajzolódtak oda a mögöttük vonuló hegyláncz
                  sötétkék hátterére.
            </p>
            <p>
               A nap fölkelt. Lukács pap magasra emelte a karjait és önkénytelenül
                  fölkiáltott. Az egész tájék egyszerre olyan lett, mintha vérrel öntötték volna le
                  s a fölragyogó nap biboros esőt hullatott a távoli városra. Kelepelő gólyák
                  szálldogáltak a magasban, viccsogó fecskék szelték át villámgyorsan a levegőt s a
                  távolból ide hallatszott a katonákat ébresztő dobpergés, a kürtök harsogása, az
                  álmából ocsudó város moraja. Lukács pap, kinyújtva a nyakát, kerekre nyilt
                  szemekkel bámult a városra és a fogai vaczogtak, miközben sziszegte:
            </p>
            <p>
               - Ha! Micsoda gazdagság! És még kardjuk, bátorságuk sincs, hogy meg
                  tudnák védeni...
            </p>
            <p>
               Kopó megrebbenve eszmélt föl merengéséből és Lukács pap felé fordult.
                  Látszott, hogy nem érti meg a pap szavait. Az pedig egészen közel sompolygott
                  hozzá és halkan folytatta:
            </p>
            <p>
               - Érted-e, mit akarok mondani, hadnagy? Nem fáradtál még bele, hogy a
                  puszta földön aludjál, hogy ebeknek való eledeleket egyél, hogy minden nap vásárra
                  vigyed a bőrödet? Azt mondod, hogy van még időd a pihenésre?... mikor majd letépik
                  rólad a pánczélinget, elveszik a kardodat és a sisakodat, a testedet pedig oda
                  vetik a hollóknak meg a farkasoknak! vagy mikor már csonkán-bénán, koldusbotodra
                  támaszkodva házról házra jársz s egy darab kenyérért csatadalokat énekelsz,
                  harczaidról mesélsz a gyermekeknek? Emlékezzél vissza az urak kegyetlenségeire,
                  jussanak eszedbe az igazságtalanságok, melyeket ellened, tulajdon véreid ellen
                  elkövettek. Légy bátor és erős: a jobbágyok mind halálosan gyülölik uraikat és
                  ezrével fognak özönleni táborodba, ha megváltója leszel népednek. Föl! rajta! ott
                  van Zágráb: nyujtsd ki kezedet - s a város a tiéd!
            </p>
            <p>
               - Nem! - kiáltott föl Kopó, s tompa, ércztelen szava oly rémesen
                  búgott, hogy Lukács pap meghökkenve lépett vissza és nem mert többé szólani.
            </p>
            <p>
               Az éjjel fölgyujtott fák még füstölögtek; időnkint egy-egy
                  elszenesedett ág lezuhant és sziporkázva szórta szét a földön az izzó zsarátnokot.
                  Az ittas jobbágyok tarka rendetlenségben hevertek egymás mellett és szájukat
                  kitátva hortyogtak. Mások, a kik már nem aludtak, lehorgasztották fejüket, mert a
                  nap erős fénye bántotta, kápráztatta szemeiket. A pázsit tele volt csontokkal,
                  kenyérdarabokkal és ételmaradékokkal; itt-ott egész tócsák képződtek a kiöntött
                  borból, melynek gőzei összevegyültek a piszkos, részeg parasztok undorító
                  kigőzölgéseivel.
            </p>
            <p>
               Kopó ismét félre fordult és álmadozva nézett a messzeségbe. Lukács
                  pap nyugtalan tanuja volt ennek a titokzatos, mélabús ábrándozásnak, melynek az
                  okát nem tudta. Egyszerre csak észrevette, hogy Kopó összerezzen, s a mint a
                  hadnagy tekintetét követte, látta, hogy szemei révedezve járnak a Zágrábba vezető
                  országúton. A távolban kisded lovascsapat vágtatott a város felé s a finom
                  porfellegen át jól ki lehetett venni, hogy az egyik lovon fekete ruhás nőalak ül s
                  fátyolát a szél kaczéran lengeti... Lukács pap csak alig tudott uralkodni magán,
                  hogy föl ne kiáltson, de az arczán átvillanó megelégedett mosolygást már nem birta
                  elfojtani. Elégedetten dörzsölte kezeit és most már magára hagyta Kopót, a ki még
                  mindig a fekete ruhás nőt, meg a szélben libegve hullámzó fátyolt nézte...
            </p>
            <p>
               - Zágrábba ment, - suttogta magában sohajtva.
            </p>
            <p>
               *
            </p>
            <p>
               A jobbágyok még az nap délután fölszedelőzködtek és megindultak
                  hazafelé. Tarka csoportokban, rendetlenül összekeveredve vonultak ki a szigetről;
                  a parasztok a zsoldosokkal, az uszkókok a török renegátokkal, a horvátok az
                  olaszokkal össze-vissza vegyültek s a főkolomposok is a tömeg közé elegyedtek. A
                  részegesek tömlőkben czipelték hátukon a lopott bort, a falánkok rogyásig
                  megrakodtak élelmi szerekkel. Némelyek tyúkokat, ludakat vittek a kezükben, mások
                  malaczokat, juhokat hajtottak maguk előtt. Mivel útjuk jól mivelt, termékeny
                  vidéken vezetett, jóizűen ették a szőlőt, mely az út két oldalán ritka bőségben
                  termett; sokan pedig fölmásztak a szilvafákra, a melyeket, ha megráztak, oly sürűn
                  hullott róluk az édes gyümölcs, mint a jégeső.
            </p>
            <p>
               Igy értek Zágráb alá, a hol estig pihentek, mert a nagy hőség és a
                  poros út eltikkasztotta őket. Lomhán heveredtek le a fűbe, s miután megebédeltek
                  és jót aludtak, napszállatkor ismét fölkerekedtek. A város bástyáit, falait és
                  tornyait ellepte a kiváncsiak serege. Félmeztelen gyerkőczök az alsó város magas
                  fáira másztak és onnan kiabáltak, integettek alá a völgyben elvonuló jobbágyoknak.
                  Ezek pedig vidáman, dalolva folytatták útjukat, mert a püspök szavai és igéretei
                  megnyugtatták őket. Az egyes csapatok lassankint külön váltak. Legelőbb a hajdúk
                  verődtek össze; ők vezették a rendetlen hordát és széles jó kedvükben a
                  hajdúságról költött kegyetlen nótát énekelték:
            </p>
            <p>
               Tolvaj, megkerüli polgár istállóját...
            </p>
            <p>
               Mindjárt a hajdúk után jöttek a zsoldosok, a renegátok és az olaszok,
                  meg a horvátok, mindannyian testvéries közösségben és pajtáskodásban. A horda
                  magva, a derékhad, a jobbágyok roppant tömege volt; ezek csoportokban mentek,
                  minden falu külön, földi a földivel, testvér a testvérrel, a saját vezetőjük után.
                  Legutóljára maradtak az uszkókok, a kik csak immel-ámmal tápászkodtak föl és
                  kelletlenül követték a többieket, mert vezérük, a zsupán, még mindig dohogott a
                  tegnap esti leczke miatt.
            </p>
            <p>
               A legelől menők már messze jártak és az est félhomályában már a
                  várost is alig látták, mikor az uszkókok még csak czihelődtek. Nem sokára azután
                  az esti szél hangos lármát, ordítozást vitt a messze előljáró fősereg füleihez. A
                  szokatlan zaj a város falai alól jött, s a jobbágyok habozva álltak meg egy
                  perczre, hogy ne forduljanak-e vissza, megnézni, mi történt. De aztán valaki azt
                  mondta, hogy talán az uszkókoknak kedvük kerekedett a fosztogatásra. Mivel ezt
                  mindnyájan valószinűnek tartották, jót nevettek rajta és gondtalanul tovább
                  folytatták útjukat.
            </p>
            <p>
               Tánczoltak, daloltak, mulattak. Sokan meséltek és egész csapatokat
                  tartottak szóval, míg mások a jövőről, a kényelmes, nyugodt életről álmodoztak. A
                  rabság és nyomorúság napjai elmúltak: elkövetkezett a szabadság és a jólét
                  hajnala. Vége a szűkölködésnek, a sanyargattatásnak: imhol ütött a bőség, a
                  szabadulás órája.
            </p>
            <p>
               Mikor éjfél tájban ismét megpihentek, észre vették, hogy az uszkókok
                  nincsenek sehol. Találgatták, hol lehetnek, merre tévedhettek; de mivel tudták,
                  hogy a zsupán nagyon is jól ismeri a vidéket, megnyugodtak, mert azt vélték, hogy
                  a csapat csak hátra maradt és nem lehet messze tőlük. Tovább aztán senki sem
                  törődött a hiányzó uszkókokkal.
            </p>
            <p>
               Kopó szótlanul, komoran vezette a hajdúkat a sereg élén. Lukács pap,
                  bár nem igen merte megszólítani, egy pillanatra sem maradt el tőle. Ő hozott neki
                  eledelt, ha megéhezett, bort, ha megszomjazott és tartotta a kengyelt, ha Kopó
                  leszállt a lováról. Ha aludni tértek, Lukács pap zsuppot kerített a hadnagynak,
                  sőt párnát is készített a feje alá.
            </p>
            <p>
               Most épen lefelé mentek egy domboldalon s lábaik alatt messze nyuló
                  síkság terült el, melynek szélei elvesztek az éjszaka sötétségében. A hold ezüstös
                  fénye reszketve tört meg a sisakok, pánczélok és fegyverek aczélos tükrén; majd
                  egy-egy felhő, mely a hold elébe tolakodott, megint mindenre árnyékot vetett. A
                  távolban a tömeg robajától fölriadt nyájak bőgtek; köröskörül végtelen nyugalom
                  borult a földre.
            </p>
            <p>
               Lukács pap hátravetette a fejét és félig nyitott ajkakkal mély, nagy
                  lélekzéssel szivta be a friss levegőt. Szivében kegyetlen káröröm fakadt a boszú
                  reményének nyomán, a melyet most már biztosra vett s időnkint ajkára nyomta a
                  kezét, hogy elfojtsa kitörni készülő ujjongását. Kopó, a ki mellette lovagolt,
                  elmerült komor tépelődéseibe. Rá sem hederített Lukács papra, a ki utazásairól,
                  kalandjairól mesélt neki s minden áron föl akarta vidítani. De a hadnagy feleletre
                  sem méltatta, sőt boszankodva intett neki, hogy hallgasson és ne untassa
                  haszontalan fecsegésével.
            </p>
            <p>
               A vidék lassankint kopárabb, hegyesebb lett. Tömör gránitsziklák
                  meredeztek meztelen szürkeségben a kanyargó, egyenetlen út két oldalán s a sárgán
                  hullámzó kalászos mezőket, virágos pázsitokat csenevész bokrokkal benőtt vadon
                  sziklatömegek váltották föl. A hegyoldalban kis juhnyáj legelt, melyet szegényes
                  rongyokba burkolt asszony őrzött. De ez is hangos rikoltozással menekült el, mikor
                  a vad hordát messziről megpillantotta, Az út itt töretlenebb, a járás nehezebb
                  volt. A sziklás, kövecses talaj feltörte az ehhez nem szokott zsoldosok lábát, a
                  mezítelen talpú jobbágyok pedig sokat szenvedtek a tövisektől. Nagy bögölyök,
                  vadméhek és kolumbácsi legyek raja lepte meg az elcsigázott tömeget, a mely már
                  zúgolódni kezdett. Némelyek minden pillanatban a szemhatárt vizsgálták, hogy nem
                  látják-e már a petrovinai kastélyt, mert attól féltek, hogy eltévedtek. Mások meg
                  már egyáltalán nem is akartak tovább menni és lefeküdtek az úton. Végre sokan azt
                  tanácsolják, hogy forduljanak vissza Zágráb felé és rabolják ki a várost.
            </p>
            <p>
               Ekkor, a második nap hajnalán, az út jobbra kanyarodott s egy magas
                  hegy alján vezetett alá a völgybe. Mikor a hegyet megkerülték, lent a
                  völgykatlanban megpillantották a Tahyak kastélyának tornyait és rovátkos bástyáit.
                  Az elfáradt, kimerült sereg hangos örömrivalgásban tört ki és újult erővel rohant
                  lefelé a völgybe. Két óra mulva elérték a falut s a tömeg a kunyhókban, az erdőben
                  vert sátrakban, faházakban telepedett meg, míg a főemberek a kastélyba
                  szállásolták be magukat. De sem Nelipics Mladen, a zsupán, sem pedig a hozzá
                  csatlakozott uszkókok nem érkeztek meg.
            </p>
            <p>
               Kopó mindenkit került és a megérkezés óta egyre jobban magába
                  zárkózott. Rendesen már kora hajnalban eltávozott a kastélyból és késő estig
                  bujdosott a rengetegben. Lukács pap, a ki éjjelenkint hallgatózott Kopó ajtaja
                  előtt, hallotta, hogy a hadnagy nyög, siránkozik és magával beszélget. Egy ilyen
                  alkalommal benyitott hozzá. Kopó egész hosszában hevert az ágyban, arczával lefelé
                  és két karját élettelenül lógatta a földre. A nagy termet csak alig világította be
                  a mestergerendáról lefüggő pislogó mécses. Lukács pap odalépett az ágyhoz és
                  megrázta a kétségbe esve kesergő hajdú vállait:
            </p>
            <p>
               - Mi bajod? szólj! felelj!
            </p>
            <p>
               Kopó hörögve fordult meg és fölugorva ágyából össze csikorította a
                  fogait.
            </p>
            <p>
               - Mit akarsz? - rivallt a papra dühösen.
            </p>
            <p>
               - Hadnagy, - kérlelte Lukács pap megdöbbenve; - ne sújtson engem a te
                  haragod. Te szabadítottál ki engem a rabságból: testem-lelkem a tiéd; azért vagyok
                  itt. Te vagy az én uram: parancsolj!
            </p>
            <p>
               Kopó egy darabig révedező szemekkel, habozó bizalmatlansággal
                  vizsgálta az alázatos embert.
            </p>
            <p>
               - Hallgass! hallgass! - suttogta aztán. - Rám olvastak... a
                  Tahy-leány üldöz, megigézett. Félek tőle! hallod-e: félek tőle!
            </p>
            <p>
               És összekulcsolva kezeit a mellén, rémülten hökkent vissza, mint a
                  gyermek, mikor kisértetekkel ijesztgetik. Majd csüggedten lehorgasztotta fejét és
                  halkan, esdeklő szóval folytatta:
            </p>
            <p>
               - Beszélj hozzám! vigasztalj meg: én beteg vagyok! Pedig szeretnék
                  meggyógyulni. Már mindent megpróbáltam, de semmi sem használ. Hanem talán te tudsz
                  valami talizmánt, valami bűbájos igét...
            </p>
            <p>
               - Minek? - kérdezte Lukács pap vállat vonva.
            </p>
            <p>
               Kopó megdöngette mellét az öklével és hörögve, elfulladó hangon
                  mondta:
            </p>
            <p>
               - Minek?... hogy megszabaduljak tőle!
            </p>
            <p>
               Aztán, töredezve, mintha magával beszélne arról, a mi gyötri,
                  suttogva nyögött:
            </p>
            <p>
               - Látom a szemeit... érzem a tekintetét... Pedig távol van... fönt,
                  magasan: olyan magasan, hogy én sohasem érhetek föl hozzá... És néha még azt
                  hiszem, hogy álom az egész... álom... álom!...
            </p>
            <p>
               - Légy erős, hadnagy! Miért sírsz, mint a gyermek? Nem szégyenled-e,
                  hogy egy hitvány asszonyi állat miatt ennyit keseregsz? Légy erős!
            </p>
            <p>
               - Hát gyáva vagyok?
            </p>
            <p>
               - Épen azért ne keseregj. Asszony, asszony: gombház.
            </p>
            <p>
               - Nem, nem! Ez az egy nem olyan, mint a többi!... Százat, meg százat
                  öleltem, de egyiknek a csókja sem égetett úgy, mint ennek az egynek a puszta
                  tekintete... És épen azért, - hörgött a vérében izzó szenvedély tüzétől, - az
                  enyém lesz... megfojtom a csókjaimmal, az öleléseimmel...
            </p>
            <p>
               Megcsikorgatta a fogait és ismét őrjöngve dobta le magát az ágyra,
                  mintha megvadult volna. Lukács pap hasztalan akarta megvigasztalni: a hadnagy
                  folyton csak a szenvedély eszelős kitöréseivel felelt. Ott hagyta hát és az időre
                  bizta, hogy meggyógyítsa az esztelen sovárgásban megbódult embert. Ez pedig borba
                  akarta fojtani bánatát és szenvedélyét; de minél többet ivott, annál jobban égette
                  a szenvedély, s a mámorban minden csepp vérét izzani érezte. Mikor pedig
                  részegségét kialudta, a búskomor józanság csak még sötétebbé, sulyosabbá tette a
                  bánatot, mely szivére nehezedett. Majd megkisértette, hogy koczkával szórakozzék,
                  s ezen aztán lassankint az utolsó garasát is elvesztette: de a lelkén fekvő
                  lidércznyomás terhe azért nem könnyebbedett meg, sőt egyre nyomasztóbb lett.
            </p>
            <p>
               Lukács pap ellenben napról napra vígabb, vakmerőbb lett. Lassankint
                  az egész tábor megismerte és megkedvelte, mert furfangos, bőbeszédű ember volt, a
                  ki többet tudott és ügyesebb, agyafurtabb volt, mint bárki más a táborban.
                  Tréfált, fecsegett mindenkivel, sok bűvészfogást tudott s ezekkel mulattatta az
                  együgyü parasztokat. Versenyt ivott a német zsoldosokkal, napokig elkoczkázott a
                  csaló olaszokkal, a kiket minden ügyességük mellett is rászedett; de mindenütt, a
                  hol szükség volt rá, azonnal ott volt és mindig szivesen segített. Ápolta a
                  betegeket, gyógyfüveket szedett nekik az erdőn, orvosságokat főzött és számosat
                  meg is gyógyított. A jobbágyok lassankint hozzá szoktak apró szivességeihez és
                  megkedvelték az örökké szolgálatkész, élelmes, víg papot.
            </p>
            <p>
               Ez alatt Zágrábból egyre várták a követséget, a mely azonban csak nem
                  mutatkozott. E helyett minden nap csapatosan jöttek újabb, meg újabb elzüllött
                  népelemek, melyek mindenükből kifosztva, hajléktalanul kóboroltak az országban és
                  a parasztlázadás hírére mindnyájan ide csődültek. Hitvány, söpredék népség:
                  levelessé tett nemesek, szökevény zsoldosok és jobbágyok: a társadalom legalsóbb
                  rétegeinek a szemetje, melyet bűnei miatt már törvényen kivüli állapotba
                  helyeztek. És ez az
               
                  utálatos emberi fajzat
               
               , halálos gyűlölettel a szivében az iránt a társadalom iránt, mely
                  kiközösítette kebeléből, egyre az urak kegyetlen igáját átkozta, s vad
                  kifakadásaival lassankint ismét fölizgatta, magával ragadta a már szinte
                  lecsillapodott, békés szándékú zsellérséget is, a mely, megfeledkezve a püspöknek
                  tett igéreteiről, vagy boszankodva a várva várt követség késedelmezése miatt,
                  ismét kész lett volna urai ellen fordulni. Lukács pap pedig, a ki örömmel látta a
                  dolgok ilyen kedvező változását, kezeit dörzsölte és titokban folyton olajat
                  öntött a tűzre.
            </p>
         </div>
         <div type="chapter">
            <head>
               VI.
            </head>
            <p>
               Ugyanazon a napon, melyen a jobbágyok a podgorczei kolostorból
                  elvonultak, Fehérkövy István, veszprémi püspök, visszaérkezett Zágrábba, a hová
                  Ágnest is magával hozta. A horvát és magyar urak kiváncsian fogták körül az ősz
                  főpapot, hogy megtudják tőle a békítés eredményét. De, alig mondta el a püspök a
                  jobbágyok kivánságait, az urakban azonnal fölülkerekedett a daczos gőg és rögtön
                  kijelentették, hogy hallani sem akarnak a szerintük jogtalan követelésekről. Sőt
                  Tahy Ferencz nagyúr, félig gúnyosan, félig dölyfösen meg is mondta az ősz
                  főpapnak:
            </p>
            <p>
               - No, ezért ugyan kár volt kigyelmedet oda küldeni.
            </p>
            <p>
               - Mentél volna magad, fiam, - felelt a püspök szeliden. - Úgy is te
                  veled volna szavuk: legalább azt mondták, hogy immár készségesen elismernek
                  akárkit is uruknak, a kit a király rendel, csak téged nem.
            </p>
            <p>
               Tahy Ferencz ajkába harapott s bizonyára durván válaszolt volna, ha a
                  többi urak közbe nem lépnek és nem figyelmeztetik őt a püspök egyházi méltóságára.
                  Igy hát lenyelte mérgét a gőgös főúr és azzal vigasztalta magát, hogy a
                  tartománygyülés úgy is majd neki ad igazat. De még sem állhatta meg, hogy gúnyosan
                  vállat vonva, epésen ne feleljen:
            </p>
            <p>
               - Hogy kit ismernek el uruknak, kit nem: az ne legyen a kigyelmed
                  gondja. Vagyok én még akkora úr a portámon, hogy ránczba szedjem azt az egy pár
                  kikapós parasztot.
            </p>
            <p>
               - Fiam, - feddette őt az ősz püspök, - a darázs is kis állat: mégis
                  fáj a szúrása.
            </p>
            <p>
               - De könnyű is agyon nyomni, - vágott vissza Tahy Ferencz
                  megvetőleg.
            </p>
            <p>
               - Ez igaz. De ne feledd el azt sem, hogy nincsen olyan pánczél, a
                  melyiken rés ne akadna: és jaj a viselőjének, ha a fegyver reá talál.
            </p>
            <p>
               Tahy Ferencz megint csak a vállait rángatta és foghegyről oda vetve
                  dörmögte:
            </p>
            <p>
               - Majd meglátjuk, hogy hány zsákkal telik, ha rájuk uszítom az
               
                  angyalokat
               
               .
            </p>
            <p>
               Nem is szólt bele a tanácskozásba, hanem haza ment; de otthon új
                  boszúság várta. Ágnes, a ki soha olyan vad, féktelen jelenetet nem látott, mint a
                  minő a jobbágyok tivornyája volt, a kiállott ijedelem túlzó fantáziájával színezte
                  ki és nagyította az eseményeket. Azt mondta, hogy a jobbágyok talán húszezernél is
                  többen vannak, hogy valamennyiük marczona, óriás termetű férfiú, hogy a vezérük,
                  valami Kopó, sokkal daliásabb vitéz, mint a minőt itt Zágrábban eddig látott, hogy
                  nagy fegyelmet tart a seregében s ott a szemük láttára is megbüntetett egyet, a ki
                  bele mert avatkozni a beszédjébe... Itt aztán elpirult és nem mondta el, hogy mi
                  volt ez a beavatkozás.
            </p>
            <p>
               Tahy Ferencz megint csak vállat vont. Nem tudta elhinni, hogyan
                  kelthet félelmet ez a kapával, kaszával fölfegyverzett paraszt-horda, ha még olyan
                  töméntelen is.
            </p>
            <p>
               - A paraszt csak paraszt, - mondogatta megvetőleg; - arra való, hogy
                  dolgozzék. A kardforgatáshoz meg annyit ért, mint a tyúk az ábéczéhez.
            </p>
            <p>
               De azért, mikor a délután folyamán a jobbágyok Zágráb alá értek és az
                  alatta fekvő mezőséget egészen ellepték, a meddig a szem csak ellátott, Tahy
                  Ferencz uram is gondolkodóba esett. Fölment Ágnessel a kastélya tornyába, mely a
                  hepe-hupás város egyik magaslatán épült, s onnan nézett alá a lent zagyván
                  hullámzó tarka sokaságra.
            </p>
            <p>
               Estére kelve aztán, mikor a jobbágyok mind fölszedelőzködtek és
                  tovább vonultak, a városbeliek csodálkozva látták, hogy egy kis csapat, lehettek
                  talán háromszázan, nem indult meg a többi után, hanem kényelmesen tovább
                  heverészett a fűben. Ezek voltak a zsupán uszkókjai, a kik részint lomhaságból,
                  részint pedig, mert a zsupán még nem emésztette meg egészen a tegnapi kudarczot,
                  későbbre hagyták az indulást.
            </p>
            <p>
               Nosza Tahy Ferencz uramnak sem kellett több. Mikor már vagy félóra
                  eltelt, hogy a jobbágyok elvonultak, s a kis csapat még akkor sem mozdult,
                  hamarosan lóra ültette a hajdúit, sorra járta a többi urakat is, kölcsön kérte
                  tőlük is a hajdúikat, s mikor így összeszedett valami négyszáz lovast, titkon
                  kilopózott a kapun, csöndesen bekerítette a gyanútalan uszkókokat s azzal: hajrá!
                  Egyetlen rohammal rájuk vetette a lovasait.
            </p>
            <p>
               A tőrbe esett uszkókok halálordítása alig egy pillanatig tartott:
                  épen csak addig, hogy a már messze vonuló jobbágyok még meghallhatták. Aztán, pár
                  pillanat alatt, ismét csöndes lett minden.
            </p>
            <p>
               Mikor a stájer kapu nagy robajjal becsapódott a visszavonuló hajdúk
                  mögött, egy sötét alak lassan, óvatosan fölemelte fejét a halottak közül és
                  nyugtalanul, kémlelve nézett szét a síkon. Látva, hogy minden csöndes, eleinte
                  hason csúszva mászott a földön a halottak közt, majd guggolva, négykézláb lopózott
                  tovább, végre pedig, mikor már jó távol ért a vártól, egészen fölállt és futva
                  menekült abban az irányban, a merre a jobbágyok elvonultak.
            </p>
            <p>
               Tahy Ferencz uramnak ez az olcsó és dicsőség nélkül való győzelme nem
                  volt ugyan nagy hatással a tanácskozó urak elhatározására, de mégis szigorította
                  és siettette a horvát-szlavón tartománygyülés végzéseit. A tanácskozást másnap
                  délelőtt kezdték meg Draskovics György, zágrábi püspök elnöklése mellett, s
                  hamarosan, még ugyanazon a napon, be is fejezték.
            </p>
            <p>
               A veszprémi püspök, a ki Kopóval szemben magára vállalta a jobbágyok
                  sérelmeinek tolmácsolását és kivánságaik előterjesztését, semmit sem érhetett el
                  ebben a makacs, elbizakodott gyülekezetben, mely a röghöz kötött és emberi
                  méltóságából kivetkőztetett jobbágyban csak igavonó barmot látott. Hasztalan
                  hivatkozott az ősz főpap János király budai (1531) és váradi (1536)
                  országgyüléseire, melyek visszaadták a jobbágynak szabad költözködési jogát;
                  hasztalan figyelmeztette Tahy Ferenczet, Draskovics György püspöktársát s még
                  többeket az urak közül, hogy hiszen vele együtt ők is ott voltak az 1556-iki budai
                  országgyülésen, mely ismét törvénybe iktatta a zsellérek szabad költözködési
                  jogát; az urak mind erről hallani sem akartak, mivel háromszáz évvel ezelőtt nem a
                  jog és a törvény, hanem az erősebb önkénye szerint alakultak az élet
                  viszonyai.
            </p>
            <p>
               A gyülés zajos, viharos volt: nem ugyan azért, mintha az urak közt
                  ellentétek fejlődtek volna a jobbágyokra vonatkozó véleményeikben, hanem azért,
                  mert egyik a másikat igyekezett fölülmulni a szegény zsellérek gyalázásában.
                  Elmondták, hogy a paraszt, a hol csak teheti, lopja, csalja az urát; hogy
                  erőszakos, veszekedő természetű, minden csekélységért kész fegyvert fogni urai
                  ellen; hogy valóságos bestia, igazi nemzeti csapás, fekély az ország testén, a mit
                  tovább megtűrni immár nem lehet. Mások utaltak a gyakori pórlázadásokra, melyek
                  gyors időközökben követik egymást s örökös rettegésben tartják az urakat, életük
                  és vagyonuk miatt. Dózsa parasztlázadása vezette be a
               
                  fekete ember
               
               iszonyatos kegyetlenségeit; csak alig pár éve (1569) a maros-szögiek
                  törtek be a Károlyiak olcsvai jószágára, a lázadás megtorlás nélkül maradt, s a
                  bűnösöket csak
               
                  levelessé tették
               
               , mert valamennyien megszöktek a bitófa elől.
            </p>
            <p>
               Ekkor fölállt Tahy Ferencz uram és szenvedélyes hangú, gyujtó
                  beszédet tartott.
            </p>
            <p>
               -
               
                  Caveant consules
               
               , - így kezdte a szavait, - hogy az alig két esztendeje lezajlott
                  parasztháború borzalmai ismét meg ne újuljanak. Másfél esztendőbe került, míg a
                  Karácson György lázadását vérbe tudták fojtani!
            </p>
            <p>
               És itt sorra vette a rettenetes polgárháború iszonyait, újjain
                  sorolta föl az áldozatul esett urakat és heves kifakadásokkal izgatott erélyes
                  megtorlásra. Az urak pedig dörgő helyeslést zúgtak minden mondatára.
            </p>
            <p>
               - Exemplumot statuáljunk, - folytatta a neki hevült főúr, - nehogy a
                  most még parázsló üszök mindent elhamvasztó tűzzé növekedjék.
            </p>
            <p>
               Aztán arra kérte az urakat, hogy szolgáltassák ki a lázadókat neki, s
                  bízzák rá az egészet: ő majd elbánik velük. És, indulatosan megütve kardját, így
                  fejezte be a szavait:
            </p>
            <p>
               - Ezen szablyámat kötöttem föl, - mondotta, - kivel paraszt Karácson
                  uram ellen hadakoztam: mert nem érdemel ennél többet a Kopó hajdú hitvány
                  feje.
            </p>
            <p>
               Az a meg-megújuló viharos helyeslés, mely végig kisérte a boszúvágyó
                  főúr egész beszédét, már előre jelezte, milyen végzést fog hozni a
                  tartománygyülés. Hasztalan állt föl a veszprémi püspök még egyszer: szavai
                  elvesztek a roppant zajban, mert az urak egyre indulatosabban kiabálták:
            </p>
            <p>
               - Exemplumot statuálunk! Exemplumot statuálunk!
            </p>
            <p>
               És az egész tartománygyülés, egy szívvel-lélekkel Tahy Ferencz mellé
                  állva, a jobbágyokat lázadóknak nyilvánította és mindenüktől megfosztotta. E
                  végzés hallatára Fehérkövy István fölemelkedett a helyéről és haragtól pirosan
                  szólt oda Draskovics György zágrábi püspöknek, a ki a gyülést vezette:
            </p>
            <p>
               - Kigyelmed is a szeretet vallása nevében irtatná ki tulajdon
                  felebarátait. Imhol mosom kezeimet az ártatlan vértől, a melynek kiontásával
                  kigyelmed Isten haragját idézi az országra!
            </p>
            <p>
               Ezek voltak utolsó szavai, melyek után rögtön elhagyta a tanácstermet
                  és még abban az órában Zágrábból is elutazott. Az urak azonban együtt maradtak és
                  sokáig tanácskoztak a teendők felől. Tanácskozásuk eredménye az volt, hogy még
                  napszállta előtt két követet indítottak útnak a városból. Az egyik Ivanicsba ment
                  Migazzihoz, hogy készüljön föl rögtön és induljon Zágrábba, hogy a város alatt az
                  addig fölállítandó hadakkal egyesüljön. A másikat pedig a podgorczei kolostorba
                  küldték Schwarzenbachért, hogy jőjjön Zágrábba és vegye át a vár védelmét meg a
                  zsoldos hadak és hajdúk fővezérletét.
            </p>
            <p>
               Egyúttal azonban gondoskodtak a vár kellő ellátásáról is.
                  Kijavíttatták a bástyákat, a tornyokat, az árkokat, a Szávából táplált
                  vízvezetéket; szereztek puskaport, eleséget s mindennemű más készletet, hogy
                  semmiben se szenvedjenek hiányt, ha a lázadók esetleg ostrom alá fognák a várost.
                  A környéken pedig, a meddig a futárok biztonságban járhattak a jobbágyoktól,
                  körülhordoztatták a véres kardot és segítségre szólították a közeli városokat,
                  vármegyéket és urakat. Ezek küldtek is segedelmet; de még azon fölül zsoldosokat
                  és szabad hajdúkat is fogadtak föl úgy, hogy Schwarzenbach, mikor a fővezérséget
                  átvette, háromezer főnyi őrségnek parancsolhatott. Igy várták Zágrábban a
                  föllázadt parasztok érkezését.
            </p>
            <p>
               Ezek pedig Petrovinában egyre türelmetlenebbül lesték az urak
                  izenetét. Reményeik lassanként lelohadtak s álmaik tünésével izgatott csüggedés
                  vett rajtuk erőt: olyan csüggedés, melyben a keserűség fenekén már ott lappangott
                  az elfojtott gyűlölség, meg a boszúvágy is és csak alkalomra várt, hogy
                  kitörhessen. Ennek az alkalomnak az előkészítésén pedig Lukács pap fáradhatatlanul
                  dolgozott.
            </p>
            <p>
               Ez a veszedelmes izgató tipikus alakja volt az akkori időkben nagyon
                  is gyakori vallásos rajongóknak, a kiket a rohamosan diadalra jutott reformáczió
                  teremtett az alsó papság soraiban. A katholikus egyház alsó papsága általában
                  kevéssé volt megelégedve anyagi helyzetével s már a Dózsa-lázadásban is nem egy
                  tagja vett részt. A mohácsi csatára következő zürzavarban pedig, felügyelet és
                  vezetés nélkül maradván, kénye-kedve szerint léptette életbe a legkülönfélébb
                  újításokat. Ezek közt a legmélységesebb rokonszenvet, természetesen, a cœlibatus
                  eltörlése ébresztette: s már néhány évvel a mohácsi csata után sok olyan pap akadt
                  Magyarországon, a ki megmaradt ugyan a régi egyházban, de megházasodott, még pedig
                  a törvényes formák megtartásával.
            </p>
            <p>
               Igy történt, hogy mikor Oláh Miklós 1561 tavaszán tartományi zsinatot
                  tartott, melyen minden lelkésznek meg kellett jelennie, tömegesen tódultak oda a
                  nős papok, a kik kijelentették, hogy nem válhatnak meg az asszonytól, mert a
                  háztartásban, gazdálkodásban szükségük van rá. Ebben az egy pontban semmi áron sem
                  engedtek: az asszonyhoz sziklaszilárdan ragaszkodtak mindnyájan, s mikor
                  erőszakolták őket, inkább ott hagyták a plebániát és egész nyiltan a
                  reformáczióhoz csatlakoztak.
            </p>
            <p>
               Ilyen elűzött pap volt Jász Lukács is, a ki menten Erdélybe menekült,
                  a hol a vallási türelmességnek legalább az árnyéka megvolt. A hosszú bujdosás
                  alatt a pestis elragadta oldala mellől hű hitvestársát, kiért annyit, mindent
                  áldozott; összekuporgatott pénzecskéjétől az útonállók fosztották meg s ő maga is
                  betegen, halálra csigázva, elnyomorodva ért az uraiktól sanyargatott székelyek
                  közé.
            </p>
            <p>
               Itt ismerkedett meg a szombatosok zsidózó tanaival, melyeknek
                  csakhamar vakbuzgó hivője, lelkes apostola lett. Az ó-zsidó szellem, a két évezred
                  óta ártatlanul üldözött héber nép kesergő megnyugvása, sajátságos viszhangot
                  keltett a szerencsétlen rajongó lelkében. Mint a zsidók, ő is új Messiást várt, a
                  ki megszabadítsa a népet az elszaporodott zsarnok fáraók rabigájából s elvezesse
                  az ígéret földjére: a régi szabadság mesés országába. Az elnyomottak, a szenvedők,
                  az üldözöttek vallása volt a szombatosság: de kitürésre, megnyugvásra, szelidségre
                  intő ágazatai, nem tudták beletörődésre győzni Lukács pap szenvedélyes lelkét, a
                  ki a halálra üldözött vad, féktelen indulatjával fordult vissza kínzói ellen.
            </p>
            <p>
               Igy került el hosszú, tövises apostoli útján Zágrábba, a hol, nyilt
                  utczán csődületet támasztva, keresztes háborúra fanatizálta a népet a pápista
                  papok,
               
                  a nyáj rablói
               
               ellen. De itt pórul járt, mert a horvátok, a protestánsok elleni vak
                  gyűlöletükben, már első szavaira neki rohantak s kevésbe mult, hogy meg nem
                  kövezték. Szerencséjére épen akkor lovagolt arra Schwarzenbach, a ki csatlósaival
                  hamarosan szétugrasztotta a tömeget és még idejében megmentette a félholtra rémült
                  izgatót. De még sem eresztette szabadon, hanem fogva vitte magával a kolostorba és
                  kijelentette, hogy mindaddig rabságban tartja, míg csak hittel el nem esküszi az
                  eretnekséget. Lukács pap erről hallani sem akart s már hónapok óta sinylődött a
                  börtönben, mikor a lakoma alkalmával a jobbágyok végre kiszabadították.
            </p>
            <p>
               Kopó nap nap után jobban elszigetelte magát a jobbágyoktól s már alig
                  mutatkozott előttük. Végzetes szenvedélye, a mely oly hirtelen kelt föl szivében,
                  mint a sivatagban fölzuduló orkán, lassankint egészen rabjává tette. Ágnes messze
                  volt ugyan, de fényes alakjának emléke ott élt a hadnagy szivében: és a leány
                  csillagsugáros szemei ragyogták be azt a sötét bánatot, melynek éjszakája lelkére
                  borult. Néha a bánat és a szenvedély érzését legázolta benne a gyűlölet vad
                  förgetege. Ilyenkor tépett szivének viharából hangosan kiáltozott ki a féltés
                  keserű szava. Érezte, hogy végtelen az az örvény, a mely kettőjük között tátong,
                  mivel tudta, hogy Ágnes a Migazzi menyasszonya. De valahányszor erre gondolt,
                  mindannyiszor megesküdött őrjöngő féltékenységében, hogy megöli volt kapitányát és
                  kiirtja a föld szinéről mindazokat, a kik közéje és szerelme közé tolakodnak.
                  Majd, saját semmisége és gyöngesége tudatában, megint csak leroskadt a lelket ölő
                  bánat nehéz keresztje alatt; s ha újra föl nem lángolt volna benne a boszú szilaj
                  vágya, mely minduntalan keresztül czikázott vergődő lelkén: a gyöngeség e
                  pillanataiban talán az esze is elhagyta volna.
            </p>
            <p>
               Lukács pap ez alatt folytatta az izgatás aknamunkáját, a mi nem is
                  volt nehéz. A lázadók zömét a röghöz kötött jobbágyok tették, a kik, belekóstolva
                  a szabad életbe, szivesen lerázták volna uraik nehéz igáját. A többiek bujdosók
                  voltak: hazátlan, vagyontalan földönfutók, a kiknek nem volt mit veszteniök, bármi
                  következzék is. Ezek mindenre készek voltak, a mi életüket biztosíthatta s
                  védelmet - habár csak ideiglenes védelmet is - nyujthatott nekik a törvények
                  ellen. Valóban, találkozót adott itt az akkori züllött társadalom legaljasabb
                  söpredéke: a családjától kitaszított tolvaj, a hajléktalanul kóborló apagyilkos,
                  az Istentől elátkozott templomrabló, a hitétől, zászlójától elpártolt zsoldos, meg
                  mind azok az éhezők, nyomorgók és törvényen kivül állók, a kik életüket csak
                  annyira becsülték, mint azt a falat kenyeret, mely egyik napról a másikra
                  megmentette őket az éhenhalástól.
            </p>
            <p>
               Mihelyt az éj beállt, Lukács pap kunyhóról kunyhóra lopózott és
                  gyujtó szavakkal, epés, fulánkos beszéddel bujtogatta a békételeneket.
            </p>
            <p>
               - Elég soká nyögtetek a poroszlók vas sarka alatt és reszkettetek
                  uraitok pallosainak árnyékában. Most, imhol, elkövetkezett a szabadulás órája,
                  mely végét szakítja a százados elnyomásnak. Együtt vagyunk itt sokan: többen, mint
                  az urak szolgástul. Miért ne rohanjunk rájuk, hogy kardra hányjuk valamennyijüket?
                  Nagy a merés, és úgy lehet, hogy dugába dől, - mi pedig valamennyien életünkkel
                  adjuk meg a vállalkozás árát. De olyan nagy baj-e a halál, hogy félnünk kell tőle:
                  avagy olyan édes-e az élet, hogy sajnálnunk kell az elvesztését? Mit látunk a
                  földön mást, mint árnyékot: és a szenvedéseken kivül, van-e másban is részünk? S
                  ha már halni kell: miként halhat a férfiú dicsőbben, hanem ha abban az
                  erőfeszítésben, hogy leverje karjáról a bilincseket s lába alá tiporja a zsarnok
                  urakat, a kik a rabságnak bélyegét sütötték homlokára?...
            </p>
            <p>
               Igy tehát a tömeg egyre ingerültebb, nyugtalanabb lett. Az általános
                  csüggedés és kínzó bizonytalanság hatása alatt a forrongó kedélyek izgalma egyre
                  nőtt és már hangos zúgolódásban nyilatkozott. Sokan csatadalokat énekeltek és
                  fegyvereiket fényesítették; mások hangosan követelték, hogy azonnal induljanak
                  Zágráb ellen. Ez az óhajtás annál inkább is tetszett a tömegnek, mert az élelmi
                  szerek már fogytán lévén, kapóra jöttek volna Zágráb gazdag készletei. Végre az
                  elégületlenség, a nyugtalanság általános lett és fenyegető kifakadásokban
                  nyilatkozott.
            </p>
            <p>
               De Kopó, még ha tudott is a fejetlenségről és az általános
                  zúgolódásról, ügyet sem vetett reá. Mint azelőtt, ezután is bujdosott és kerülte
                  az együttlétet, a tanácskozást a főkolomposokkal. Sőt már Lukács papra sem
                  hallgatott s ő előle is szökött. Lukács pap pedig, bármennyire biztos volt is
                  abban, hogy a tömeg a legelső szóra fölkerekedik és követi őt Zágráb alá, nem
                  merte ezt a szót kimondani. Tudta, hogy a seregnek vezérre, parancsolóra van
                  szüksége; s ilyen, a hadnagyot kivéve, egy sem volt közöttük. Mivel pedig Kopót
                  semmivel sem lehetett fölrázni közönyös tétlenségéből, Lukács pap nem tudott mihez
                  fogni és titokban emésztette magát tehetetlen boszúvágyában. Mindent a véletlenre,
                  a vakesetre bizott, mert most már csak ez segíthette elő terveit. Az akna már
                  készen volt, meg is töltötte puskaporral: csak még a szikra hiányzott, a mely
                  fölrobbantsa. És ez a szikra váratlanul, véletlenül hullott bele a szivekbe s
                  egyszerre pusztító lángra lobbantotta valamennyit.
            </p>
            <p>
               Egy este, mikor a jobbágyok már épen pihenőre akartak térni, nagy
                  rivalgás támadt a táborban. Lukács pap jött haza, egy csapat martalóczczal, a
                  kikkel majdnem minden nap portyázott és rabolt a vidéken. Most sem érkeztek üres
                  kézzel; de a riadalmat nem a sovány préda, hanem az a fogoly okozta, a ki
                  hátrafacsart karokkal, megkötözve bukdácsolt a Lukács pap lova mellett. Ez a
                  szerencsétlen ama futárok egyike volt, kiket a zágrábi urak küldtek szét a véres
                  karddal, hogy segedelmet sürgessenek a szomszédos vidékekről. Rosz csillagzata
                  Lukács pappal hozta össze, a ki menten a táborba sietett vele, hogy ezt a kedvező
                  alkalmat kizsákmányolja.
            </p>
            <p>
               Kürtszóval csődítette a piaczra a vad hordát, mely a nagy tér minden
                  zugát csakhamar egészen megtöltötte és izgatottan, kiváncsian hullámzott. Rövid
                  idő mulva Lukács pap elővezettette a fogoly futárt és miután intésére mély
                  csöndesség támadt, elmondta, hogy ki ez az ember és mi járatban volt, mikor az
                  úton elfogta. A lázadók meghökkenve, ijedten néztek össze. Arra, hogy az urak
                  fegyverrel torolhatnák meg a zendülést, együgyü elbizakodottságukban még csak nem
                  is gondoltak. Lukács pap, látva a hatást, most már szenvedélyesen izgatott:
            </p>
            <p>
               - Hallottátok-e, milyen rettenetes boszú van készülőben ellenetek? Be
                  akarjátok-e várni, míg az urak hadat gyüjtenek és rajtatok ütve, valamennyiünket
                  lemészárolnak?...
            </p>
            <p>
               A tömegben lassankint megmozdult a féktelen düh szilaj indulata.
                  Egyesek, a józanabbak - vagy helyesebben: a gyávábbak - a kik nem akartak, vagy
                  inkább féltek az urak boszúterveiben hinni, közbe kiáltottak ugyan:
            </p>
            <p>
               - Nem igaz! hazudik! - De a többség fenekedő moraja elnyelte a
                  szavukat.
            </p>
            <p>
               Ebben a válságos pillanatban, a piacz felső végén, mindjárt ott, a
                  hol az út lekanyarodik a bozótos hegy aljában, hirtelen egy tántorgó emberi alak
                  jelent meg, a ki külsejében ijesztő rémhez hasonlított. Meggörnyedve, ide s oda
                  támolyogva közeledett. Sovány, reszkető tagjairól foszlányokban lógtak czafatos
                  rongyai, melyekbe a bogáncs, a koldustetü, meg a disznótövis belevette magát. A
                  talpai és lábai sebesek, véresek voltak, ránczos bőre petyhüdten lógott le aszott
                  testéről, rémesen forgó szemei mélyen bent ültek üregeikben. Csak alig vonszolta
                  lomha, elcsigázott testét s bizonyára többször elbukott volna, ha minden lépésnél
                  botjára nem támaszkodik.
            </p>
            <p>
               Igy ért a jobbágyok közé, a kik megdöbbenve, iszonyodva nyitottak
                  előtte útat. Hülye vigyorgással nézett maga körül s mialatt vérben forgó szemeit
                  révedezve jártatta végig a tolongó tömegen, hirtelen görcsös remegés fogta el.
                  Elejtette botját, két karjával szétcsapott a levegőben s aztán elcsukló testtel
                  arczra bukott. A közelállók ijedten ugráltak el onnan, a többiek pedig borzadozó
                  kiváncsisággal bámulták ezt a kisértetet, a mint kínos vergődéssel vonaglott a
                  földön. Néhányan szánakozva szóltak hozzá és fölemelték; akkor remegve takarta el
                  arczát és fuldokolva hörögte:
            </p>
            <p>
               - Mindnyájukat megölték!
            </p>
            <p>
               E szavakra, melyeket horvátul mondott, a szlávok azonnal oda rohantak
                  hozzá s egyikük föl is ismerte: Nelipics Mladen volt, a zsupán. Ekkor
                  türelmetlenül faggatták, viharosan ostromolták kérdéseikkel, de a zsupán, mintha
                  rögeszméje lett volna, egyre csak azt hajtotta:
            </p>
            <p>
               - Megölték!... Mindet! mindet!... Agyon taposták!...
                  Lemészárolták!... az angyalok... A szálas uszkókokat! a testvéreimet... a
                  tieiteket... mindnyáját!...
            </p>
            <p>
               Ekkor bort hoztak neki, hogy igyék, de a zsupán zokogva utasította
                  vissza. Aztán töredezve, a visszatérő rémes vizió szakgatott örjöngésével
                  elmondta, hogyan lepték meg őket és mészárolták le társait. Lukács pap alig tudott
                  hova lenni örömében. Alkalmasabb pillanatban nem is érkezhetett ez a segítség;
                  most már nem félt, hogy boszútervei meghiusulnak. A jobbágyok egy részének azonnal
                  eszébe jutott, hogy csakugyan hallották az uszkókok halálordítását, mikor Zágráb
                  alól elvonultak; de nem tudták, hogy mi történik a hátuk mögött, s azért nem
                  fordultak vissza, mivel mindjárt akkor nem is vették észre az uszkókok
                  hiányát.
            </p>
            <p>
               A zsupán aztán elbeszélte, hogy a vérfürdő után azonnal menekült
                  ugyan, de nappal nem merte mutatni magát és elrejtőzött az árkokba, barlangokba,
                  csalitokba. Csak éjjel mert előbujni, de ekkor is csak lassan haladhatott, mert
                  nagy vérvesztesége, meg sebei egészen elvették az erejét. Aztán el is tévedt az
                  erdőben és sokáig bolyongott az úttalan rengetegben, míg ismét tájékozhatta magát.
                  Ez alatt az idő alatt csak gyökereket meg madártojást evett s már annyira gyötörte
                  a láz, a félelem, meg az éhség, hogy az eszét is majdnem elvesztette. És, mialatt
                  mindezt elmondta, sirt és kaczagott is egyszerre; a kiállott szenvedések borzalmas
                  emlékei, meg a szabadulás boldog öröme egymást váltották föl a nyomorultnak
                  örjöngésig elgyötört agyában.
            </p>
            <p>
               A jobbágyok elkeseredése, melyet mindaddig visszafojtottak, míg a
                  zsupán beszélt, most végre féktelenül kitört. Rettenetes, eget verő boszúordítás
                  hangzott föl az éjszakában és végigzúgva a völgyön, százszoros erővel verődött
                  vissza a bérczek fokairól. Sokan a földre vetették magukat és dühösen harapták a
                  füvet, mások elvakult indulattal szúrtak, vagdostak fegyvereikkel maguk körül. Az
                  elkeseredés fokról-fokra nőtt és minden korlátot lerombolt. Most már többen
                  emlékeztek, hogy mások is elmaradoztak a város alatt és azoknak is nyomuk veszett.
                  Kétségtelen, hogy őket is legyilkolták. Ez a hallatlan kegyetlenség a végletekig
                  fokozta a lázadók dühét. Örjöngve rohantak kunyhóikba, sátraikba; fölszedték
                  fegyvereiket és rongyaikat, a kinek pedig lova volt, tüstént nyergelt. Néhány
                  pillanat alatt mindnyájan útra készen álltak. Sokan, a kiknek semmiféle fegyverük
                  sem volt, óriási fustélyokat vágtak az erdőben.
            </p>
            <p>
               A hajnal már pirkadott. Az országutról, a faluból, az erdőből,
                  mindenünnen egyre özönlött a csőcselék a piaczra s mikor már nem fért meg ott,
                  leereszkedett a mély völgykatlanba s egészen ellepte azt is. A lázadók roppant
                  tömege megmozdult és lomhán hömpölygött tova. Az örömében újjongó Lukács pap
                  pedig, mint a juhászkutya a nyáját, körül lovagolta a hullámzó sereget, melynek
                  vezetőit utasításokkal látta el. Aztán vissza vágtatott a kastélyba, fölnyergelte
                  a
               
                  Szellőt
               
                és berohant Kopóhoz, a ki még akkor is csüggedten virrasztott és
                  álmatlanul hánykolódott ágyában.
            </p>
            <p>
               - Föl, hadnagy! Gyorsan lóra! Már indulunk.
            </p>
            <p>
               - Hová? - kérdezte Kopó tompán.
            </p>
            <p>
               - Zágráb alá, - kiáltott Lukács pap.
            </p>
            <p>
               Kopó szó nélkül fölugrott, a nyeregbe pattant és a sereg élére
                  állt.
            </p>
            <p>
               *
            </p>
            <p>
               Zágrábban nagy ünnepélyességek közt várták Schwarzenbach lovagot,
                  kinek az új-városban rendeztek be fényes úri szállást. A kastély udvarát és
                  szellős oszlopcsarnokait földiszítették virágokkal, drága keleti szőnyegekkel s az
                  ablakokból hímes varrásu selyem szövetek lengedeztek alá. Lent zajosan hullámzott,
                  tolongott a sokaság. Egy részük a diszítéseken dolgozott, de legtöbbjük szájtátó
                  bámész-nép volt és csak a látnivaló kedvéért csődült oda. Bábeli zűrzavar volt
                  mindenfelé, mintha nem is vendég, hanem ellenség fogadására készülnének.
            </p>
            <p>
               Mikor fönt a toronyban, az óra négyet ütött, a kastély, meg a bástyák
                  összes ágyúi bömbölve szólaltak meg s egyben a harangok méla kongása is jelezte,
                  hogy Schwarzenbach közeledik. Lent a huszárváros kapuja előtt, Draskovics György,
                  a zágrábi püspök várakozott a köréje sereglett urakkal együtt s a fényes
                  gyülekezet fényét, pompáját és ragyogását még a főúri nők is emelték, a kik
                  szintén szép számmal gyültek össze a kapitány fogadására. A hölgyek közt volt
                  Ágnes is; de ő nem a kapitány elébe jött ki, hanem Tahy Borbála fejedelemasszonyt,
                  a nagynénjét várta, a ki egész kolostorával szintén menekült a szigetről.
            </p>
            <p>
               A hegynek forduló országut kanyarulatában végre föltüntek a csatlósok
                  csillogó kopjái. Legelül négy, teljesen vasba öltözött kürtös apród haladt és
                  zajos harsonaszóval tudatta a menet közeledését. Mögöttük lovagolt Schwarzenbach
                  Kázmér, szokása szerint tetőtől-talpig ragyogó vértes fegyverzetben, melynek
                  csiszolt tükörén villogva, vakító fénynyel törtek meg a nap tüzes sugarai. Alatta
                  roppant nagy lipizzai-fajta spanyol mén tánczolt: fekete, mint a holló,
                  szeszélyes, bokros, vad paripa, a mely egyre fujt és horkolva tajtékzott, mint a
                  fékezett oroszlán. De a lovag herkulesi termete, a nehéz vértes fegyverzet, meg
                  legkivált a vasmarokkal tartott zabla, szeliddé, engedelmessé tették a szilaj
                  állatot.
            </p>
            <p>
               Mikor a csapat száz lépésre ért a kapuhoz, Schwarzenbach leugrott
                  lováról, fölütötte sisakja rostélyát és gyalog járult a püspök elé. A főpap kitárt
                  karokkal sietett feléje, átölelte és kétszer is megcsókolta, mialatt az ágyuk
                  ismét megdördültek a vár fokain, a harangok zúgtak, a nép pedig kucsmáját,
                  kendőjét lobogtatva hangosan éljenzett. Azután vidám zeneszóval vonultak be
                  mindnyájan a várba; elül Schwarzenbach és a püspök, utánuk az urak, fényes
                  öltözékeikben, délczeg paripáikon, legvégül pedig a hölgyek, a kikhez az
                  Orsolya-szüzek is csatlakoztak. Az úri nők szintén lóháton, az Orsolya-szüzek
                  ellenben kényelmes, parádés hintókon követték a menetet.
            </p>
            <p>
               A gazdag lakomához a kastély díszes, pillérektül két hajóra osztott
                  bolthajtásos lovagtermében terítettek. A falakon fegyverek lógtak: ékes sisakok és
                  kézijak, mely utóbbiak a század végéig jobban használatosak voltak, mint a nehéz
                  és kényelmetlen muskéták. A pallosok, csákányok, buzogányok és fokosok díszes
                  csoportozatai el-el tünedeztek a drága keleti szőnyegek közt.
            </p>
            <p>
               A nagy, patkó-alaku asztal fején a főhelyet Draskovics György,
                  zágrábi püspök foglalta el. Mellette, jobbról Schwarzenbach kapitány, balról Tahy
                  Ferencz ült; aztán, egymással szemközt Ágnes, meg Tahy Borbála, úgy hogy Ágnes a
                  német lovag mellé jutott. Igy egymás mellett ülve csakhamar élénk beszélgetésbe
                  merültek; de Ágnes, lassan-lassan, mintha valami rejtélyes bánat fogná el,
                  komolyabb, szótlanabb lett. A lovag pedig, a ki fürkészve, kissé türelmetlenül
                  vizsgálta, csodálkozva látta, hogy a hölgy halvány is és közben-közben sohajokat
                  nyom el.
            </p>
            <p>
               Ez alatt a lakoma tovább folyt, azzal a fényüzéssel és pazarlással,
                  melyet az akkori idők szokása és izlése megkövetelt. Ha a szakácsmesterség ma is
                  nehéz tudomány, még nehezebb volt akkor, mert a szakácstól megkövetelték, hogy
                  minden fogás, a mit föltálal, ne csak a szájnak, hanem a szemnek is ingere
                  legyen.
            </p>
            <p>
               Most hoztak be egy roppant pávát, melynek gyönyörű legyezője csillogó
                  szinpompában, sértetlenül terjeszkedett a levegőben úgy, hogy a szárnyas szinte
                  még élni látszott. A nagy ezüst tálban, köröskörül kövér fogoly madarak usztak a
                  lében és onnan bámultak föl a pávára. Az egyik mellékasztalon hatalmas kalácsok
                  sorakoztak egymás mellé; a főszakács kürtjelére valamennyinek a teteje fölpattant
                  s mindegyikből apró törpék kandikáltak ki, úgy hogy csak a fejük látszott. Nem
                  sokára egészben megsütött vadkant hoztak be, a mely menekülni látszott az üldöző
                  vadászok elől; ezek finom vajas tésztából készültek, a kopók pedig az akkor még
                  nagyon drága és igen ritka csokoládéból.
            </p>
            <p>
               De a legmeglepőbb mégis az a szokatlan nagyságu fogas volt, melyet
                  négy apród alig birt emelni a nehéz ezüst tálon. Oda tették a ritka fogást a
                  püspök elé s mindenki megcsodálta a remek csoportozatot, mely az Árion
                  megmenekülését példázta, mivel a fogas hátán ott lovagolt egy ifjú, lant a
                  kezében. Ekkor a püspök, elkérve a mellette ülő Schwarzenbach tőrét, óvatosan
                  fölvágta a halat. Rögtön különös suhogás támadt: egész csomó élő galamb röppent
                  föl a hal gyomrából, s a fényes társaság kaczagva, örvendezve tapsolt ennek a
                  sikerült meglepetésnek. Aztán mikor a galambok itt-ott leszálltak, észre vették,
                  hogy mindeniknek a nyakán van valami: kis levélkék, apróbb emléktárgyak, sőt
                  ékszerek is. A püspök ezen a szokatlan, de igen elmés és udvarias uton akarta
                  megajándékozni kedves vendégeit.
            </p>
            <p>
               Most tehát elkezdődött a vadászat a galambokra; azaz, nem is vadászat
                  volt, mert a kezes, betanított állatok rövid röpdösés után a vendégek vállaira,
                  kinyujtott karjára szálltak, úgy hogy kényelmesen meg lehetett fogni őket. Az
                  egyik galamb, a melyet már többen zaklattak, végre fáradtan ereszkedett le
                  Schwarzenbach vállára. Mikor a lovag megfogta, meglepetve olvasta a galamb nyakára
                  kötött pergamenten az Ágnes nevét; a kis irás mellett igen szép, zománczos mívű
                  násfa lógott: ez volt az Ágnesnek szánt ajándék. A lovag ragyogó arczczal ugrott
                  föl, s útat tört magának a tömegen keresztül Ágnesig, a ki ez alatt nagybátyjával
                  és nagynénjével beszélgetett. Ott féltérdre ereszkedett és átnyujtotta a
                  madarat:
            </p>
            <p>
               - Azt hiszem, - így szólt, - hogy ezeknél szebb gyémántok nincsenek
                  az egész világon, de a kigyelmed szemei mellett ezek is elvesztik fényüket és
                  ragyogásukat.
            </p>
            <p>
               Ágnes gyermekes örömmel, mosolyogva vette át a galambot s az arczához
                  vitte, hogy megcsókolja. De a kis állat lihegve, rémülten verdesett szárnyaival s
                  összeborzolta Ágnes ragyogó, aranyszőke haját, mely villogva, mint sugaras fény,
                  övezte a leány piruló, szende arczát. A lovag még soha sem látta ilyen szépnek a
                  szőke csudát; s a mint nézte, s a mint rajta feledte szemeit, egyszerre sajogni
                  kezdett valami a szivében, a miről nem tudta, hogy öröm-e, vagy szomorúság, mert
                  bátran vallhatta volna mind a kettőnek. Ágnes pedig, mikor észre vette
                  Schwarzenbach égő tekintetét, zavartan sütötte le szelid szemeit és ismét a
                  galambot csókolgatta, hogy elpalástolja nyugtalanságát.
            </p>
            <p>
               Aztán megkezdődtek a felköszöntések, az áldomások: szóval a lakomák
                  után szokásos tivornya, a melyben a hölgyek is rendesen részt vettek. A nők
                  jelenléte általában soha sem vetett gátat a jó kedv folyásának, s nem zárta ki az
                  olyan vastag tréfákat és durva élczeket sem, a melyeket mai művelt társadalmunk a
                  legerélyesebben visszautasítana.
            </p>
            <p>
               De háromszáz évvel ez előtt egészen másként fogták föl azt, mi az
                  illendőség, mint ma: s a milyen volt az úr, olyanná alakult az asszony is. És,
                  mivel szelidebbeket nem ismert, a nő sem botránkozott meg az akkori társadalom
                  nyers szokásain, sőt olyasmin is jól mulatott, a mi manapság talán a férfi arczát
                  is szégyenpirba borítaná.
            </p>
            <p>
               Éjfél tájban, mikor a jó kedv már tetőpontra hágott, hirtelen
                  föltárultak a lovagterem szárnyas ajtai s egy lantos lépett a gyülekezet elé. Az
                  urak azonnal hangosan tapsoltak és vivátoztak Alapi Deáknak, a ki a délvidék egyik
                  legnevesebb lantosa volt és sürűn látogatta az urak udvarait, a népes sokadalmakat
                  és ünnepségeket. Senki sem énekelte nála szebben a népköltés ölén fakadó gyönyörű
                  virágénekeket, a melyekben háromszáz év előtt az urak és asszonyok oly nagyon
                  gyönyörködtek, noha a puritánok megbotránkoztak rajtuk s
               
                  gonosz kivánságot indító éneknek
               
               nevezték.
            </p>
            <p>
               Mihelyt a tetszés zaja egy kissé lecsillapodott, a püspök közelebb
                  intette az asztalhoz Alapi Deákot és ráköszöntött egy szinig telt öblös kupát,
                  mivel - a mint tréfásan mondta -
               
                  ritkán vagyon a hegedősben bornemissza
               
               . Alapi Deák megköszönte a nagy tisztességet,
               
                  állt elébe a szállásnak
               
               , megpöngette a lantja húrjait és érczes, mély hangon
                  rázendítette:
            </p>
            <p>
               Ettől szárnyal magasra az én nyelvem.
            </p>
            <p>
               Az uraknak tetszett az ügyes felelet és most mindnyájan közre fogták
                  Alapi Deákot s legelőbb is históriás éneket kértek tőle. Asszonyok és urak
                  kényelmesen letelepedtek a lantos körül. Ez pedig megvárta, míg csönd lett s akkor
                  mély érzéssel bele fogott Tinódi egyik nagyon kedvelt és elterjedt históriás
                  énekébe, az
               
                  Egri várnak csuda szerencséjéről
               
               :
            </p>
            <p>
               Egri vitézeknek sok jót mondjatok.
            </p>
            <p>
               Eger várát, mint mást, ótalmazátok...
            </p>
            <p>
               - - - - - - - - - - - - - - - - - - - - - - - - - - -
            </p>
            <p>
               Az urak és az asszonyok néma csendben, nagy figyelemmel, szinte
                  áhitattal hallgatták a lantos mélabús dalát, mely nem csak élvezetet adott, hanem
                  harczra, Istenben való bizodalomra is lelkesítette a magyart. Mert akkor ez a
                  hazai történetből merítő és nemzetivé avatott lantos költészet volt az egyedüli
                  kapocs a széttépett ország minden vidéke, a züllésnek indult magyarság minden
                  eleme közt; s az önzés, a haszonlesés, a vagyonhajhászat e komor korszakát meleg
                  verőfénybe takarta a magyar irodalom életre ébredése.
            </p>
            <p>
               Most is, mikor a lantos elhallgatott, s az utolsó akkordok is
                  elnémultak, a méla megilletődés csendjében, valami szokatlanul nemes, magasztos
                  hangulat vett erőt a jelenlevőkön; és mihelyt a muló meghatottság nyomán
                  föllángolt a vitézi lelkesedés, az urak versenyezve jutalmazták meg a lantost a
                  szép históriás énekért. Ki a kócsagos forgóját, ki a mentekötőjét, ki az aranyait
                  rakta elébe. A hölgyek pedig letépték násfáikat, gyürűiket, karpereczeiket és
                  elhalmozták velük a szegény lantost, a ki maga is elbámult ezen a váratlan
                  nagylelkűségen. Hogy háláját és köszönetét tolmácsolja, megtoldotta előadását egy
                  alkalmi balladával, melyet annak szomorú emlékére költött, hogy brebiri Vuk Balázs
                  urat, Dvornik kastély daliás urát, a törökök portyázáson megölték; mikor pedig a
                  csatlósok holtan hazavitték urukat, ifjú feleségének is meghasadt a szive
                  fájdalmában. A lantos mély csendben kezdte rá:
            </p>
            <p>
               Fáj a szivem, majd meghalok, én jó uram, utánad! -
            </p>
            <p>
               Magyar vértől, hősi vértől piroslik a gyöpös hegy.
            </p>
            <p>
               - Ássatok sirt, hej de kettőt: egymás mellett szaporán!
            </p>
            <p>
               Szomorúfűz ráborúl most mindkettőjük sirjára.
            </p>
            <p>
               - - - - - - - - - - - - - - - - - - - - - - - - - - -
            </p>
            <p>
               Még búgott a dal, még nem haltak el a lant végső akkordjai, mikor az
                  asszonyok nagy része már a szemét törülgette. Sokan voltak, a kik ismerték a
                  szomorú ballada deli hősét; de még azok is, a kik nem ismerték, tudtak a gyászos
                  tragédiáról, a mely még az akkori véres napokban sem volt mindennapi eset. És ez a
                  két körülmény még hozzájárult ahhoz, hogy bánatosra hangolja a társaság kedélyét,
                  a mi aztán abban nyilatkozott, hogy pár percznyi hallgatás állott be.
            </p>
            <p>
               Ágnes még soha sem volt ilyen vigalomban; reá tehát, már azért is,
                  mert ártatlan, tapasztalatlan kedélye még fogékonyabb volt minden érzelmi benyomás
                  iránt, nagy hatással voltak az est izgalmai. Kedélye, mint az ellentétes habok
                  közt ingadozó sajka, egyik hangulatból a másikba esett: öröm és bánat, vígasság és
                  szomorúság oly gyorsan váltakoztak különben is gyöngéd lelkében, hogy végre is
                  kimerült és minden áron szabadulni óhajtott a szokatlan lidércznyomás alól. Ezért
                  az általános megilletődés pillanatában észrevétlenül kiosont a teremből s fölment
                  a kastély magas verandájára, hogy a hűvös éjszakai levegőn kissé felüdűljön.
            </p>
            <p>
               Schwarzenbach, a ki egy pillanatra sem vette le szemeit Ágnesről,
                  mintha csak kitalálta volna, hogy mi megy végbe a leány lelkében, azonnal utána
                  sietett. Mikor fölért a verandára, Ágnes már ott ült a rovátkos bástya mellett és
                  tenyerébe támasztva szép, szelid arczát, merengő szemekkel nézte az eget. A hold
                  elébe néhány felhő-foszlány tolakodott s homályba burkolt mindent.
            </p>
            <p>
               Schwarzenbach halkan, lábújjhegyen oda sietett Ágneshez, letérdelt a
                  földre és megfogva Ágnesnek másik, hanyagul ölében fekvő kezét, tisztelettel
                  megcsókolta. A leány ki akarta húzni a kezét, de a lovag gyöngéd erőszakkal
                  visszatartotta. Egyikük sem szólt egy szót sem s az az egy percz, a míg lelkeik
                  így ölelkeztek, mindkettőjüknek egy örökkévalóság volt. Mind a ketten
                  megfeledkeztek a külső, körülöttük élő világról, a mely egészen kiveszett
                  öntudatukból: nem hallottak mást, mint az ereikben rohanó vér nagyszerű zenéjét,
                  mely tompán zúgott füleikben: nem éreztek mást, mint azt az édes bánatot, a
                  melynek aggódása remény, sejtése boldog szenvedés.
            </p>
            <p>
               Egyszerre csak a felhő keble hirtelen meghasadt s a teli hold
                  leárasztotta ezüstös fénykévéit a földre. A két ábrándozó megrebbenve nézett össze
                  és szemeik úgy keresztezték egymást, mint két tavaszi napsugár. Aztán, mint a
                  tetten ért bűnösök, szégyenkezve fordították félre szemeiket s tekintetük az
                  alattuk fekvő völgyre tévedt. Messze nyugat felé, a hol a völgy már síksággá
                  szélesedik ki, halvány pirosságban égett az ég alja. Ez a szokatlan pirosság egyre
                  jobban terjedt s a vidék nem sokára egészen bibortengerben úszott köröskörül:
                  messze környéken lobogva égtek a falvak.
            </p>
            <p>
               Ágnes reszketve simult a lovaghoz, a ki félkarjával átfogta a leány
                  karcsú derekát és halkan súgva csak annyit mondott:
            </p>
            <p>
               - Hisz’itt vagyok én!
            </p>
            <p>
               Aztán Ágnes, ismét nekibátorodva, megint a távolba nézett. A
                  szemhatár szélén, a hol az út lekanyarodik a hegyekből Zágráb felé, könnyű,
                  szürkés köd lebegett a föld szinén. Majd ez a köd gyorsan sürű, nehéz porfelleggé
                  verődött és magosra szállt föl az úton. Látszott, hogy rohamosan hömpölyög a város
                  felé, szürke méhéből pedig, mely kavarogva hullámzott, kopják, sisakok, paizsok és
                  fegyverek villogtak ki...
            </p>
            <p>
               A lázadó jobbágyok serege volt, mely Zágráb ostromlására jött.
            </p>
            <p>
               MÁSODIK KÖTET.
            </p>
         </div>
         <div type="chapter">
            <head>
               VII.
            </head>
            <p>
               A környék fölriadt urai, az úton levő kereskedők és vásárosok halálra
                  rémülve, lélektelenül özönlöttek a kapukon át a városba. A lázadó jobbágyok elől
                  menekültek, a kik útjukban idáig mindent fölégettek és tűzzel-vassal
                  elpusztítottak. Alig zárták be a kapukat, már föltünedeztek a parasztok is, a
                  völgyet környező magaslatokon. Egyelőre tisztességes távolban telepedtek le és
                  csak egyesek mertek az éj sötétjében a falak alá lopózni, hogy kémkedjenek. Ezek
                  közt legsürűbben megjelent Lukács pap, a ki óvatosan tanulmányozta a város
                  erődítéseit. Ilyenkor mindig vele volt Kopó is, a kinek óriás termetével a
                  várbeliek csakhamar megismerkedtek.
            </p>
            <p>
               De Zágrábot rohammal vagy csellel bevenni nem lehetett, mert
                  erődítései kitünően megvédték minden oldalról. Első sorban ott volt a széles és
                  mély árok, melyet a Száva töltött meg vízzel, aztán a magas földsáncz és végre a
                  négy öl magas bástyafal, melyet legnagyobb részében terméskövekből építettek. Ez a
                  legkülső erődítési vonal védte az úgynevezett huszárvárost, melyben a szegényebb
                  népség, leginkább iparosok és kereskedők laktak.
            </p>
            <p>
               Maga az új-város, a hol az urak palotái emelkedtek, magasabb, jobban
                  védett helyen épült. Ezt is árok és fal vette körül s ez volt az erődítmények
                  magva, mert ott lakott a kapitány, ott voltak a kaszárnyák, meg a raktárak, melyek
                  előtt nagy szabad tér szolgált az őrség rendes gyülekező helyéül. Ebben a
                  városrészben volt a Tahy Ferencz palotája is: inkább megerősített családi kastély,
                  dombos magaslaton, hogy nagy tornya és sárgára meszelt falai messzire ellátszottak
                  a város fölött.
            </p>
            <p>
               Az új-város meg a belső vár közt keskeny, de mély árok húzódott,
                  melyen fahíd vezetett át. Ez a belső, vagy tulajdonképeni fellegvár csak egyetlen
                  nagy, gömbölyű torony volt, szűk és sötét helyiségekkel. Benne volt a puskaporos
                  torony, melyet éjjel-nappal őriztek. A Száva felől semmi előre tolt erőd sem védte
                  a belső várat, de erre nem is volt szükség, mivel a torony szigetképen emelkedett
                  ki a nagy kiterjedésű mocsaras lapályból, s nedves időjáráskor úgyszólván
                  megközelíthetetlen volt.
            </p>
            <p>
               Igy tárult Zágráb város képe a völgyben táborozó parasztok elé.
                  Messziről is jól láthatták a piaczot, fölismerték a templomokat, a palotákat és
                  vitatkoztak, hogy melyik kié és milyen utczában van. Az utczákon és tereken
                  reggeltől estig sürgött-forgott a körülzárolt város népe. Úgy hangzott ez a
                  tompán, ütemesen morajló zúgás, mint a távoli város ereinek lüktetése, vagy
                  szivének rendes dobogása. Kihallatszott a kalapácsok dallamos csengése a kovácsok
                  üllőin, a szellő odahozta a kürtök riadó harsogását, a paripák vihogását és
                  patkózaját, meg a szekerek zörgését, kattogását. Hajnalban, délben és este pedig a
                  harangok lassú, méla kongása búgott végig a völgyön s az érczes hang búsan halt el
                  a langyos levegőben.
            </p>
            <p>
               Ez a kép, ez a szinte nyugodt és derült látvány lelkük legmélyéig
                  elkeserítette a parasztokat. Bámulták és utálták, irigyelték és gyűlölték is a
                  várost egyszerre. Szerették volna földig rombolni s egyidejüleg el is foglalták
                  volna maguknak, hogy örökké benne lakjanak.
            </p>
            <p>
               Kopó órákig elbámészkodott a semmiségbe. Mindig a messze kimagasló
                  Tahy-kastélyt nézte. Fölmászott a fákra, kezeiből ernyőt csinált szemei elé, hogy
                  jobban lásson: de azt, a kit óhajtott, még sem tudta meglátni soha. Éjjelenkint
                  többször egészen közel lopózott a városhoz, fürkészve, hogy nincs-e valahol rés, a
                  melyen befurakodhatnék.
            </p>
            <p>
               Ilyenkor végtelenül kinozta saját tehetetlensége. Az őrjöngésig
                  féltékeny volt erre a városra, melynek falai Ágnest magukba zárták: mintha csak
                  férfi ölelné keblére az imádott leányt. De, ha kimerüléséből, tunya csüggedéséből
                  fölocsúdott, féktelen tetterő ébredt benne. Az arcza lázban égett, szemei
                  villámokat szórtak, rekedt hangján folyton parancsokat osztott és vad átkokba
                  öntötte a szivében háborgó szilaj indulatokat.
            </p>
            <p>
               - Engedj szabad folyást a haragodnak, - ösztökélte Lukács pap. -
                  Kiabálj, pusztíts, gyilkolj. A fájdalmat csak a vér csillapíthatja, s mivel
                  szerelmedet úgy sem elégítheted ki, éleszd haragodat: az majd fönntartja benned a
                  lelket!
            </p>
            <p>
               Kopó most már újra és egészen átvette a fővezérséget a jobbágyok
                  fölött, a kiket kiméletlenül oktatott és gyakorolt a harczban. Kora reggeltől késő
                  estig zaklatta, hajszolta őket, kergette föl a csapatokat a hegyekre, onnan
                  lezúdította őket a völgybe, hadsorokba állította, négyszöggé alakította, rohamra
                  vezérelte őket, s mikor a napi fáradságtól elcsigázva aludni tértek, éjjel
                  kétszer-háromszor is riadót fuvatott. A parasztok rettegték a vakmerő hajdu
                  szigorúságát, de még jobban tisztelték roppant testi ereje miatt, melyről mesés
                  hirek keringtek a táborban. Kopó példája aztán föllelkesítette a többi
                  vezér-embereket is: a zsupánt, kit az összes szlávok, mint fajukból való
                  természetes vezérüket követtek; meg Lukács papot, ki a sereg legaljasabb
                  söpredékét, a rablókat, gyilkosokat, zsoldosokat és renegátokat csoportosította
                  maga körül. Ilyformán a vad, elzüllött, féktelen hordából nem sokára rendes,
                  fegyelmezett sereg fejlődött, mely virradattól szürkületig edzette, gyakorolta
                  magát.
            </p>
            <p>
               Mindeddig azonban semmiféle összecsapás nem volt a várbeliek és a
                  zendülők közt. A paraszt-tábor, melynek sem tüzérsége, sem ágyúi nem voltak, olyan
                  távolságra tanyázott a várostól, hogy a lövegek nem tehettek kárt soraiban.
                  Egyelőre csak körülzárták a várost és nem merészkedtek az ostromhoz fogni; részint
                  azért, mert a parasztok még nem voltak eléggé kiképezve a harczban, részint pedig
                  és főleg azért, mert a várbeli ágyúk ellen sem rendes ostromot, sem rohamot nem
                  indíthattak.
            </p>
            <p>
               Lukács pap esténkint el-eltünt sátorából és rendesen csak hajnal felé
                  vetődött haza. Ilyenkor nyakig sáros, csatakos volt, s mihelyt sátorába lépett,
                  rögtön ledobta ruháit, végig nyújtózott a földön és délig mélyen aludt. Ebéd után
                  aztán fogta a kézíját és a nyilazásban gyakorolta magát. Utóbb már annyira vitte,
                  hogy röptében is lelőtte a tábor fölött kavargó, károgó varjúk közül azt, a
                  melyiket kiválasztott. Végre egy napon bement Kopó sátorába.
            </p>
            <p>
               - Hadnagy, - szólt hozzá halkan: - ha nem félsz, én beviszlek
                  Zágrábba.
            </p>
            <p>
               - Mi módon? - hebegte Kopó és egész teste összerándult a föllobbanó
                  szenvedély viharában.
            </p>
            <p>
               - Esküdjél meg, hogy mindenben szót fogadsz nekem és nyomon követsz,
                  mint az árnyék.
            </p>
            <p>
               Kopó magasra emelte a kezét és szilárd, szívből jövő szóval
                  mondta:
            </p>
            <p>
               - Az élő Istenre esküszöm: megteszem!
            </p>
            <p>
               Lukács pap most sugva beszélt:
            </p>
            <p>
               - Holnap, napszállat után, várj meg engem a Száva partján, a
                  szigettel szemközt. Kardot ne hozz, csak egy háromágú erős vaskampót. Egyuttal
                  parancsold meg, hogy éjféltájban a sereg nyomuljon előre, mintha meg akarná
                  rohanni a huszár várost. Gyujtsanak óriási tüzeket, csapjanak roppant lármát, hogy
                  az őrség mind a falakra gyüljön.
            </p>
            <p>
               Másnap, félórával napszállat után, Kopó és Lukács pap találkoztak a
                  Száva partján. A pap nem fordult a városnak, sem a szigetre nem ment, hanem a
                  folyó partján indult meg, a fellegvár felé. Nem sokára minden felől apró tócsák
                  zárták el az utat, de Lukács pap azért csak ment előre, befelé a mocsaras
                  ingoványba. Kopó odaszólt neki, hogy elpusztulnak, de Lukács pap rá sem
                  hederített, csak még jobban sietett. Az iszap folyton mélyebb, ragadósabb lett. A
                  sötét éjszakában heves éjszaki szél bömbölt és Lukács pap jobbra-balra kanyarogva
                  haladt előre. Mind megtalálta azokat a jeleket, a melyeket éjjeli kirándulásai
                  alkalmával hátrahagyott: s éppen akkor, mikor Kopó azt hitte, hogy eltévedtek s
                  már nincs is menekvésük, hirtelen száraz, szilárd talajra bukkantak.
            </p>
            <p>
               Mihelyt kiértek az ingoványból, egyenesen a puskaporos toronynak
                  tartottak, melytől már alig voltak kétszáz lépésnyire. Ebben a pillanatban kelt
                  föl a teli hold a hegyek mögül s nekik alig volt annyi idejük, hogy hasra
                  feküdjenek. Óvatosan, a földön csúszva közeledtek a bástya kirúgó sarkához. Fönt,
                  a párkány mögött, két fegyveres őr nyugodtan sétált föl s alá.
            </p>
            <p>
               Ekkor a város tulsó felén, a völgykatlan síkjában, hirtelen óriási
                  tüzek lángoltak föl és roppant lárma keletkezett. A kürtök riadó harsogásába
                  belévegyült a dobok tompa pergése; lovak nyerítettek, fegyverek csörögtek,
                  harczosok kiabáltak. A fellegvárban is riadót fujtak, s mivel azt hitték, hogy a
                  parasztok a huszárvárost megrohanták, az őrség innen is mind a falakra
                  sietett.
            </p>
            <p>
               A puskaporos torony párkányán csak egyetlen őr maradt. Alakja sötéten
                  rajzolódott le a világos háttérben. A hold mögötte ragyogott s a fegyveres katona
                  árnyéka, a mint gigászi méretekben vonult végig a síkon, olyan volt, mint a mozgó
                  obeliszk. Lukács pap nyugodtan várt, míg az őr végig haladt fölöttük a párkányon,
                  s mikor háttal fordult feléjük, fölült a földön. Minden erejét megfeszítette, hogy
                  minél jobban fölhúzza az íját: aztán czélzott és a nyíl süvöltve szállt a
                  magasba...
            </p>
            <p>
               Az őr eltünt a falról.
            </p>
            <p>
               - Ha csak megsebesült volna, - vélte Lukács pap, - akkor hallanánk a
                  nyögéseit.
            </p>
            <p>
               Rögtön fölugrottak mind a ketten s a torony aljához siettek. Lukács
                  pap elvette Kopótól a háromágú vaskampót, vékony, de erős kötelet kötött rá s
                  aztán fölhajította a bástya párkányára. De a kampó nem ért föl odáig; négyszer,
                  ötször, tízszer is vissza esett. Végre Kopó türelmetlenül kirántotta Lukács pap
                  kezeiből a kampót s ő hajította föl. De olyan erővel lódította meg, hogy a kampó a
                  kötelet is fölrántotta volna a várba, ha Lukács pap véletlenül nem fogja a végét.
                  Most lassan húzni kezdték a kötelet, mindaddig, míg a kampó valamiben megakadva,
                  ellenállt. Ekkor Lukács pap, mivel könnyebb volt, elsőnek kúszott föl rajta s
                  aztán, mikor a párkányon jól megerősítette a kötelet, Kopó is utána mászott.
            </p>
            <p>
               Az őr meghidegülve hevert vérében; Lukács pap nyila egészen tolláig
                  belefúródott a mellébe.
            </p>
            <p>
               A sereg vaklármája lassankint elcsöndesedett, a hadizaj elült, a
                  tüzek kialudtak. Minden nyugodt és néma volt: az egész város ismét álomba
                  merült.
            </p>
            <p>
               Lukács pap, mivel elfogatása előtt csak alig pár napot töltött a
                  városban, nem igen tudta magát tájékozni. Kopó, a kinek csak egyetlen gondolata
                  volt, némán mutatott a magasan fekvő Tahy-kastélyra.
            </p>
            <p>
               - Nem! - szólt Lukács pap. - Vezess oda, a hol a puskaport
                  őrzik.
            </p>
            <p>
               Kopó szólni akart.
            </p>
            <p>
               - Emlékezzél meg az esküvésedre! - előzte meg Lukács pap durván.
            </p>
            <p>
               És Kopó hallgatva, lehajtott fővel indult meg a fellegvár kanyargó
                  bástyája mentén. Utána Lukács pap ment, hiúz szemekkel tekintgetve maga körül s
                  kezeit egy perczre sem vette le az övébe szúrt két tőr markolatáról.
            </p>
            <p>
               Egy ideig azon a szűk ösvényen haladtak, a mely a bástya és a torony
                  közt vezetett. Körüljárták a komor külsejű, terméskövekből épített tornyot.
                  Kétszer is lementek a szűk csigalépcsőn, mely a belsejébe vezetett, de a bejárást
                  óriási vasajtók zárták el s ezeknek a betörése fél napba is belekerült volna. Kopó
                  fásultan, kétségbeesve lefeküdt a földre; nagy melle hörgött, zihált
                  szenvedélyében, melyet Ágnes közelségének a tudata szított föl újra benne. Lukács
                  pap ezalatt még egyszer körüljárta a tornyot, s végre egy kerek, nyitott ablakot
                  fedezett föl, vagy harmadfél öl magasan a földtől.
            </p>
            <p>
               - Kelj föl! - sugta Kopónak parancsoló hangon.
            </p>
            <p>
               - Keress magadnak mást. Én nem megyek! - felelte Kopó mogorván.
            </p>
            <p>
               Lukács pap oda állt a hajdu elé, összefonta két karját és gunyosan
                  mondta:
            </p>
            <p>
               - Nem jösz? Akkor hát mindnyájan elvesztünk, mert a míg a várban
                  puskapor van, nem tehetsz semmit ellenük s a sereged magától pusztul el. Akkor
                  pedig nincs mit reménylenünk: sem kegyelmet, sem bocsánatot. Akasztófára jutunk
                  valamennyien és te legelőbb: hahogy nem szivesebben halsz meg a karón, - mialatt a
                  szelid Ágnes gyönyörködik kinos vonaglásodban...
            </p>
            <p>
               Kopó dühében hörögve ugrott föl és kezet emelt Lukács papra. De ez,
                  hátra sem lépve, szembe állt vele és sziszegve mondta:
            </p>
            <p>
               - Hát az esküvésed?
            </p>
            <p>
               A hadnagy, mintha nehéz ütés érte volna a homlokát, megtántorodott.
                  Aztán, szinte öntudatlanul, követte Lukács papot, a ki oda állította őt a kerek
                  ablak alá. A pap fölhágott Kopó kezére, majd a vállaira, végre a fejére, s elérve
                  a kerek ablakot, nagy nehezen keresztül mászott rajta. A következő pillanatban
                  kötél hullott alá az ablakból; Kopó megragadta, gyorsan fölkúszott s a másik
                  perczben már ő is oda bent volt Lukács pap mellett.
            </p>
            <p>
               Koromsötétség vette körül őket. Csak lassan, tapogatózva, négykézláb
                  haladtak, de minduntalan falakba ütköztek, vagy lépcsőkre bukkantak, a melyekről
                  azt sem tudták, hogy hová vezetnek. Lukács papnál volt ugyan lámpás, de nem mert
                  csiholni, mert attól félt, hogy meglátják a szikrát s a szokatlan világosság
                  elárulja őket.
            </p>
            <p>
               Egyszerre csak Kopó, a mint kezeivel tapogatózva csúszott előre,
                  elveszítette a talajt maga alól és négy-öt kőlépcsőn hanyatt-homlok bukott le az
                  alant fekvő szobába. Az eséssel járó dübörgésre rögtön halk csettenés hallatszott:
                  valahol ajtót nyitottak föl. Kopó, a ki szintén hallotta ezt a neszt, meg sem
                  mozdult; Lukács pap pedig, a lélekzetét is visszafojtva, figyelt. Nemsokára
                  óvatosan közelgő léptek zaja hallatszott. Lukács pap hirtelen egy falkiugrás mögé
                  vonult s onnan látta, hogy valaki a kezében tolvajlámpással, lassan közeledik.
                  Mikor a szerencsétlen épen elhaladt a falkiugrás mellett, Lukács pap villámgyorsan
                  előugrott s mielőtt az őr nyikkanhatott volna, mind a két tőrét markolatig a
                  hátába döfte.
            </p>
            <p>
               Aztán hallgatózott még egy kis ideig s mikor már semmi neszt sem
                  hallott, fölvette a meggyilkolt őr lámpását és levilágított abba a helyiségbe, a
                  hova Kopó lezuhant. Nagy, boltozatos terem volt, erős kőpillérekkel alá támasztva:
                  ez volt a puskaporos raktár. Hosszu sorokban álltak egymás mellett a hatalmas
                  hordók s a mint Lukács pap megkopogtatta egyikét-másikát, tompán kongtak:
                  mindnyája szinig tele volt. Egymásra hányt zsákokban roppant mennyiségü kén,
                  salétrom, meg finomra őrölt bükkfa-szén volt fölhalmozva a raktárban: ez is kész
                  puskapor, csak még össze kellett vegyíteni.
            </p>
            <p>
               Lukács pap lement Kopóhoz, letette a lámpást egy pillér mellé s a fal
                  felé fordította a világát. Ő maga pedig lekuporodott a földre és elővette ruhái
                  alól a magával hozott kanóczot. Kiszámította: fél óra... egy óra... másfél óra...
                  Ott levágta, neki esett a közbül álló egyik hordónak, négy likat fúrt a tetején,
                  mindegyikbe hosszu kanóczot tömött s kivül maradt végeiket összefonta a
                  főkanóczczal, hogy ez az egy gyujtsa meg valamennyit. Majd a legszélső hordóról
                  lefeszítette az abrincsokat, kiöntötte belőle a puskaport és vastag szalagban
                  hintette végig a földön, a hordóktól egészen a kénes, salétromos és szenes
                  zsákokig.
            </p>
            <p>
               Kopó némán, egykedvű bambasággal nézte a Lukács pap
                  munkálkodását.
            </p>
            <p>
               - Mit használ mindez? Vajjon közelebb viszi-e ez a robbanás Ágneshez?
                  Vajjon meglátja-e, vajjon az övé lesz-e valaha?...
            </p>
            <p>
               - Menjünk! - suttogta rekedten Lukács pap, a háta mögött.
            </p>
            <p>
               Kopó megrebbenve ugrott föl. A kanócz már sziporkázva égett és a
                  parázsló tűz lassú pattogással terjedt tova. Hamar fölsiettek a pár lépcsőn és
                  azon a kis ajtón át menekültek, a melyen a meggyilkolt őr jött be a toronyba. Ez a
                  kis ajtó szűk, sötét folyosóra nyilt, mely a fellegvár árka alatt egyenesen az
                  uj-városba vezetett.
            </p>
            <p>
               Mikor a folyosó végére értek, megálltak az ajtó előtt és sokáig
                  hallgatóztak. Minden csöndesnek látszott. Óvatosan kinyitották az ajtót. A szemben
                  levő ablakon ezüstös kévékben áradt be a szobába a teli hold fénye. A kapitány
                  palotájának őrszobájában voltak. Négy-öt német zsoldos még a fejét is betakarta a
                  köpenyével és úgy horkolt. Az ablak nyitva volt. Lukács pap és Kopó nesztelenül
                  átsurrantak a szobán és kiugrottak az ablakon.
            </p>
            <p>
               Most a kertben voltak és vigyázva, óvatosan bujkáltak a bokrok közt.
                  Majd Kopó lihegve megállt, révedező szemeit a földre függesztette és rekedten
                  mondta:
            </p>
            <p>
               - Hát ha most elmennék hozzá?
            </p>
            <p>
               - Őrültség! - felelte Lukács pap visszarettenve. - Bizonyára
                  segítségért kiált és a csatlósok megölnek, akármilyen erős vagy is.
            </p>
            <p>
               - Ott van!... ott van!... - mondogatta Kopó és fölemelve karjait,
                  kétségbe esett vágygyal bámult az alig száz lépésre fekvő kastélyra.
            </p>
            <p>
               Egyszerre csak, a verandára nyiló ablakok egyikében, derengő
                  világosságot látott meg. Mintha vadul lüktető vérének minden cseppje azt zúgta
                  volna fülébe, hogy ott van Ágnes, őrült rohanással szaladt föl a lépcsőkön a
                  terraszra s a következő pillanatban már az ablak előtt állt. Benézett. A szoba
                  hátterében, kicsiny házi oltár fölött a hétfájdalmú szűz szobra állt, szomorú
                  szemeit az égre függesztve. Előtte, ezüst függő lámpában, égett a tiszteletére
                  gyujtott örökmécses. Ez világított ki az éjszakába. Az oltártól jobbra, a sötét
                  sarokban, volt a mennyezetes ágy, melyet a függő lámpás fényköre már nem
                  világított meg.
            </p>
            <p>
               Kopó nesztelenül ugrott be a nyitott ablakon. Leakasztotta a függő
                  lámpát és egyenesen az ágynak tartott. Léptei zaját elfojtották a vastag szőnyegek
                  úgy, hogy egészen nesztelenül ért az ágyhoz. Félre huzta a nehéz függönyöket:
                  Ágnes aludt ott csöndesen. Arczát egyik kezére nyugtatta, másik karját meg egész
                  hoszszában kinyujtotta. Gyönyörű szőke haja oly gazdag hullámokban omlott le
                  vállaira és keblére, hogy arany-szövésű selyem takarónak látszott.
            </p>
            <p>
               A vad hajdu kitágult szemekkel, lihegve nézte az alvót és magasra
                  tartotta a lámpát. Észre sem vette, hogy a finom szunyogháló, mely a mennyezetről
                  függött alá, tüzet fogott. A láng magasra csapott és Ágnes hirtelen fölébredt. A
                  tűz azon menten, hogy fellobbant, mindjárt el is aludt. Ágnes fölült és bámulva
                  nézett Kopóra. A lámpa reszkető fénynyalábokat szórt szét a szobában.
            </p>
            <p>
               - Mi az! - kérdezte végre.
            </p>
            <p>
               Hófehér köntöse alatt ingerlő bizonytalanságban rajzolódtak le
                  keblének domború körvonalai. Haja fénylett, villogott a pislogó mécsnek ráeső
                  vérvörös világában. Kopó emésztő vágygyal nézett reá s Ágnes ragyogó szépségétől
                  megittasulva hozzá hajolt, hogy átkarolja a derekát. Ágnes nem mozdult s pár
                  pillanatig némán, mintegy megkövülve néztek egymásra, mialatt nyitott ajkaik
                  lihegtek. Végre a leányt szégyennel vegyes borzalom fogta el és hevesen
                  megrázkódott. És, mielőtt még Kopó hozzá érhetett volna, megütötte a kis ezüst
                  harangot, mely keze ügyében függött. Egyuttal hangosan fölsikoltott:
            </p>
            <p>
               - Segítség! segítség!... Gyilkos!...
            </p>
            <p>
               Az érczes hang utolsó csengése még el sem halt, midőn az egyik ajtón
                  Ágnes nőcselédei, a másodikon pedig négy csatlós rohant be. Hatalmas, szálas
                  legények voltak ezek, a Tahy Ferencz szolgálattevő hajdúi.
            </p>
            <p>
               - Gyilkos! gyilkos!... - sikoltozott Ágnes reszketve.
            </p>
            <p>
               A négy ember Kopóra vetette magát, a ki fegyvertelen kézzel várta a
                  támadást. Őrült szenvedélyében eszébe sem jutott, hogy megölhetik: de meg úgy sem
                  sokat törődött a halállal. Egyenesen a rá rohanó legelső csatlós torkának ugrott
                  és oly sulyos csapást mért rá az öklével, hogy a nagy ember hanyatt vágódott a
                  földön. A mint elesett, Kopó fölkapta a kardját, szembe fordult a másodikkal,
                  fölfogta a rá mért csapást és egész erejéből visszavágott. A kard épen oda
                  sujtott, a hol a nyak a vállba forr és menten megölte a csatlóst, a ki nagy
                  zuhanással rogyott össze. A harmadiknak pedig, a mint rá rohant, markolatig
                  szivébe döfte a kardját, még mielőtt lesujthatott volna rá.
            </p>
            <p>
               Az asszonynép sikoltozott, csak Ágnes nem szólt egy hangot sem, hanem
                  mozdulatlanul állott és lélektelenül nézte az egyenetlen tusát. Lukács pap pedig,
                  a kinek rémült, fakó arcza egy pillanatra megjelent a terrasz ablakában,
                  kétségbeesve kiáltott be:
            </p>
            <p>
               - Menekülj! Elég volt!
            </p>
            <p>
               Most az utolsó csatlósra került a sor és Kopó irtózatos erővel
                  sujtott hozzá. Hatalmas volt a csapás, csakhogy a csatlós félre ugrott előle, a
                  kard pedig, a márványpadlót érve, szétpattant és Kopó fegyvertelenül maradt. Vad
                  diadalordítással suhogtatta meg kardját a csatlós és lezúdította Kopó fejére, a ki
                  a törött kard markolatával fogta föl a rettenetes ütést. Ujra lesújtott rá s Kopó
                  újra fölfogta: de mikor a csatlós harmadszor is fölemelte kardját s Kopó látta,
                  hogy ezt így nem birja tovább, nagy kiáltással mellbe ütötte az embert, úgy hogy
                  megtántorodott. És ekkor, mielőtt ismét lesújthatott volna rá, derékon ragadta az
                  ellenfelét. Teljes egy perczig dulakodott dühösen a hatalmas emberrel; azután
                  fölemelte, mint valami bábot és levágta a földre, hogy a csontjai összetöredeztek.
                  A következő pillanatban pedig lihegve rázta meg tagjait, kiugrott az ablakon,
                  lerohant a lépcsőkön a kertbe, átvetette magát a kétöles falkerítésen és vad
                  futásban menekült a legközelebbi kapu felé.
            </p>
            <p>
               Lukács pap ez alatt eljutott az új-város nyugati, úgynevezett
                  halász-bástyájához, melyet, mivel nagyon magos és meredek sziklára támaszkodott s
                  alatta az ingovány terült el, nem is igen őriztek. Ott fölkúszott a falra,
                  leeresztette magát a ferdén szakadékos sziklára, egész hoszszában hanyatt feküdt
                  rajta s a lábaival előre, vakmerőn lesiklott a meredek szirten. Aztán, kilábolva
                  az ingoványból, kétszer átúszta a Szávát s késő éjjelen, nagy kerülő úton, halálra
                  fáradva ért vissza a táborba.
            </p>
            <p>
               Kopó pedig, mint a menekülő oroszlán, mikor a barlangjába vezető
                  ösvényt keresi, lihegve rohant előre és rettenetes pillantásokkal tekintgetett
                  maga körül. A nap épen kelőben volt s az utczák kezdtek benépesedni. Mögötte, a
                  Tahy-kastélyban, roppant zűrzavar támadt s csakhamar a szolgák, csatlósok egész
                  serege eredt utána. Egyik-másik járó-kelő föl akarta tartóztatni, de Kopó vagy
                  keresztül gázolt rajtuk, vagy egyetlen ökölcsapással leütötte őket. Egyre
                  gyorsabban futott, mert üldözőinek a zaja is folyton közeledett és növekedett. Igy
                  ért végre a stájer kapuhoz: épen ahhoz, a melyen két héttel azelőtt Tahy Ferencz
                  kilopózott, hogy rajtuk üssön a szerencsétlen uszkókokon. Ott megállt. A lélekzete
                  elfogyott, a melle zihált, ő maga pedig sápadt volt, mint a halál. Érezte, hogy
                  mindennek vége. Üldözői már megjelentek az utcza kanyarulatánál és ujjongva
                  rohantak feléje.
            </p>
            <p>
               Kopó oda ugrott a roppant erős kapuhoz, melynek karvastagságú
                  vasreteszeit három-négy ember darúval szokta fölpattantani. De nem a darúhoz
                  lépett: talán nem is látta, merre van; hanem, minden erejét megfeszítve, neki dűlt
                  a kapunak és őrjöngve rázta, döngette. A megvasalt kapu meg sem mozdult s az
                  üldözők kegyetlen kárörömmel tomboltak tehetetlen dühe láttára. Most már óvatosan,
                  zárt sorokban közeledtek feléje: élve akarták elfogni.
            </p>
            <p>
               A tőrbe esett hajdú tágra nyilt, révedező szemekkel bámult a tömegre.
                  Halántékainak vad lüktetése csaknem megfosztotta eszméletétől. Az a buta,
                  öntudatlan mámor vett rajta erőt, mely az ittasok eszméletlenségét megelőzi. Most
                  hirtelen meglátta a darú lánczát. Egyetlen ugrással mellette termett, mind a két
                  kezével megragadta, lábait, mint két oszlopot, megfeszítette a falban és irtózatos
                  erőfeszítéssel, hogy a dereka is ropogva görnyedt meg bele, fölrántotta a darú
                  emelő rúdját... és a kapu félszárnya csikorogva fordult meg sarkaiban...
            </p>
            <p>
               Az üldözők, mikor menekülni látták biztos prédájukat, az őrjöngő
                  csalódás vak dühével rohantak utána. Az elsők, a gyorsabbak már-már elérték... már
                  vad üvöltözéssel nyujtották ki utána a kezüket... mikor hirtelen, mintha a föld
                  roppant volna össze sarkaiban, irtózatos csattanással dördült meg hátuk mögött a
                  város. Valamennyien elbuktak, mert a föld megindult lábaik alatt; s a mint
                  föltápászkodva visszanéztek, még látták, hogyan inognak a puskaporos torony
                  roppant bástyái: aztán a tető, a kövek, a gerendák fölülemelkedtek a sürű
                  füstgomolyagon és szerte röpültek a rémülten jajveszékelő város fölött.
            </p>
            <p>
               Lent, a völgyben, már csak egy fekete pont mutatta, hogy Kopó merre
                  vette az útját.
            </p>
            <p>
               *
            </p>
            <p>
               A parasztok egetverő örömrivalgással fogadták Kopót. A rettenetes
                  robbanás zajára mindnyájan kirohantak sátraikból s az egész roppant tömeg ott
                  zajlott, hullámzott a völgykatlan síkjában, találgatva, hogy mi történhetett a
                  városban. Mikor aztán a lihegve érkező Kopótól megtudták, hogy a fellegvár s vele
                  az összes puskapor-készlet fölrobbant, lelkesedésük határt nem ismert. Rögtön meg
                  akarták rohanni a várost, mert most már nem kellett félniök az ágyúktól. Kopó csak
                  alig tudta őket visszatartani.
            </p>
            <p>
               Estére kelve Lukács pap is megérkezett. Azon sárosan, latyakosan
                  bement Kopóhoz és magával vitte a zsupánt is. Sokáig tanácskoztak a teendők felől.
                  Egyelőre abban állapodtak meg, hogy követeket küldenek szerteszét, hogy a
                  jobbágyokat mindenünnen csatlakozásra szólítsák föl s csak aztán fognak az
                  ostromhoz.
            </p>
            <p>
               Alig mentek szét a követek, a Száva és a Kulpa közt elterülő vidéken
                  azonnal kitört a szabadság ujjongó mámora. Mindenfelé habozás nélkül leölték a
                  várnagyokat, a földesurak tisztjeit, a királyi harminczad- és adószedőket s aztán
                  fölásták a régi fegyvereket, melyeket az erdőkben, barlangokban, vagy a föld
                  gyomrában rejtettek el. Az ekékből kardokat kovácsoltak, a gyermekek köveken és
                  sziklákon fenték élesre a lándzsahegyeket, a nyársokat botokra kötözték, a
                  sarlókat, kaszákat hosszú nyelekre erősítették. Mindenki részes akart lenni a
                  pusztítás, az emberirtás gyönyörűségében.
            </p>
            <p>
               Egyidejüleg nagy tömegekben érkeztek a parasztok táborába az élelmi
                  szerek és a harczhoz szükséges fegyverek is. Ökörcsordákat, juhnyájakat és
                  méneseket hajtottak a völgybe; garmadával hozták a búzát, a lisztet, a gyümölcsöt;
                  jó borok hordó számra jöttek nagy társzekereken: szóval semmiben sem volt hiány.
                  Aztán, mint a kévébe kötött kalászok, nagy szekerekkel érkeztek a nyílveszszők,
                  kopják, lándzsák, kaszából vert kardok.
            </p>
            <p>
               Végül megindult a népáradat. Minden felől csapatosan özönlöttek a
                  táborba az olyan népelemek, a melyek vagy nem tudtak, vagy nem akartak becsületes
                  munkájuk után élni. A mindenükből kifosztott hajléktalanok, a portájukról elüzött
                  jobbágyok, a levelessé tett, törvényen kivül helyezett földönfutók, a kik eddig
                  rabolva, dúlva, fosztogatva kóboroltak az országban szanaszét, most ott
                  találkoztak Zágráb alatt és a szerencsétlen város kincseire, a bent szorult urak
                  vérére áhitoztak.
            </p>
            <p>
               Egyszerre aztán megmozdult ez a roppant sokaság. Mint a tenger,
                  melynek habjai annál jobban tornyosulnak, minél közelebb érnek a parthoz: úgy a
                  jobbágyok is, zúgó, morajló hullámzással özönlötték el a város közvetlen közelében
                  fekvő magaslatokat. Most már nem féltek az ágyuktól. Tudták, hogy ha maradt is
                  némi puskapor a várban, az olyan kevés lehet, hogy legfölebb az első rohamot
                  hiusíthatja meg: ez pedig csak pár ezer emberéletet jelenthetett.
            </p>
            <p>
               Viszont, a városbeliek egy pillanatig sem kételkedtek azon, hogy
                  rettenetes napok virradtak rájuk. Tudták, hogy puskapor nélkül nem tarthatják
                  távol a parasztokat a falaktól s hogy minden rohamot csak fegyverrel verhetnek
                  vissza: olyan gyilkos, kézi viaskodással, a melyben ember ember ellen harczol. És
                  erre a gondolatra még a legbátrabbak is megborzadtak: ha a parasztok éjjel-nappal
                  váltott, friss csapatokkal intézik a rohamot, - pedig ezt könnyen megtehették,
                  annyian voltak, - hogyan fognak hosszabb ideig ellent állani? Egyetlen reményük
                  Migazziban, a fölmentő sereg vezérében volt.
            </p>
            <p>
               Kopó, hogy minden meglepetés ellen biztosítsa magát, Lukács papot
                  csőcselék hadával félnapi járásra rendelte a háta mögé. Ez a sereg, óriási
                  félkörben, apró csapatokra osztva, az egész környéket megszállva tartotta. A
                  zsupánt, részint ugyanezen okból, de leginkább azért, hogy a sereg élelmezését
                  biztosítsa, átküldte az Orsolya-szűzek szigetére, a honnan könnyű volt a termékeny
                  és népes déli végeket megsarczolni. Ő maga, a jobbágyok derékhadával, közvetlen
                  közelből fogta körül a várost és megesküdött, hogy mindaddig nem nyugszik, míg be
                  nem veszi.
            </p>
            <p>
               Csakhogy a városnak, a széles árkon kivül, a magas töltéssel együtt
                  háromszoros védő fala volt. Kopó pedig, a ki az előtt még sohasem vett részt
                  egyetlen ostromban sem, azt sem tudta, hogyan fogjon a vár vívásához. Ráadásul
                  szakadatlanul gyötörte az emlékezés Ágnesre s mialatt a leány szépségéről,
                  szerelméről ábrándozott, igen gyakran megfeledkezett a seregről s néha napokig sem
                  gondolt az ostromra. Gyilkos, folyton növekvő vágy emésztette, hogy viszontlássa
                  Ágnest. Már arra is gondolt, hogy közvetítőnek, békekövetnek ajánlkozik, csakhogy
                  bejuthasson a városba, mert azt remélte, hogy akkor majd mégis csak találkozik
                  vele.
            </p>
            <p>
               - Erőszakkal kellett volna elhurczolnom! - panaszkodott Lukács
                  papnak. - Senki sem mert volna ellenszegülni, akkor!
            </p>
            <p>
               Lukács pap azonban rá sem hallgatott. Kényelmesen heverészett
                  sátrában és nagyokat ivott a földre állított csutorából.
            </p>
            <p>
               - Most mit csináljak?... - folytatta Kopó. - Hogyan jussak be még
                  egyszer Zágrábba?...
            </p>
            <p>
               - Én nem tudom, - felelte Lukács pap.
            </p>
            <p>
               Ez a közöny egészen magánkivül hozta Kopót.
            </p>
            <p>
               - Ah, nyomorult! - kiáltotta, - hát nem tudod? Először elcsábítottál
                  és most cserben hagysz? Te akarsz nekem parancsolni? Hitehagyott kutya!...
            </p>
            <p>
               És fölemelte öklét, hogy leüsse a papot. Ez azonban még csak a szemét
                  sem hunyorította és nyugodtan nézte a hadnagy dühöngését. Majd, mikor Kopó hevesen
                  fölcsapta a sisakját, magára öltötte a pánczélinget és kezébe kapta nehéz, kétélű
                  kardját, fölugrott és elébe állt:
            </p>
            <p>
               - Hová indulsz?
            </p>
            <p>
               - Vissza, Zágrábba! Ne álld az utamat! Kiirtom valamennyit! Úgy
                  tiprom el őket, mint a férgeket...
            </p>
            <p>
               Hanem azért a legelső roham irtózatos kudarczczal végződött és a
                  védők véres fejjel űzték vissza a parasztokat. Mivel akkor még puskaporuk is volt,
                  ágyuikkal egész utczákat lőttek a jobbágyok sűrű, tömött soraiban, úgy hogy ezek
                  esze-veszett, vad futásban menekültek. Schwarzenbach ki is rohant utánuk, a
                  hátrálókra vetette magát és sok százat levágott közülök. Csakhogy Kopónak
                  parasztja még mindig elég maradt s folyton friss népet küldhetett a vár ellen: a
                  védők ellenben, ha majd a puskaporuk végkép elfogy, nem pótolhatják ezt a
                  veszteséget és egyedül csak a vár falainak az erősségében bizakodhattak.
            </p>
            <p>
               Kopón időnként lelket ölő csüggedés vett erőt. Kétségbeesve fonta
                  össze karjait a mellén és keserves sóhajtásokra fakadt. Levetette magát a puszta
                  földre, körmeit görcsösen belevájta a homokba és zokogott. Nyomorultnak,
                  gyöngének, elhagyatottnak érezte magát. Ágnes soha sem lesz az övé: hogyan is
                  lenne az, - hiszen még ezt a várost sem tudja bevenni...
            </p>
            <p>
               Mikor aztán kétségbeesése oszladozott, kedélye rögtön az ellenkező
                  végletbe esett. Ilyenkor dühösen hajszolta embereit, rohamra fuvatott és maga ment
                  elül, a vakon engedelmeskedő parasztok élén. Két kézre markolva sulyos kardját,
                  nem nézve hátra, nem törődve azzal, hogy jönnek-e utána, fölrohant arra a
                  töltésre, melyet a vízi árokban hányatott, neki esett a vár falának, tépte,
                  szaggatta a köveket és őrült módjára, dühösen vagdalkozott kardjával minden
                  irányban. A parasztjai vad lármával, féktelen rajongással tódultak utána. Az
                  ostromlétrák recsegve, ropogva törtek össze a rendetlen csapatokban fölfelé
                  torlódók alatt s egész tömegek hullottak alá az árokba, melynek vize véres
                  habokban locscsant föl a magas falakra.
            </p>
            <p>
               Aztán a tomboló csatazaj lassankint alább hagyott; a parasztok
                  fáradtan, kimerülten vonultak vissza, hogy az első jeladásra ismét megújítsák a
                  rohamot. Kopó pedig végig terült a földön, keze fejével törülgette arczáról az oda
                  föcscsent vércseppeket és megint komor kétségbeesésbe merült.
            </p>
            <p>
               Egy napon végre azzal a hírrel jöttek meg a Lukács pap portyázó
                  kémei, hogy Migazzi erős haddal közeledik az ostromlott város fölmentésére. Kopó
                  és Lukács pap azonnal áthivatták a zsupánt a szigetről és hadi tanácsot tartottak.
                  Lukács pap azt ajánlotta, hogy egyesüljenek mind a hárman és roppant seregükkel
                  nyomják agyon a horvát parasztot. Aztán forduljanak vissza és három oldalról
                  egyszerre rohanják meg Zágrábot.
            </p>
            <p>
               Ezt a tervet a zsupán ellenezte. Semmi esetre sem szabad abbahagyni
                  Zágráb ostromát, mert a fegyverszünet alatt a város nemcsak elláthatja magát
                  puskaporral és eleséggel, hanem a falait is megint kijavíttathatja, sőt számosabb
                  őrséget is fogadhat.
            </p>
            <p>
               Mivel ez volt Kopó véleménye is, abban állapodtak meg, hogy a zsupán
                  visszamegy a szigetre és ott marad tartalékban. Lukács pap ez alatt tovább
                  folytatja Zágráb körülzároló ostromát és elfoglalva tartja az egész völgyet. Maga
                  Kopó pedig személyesen vezeti seregét Migazzi ellen, a kivel különben is régóta
                  elintézésre váró számadásai vannak.
            </p>
            <p>
               Mindjárt másnap reggel megszólaltak a dobok és trombiták. A
                  zágrábiak, a kik újabb rohamtól féltek, sürű sorokban álltak a falakon, mikor Kopó
                  megkezdte az elvonulást parasztjaival. Szép rendben, négyes sorokban, katonásan
                  lépést tartva indult meg a sereg és hosszan kanyargó kigyóként verte föl a port a
                  széles országúton. A bástyákon tolongó nép meghökkenve bámult el ennyi ember
                  láttára: körülbelül húszezeren lehettek. A csapatok lassan kanyarodtak le a Száva
                  partjára s a folyó mentén haladtak tovább, a távolban kéklő Vukomeri dombvidék
                  felé.
            </p>
            <p>
               Aztán éjszak, kelet és nyugat felől ismét úgy látszott, hogy
                  megmozdul a föld és hullámzó habokat vetve közeledik. Most jöttek a Lukács pap
                  csőcselék seregei, melyek Kopó hadát váltották föl az ostromzárban.
            </p>
            <p>
               Ez a zagyva sereg egyetlen tömegbe verődött össze a stájer kapuval
                  szemben, úgy hogy hátát a mocsaras vidéknek vetette, két oldalról pedig magas
                  földsánczokkal biztosította magát. A csőcselék-horda éjjel-nappal tivornyázott,
                  dorbézolt és tobzódott. Maguk a hadnagyok jártak rosz példával elől:
               
                  vígan laktak, trombitáltatták, sípoltatták magukat
               
               . A harczra, fegyverforgatásra senki sem gondolt s magának Lukács
                  papnak sem jutott eszébe soha, hogy rohamot intézzen a város ellen.
            </p>
            <p>
               A táborban leirhatatlan volt a rondaság, mert csak a Lukács pap sátra
                  körül való területet tartották tisztán, a többivel pedig nem törődtek. Épen ezért
                  a rabló szemétnép között óriási volt a halandóság, s mivel még arra is lusták
                  voltak, hogy az elhaltakat elföldeljék, a tábor körül töméntelen holttest hevert
                  szanaszét. A marha és egyéb jószág is csak úgy hullott, mint a légy, s a lovasok
                  és szekeresek rövid időn ló és igásbarom nélkül maradtak.
            </p>
            <p>
               Lukács pap a nap legnagyobb részét sátorában töltötte és koczkázott,
                  ivott a fő-emberekkel, a meddig birta. Mikor holt részegre itta le magát, végig
                  feküdt egy kopott szőnyegen és sokszor egész nap is aludt. Aztán, mikor fölébredt,
                  ismét égető szomjuság gyötörte.
            </p>
            <p>
               Schwarzenbach, mihelyt kémei értesítették erről, azonnal elhatározta,
                  hogy rajta üt Lukács pap gyülevész hadán. Tudta, hogy a zsupán a szigeten van, s
                  mivel a várból csak egyetlen kapun, az ingoványra nyíló déli kapun át osonhatott
                  ki, vigyáznia kellett, hogy a zsupán észre ne vegye, mert különben könnyen két tűz
                  közé szoríthatják. Leszámítva ezt a kis koczkázatot, biztosra vette a vállalkozás
                  sikerét. Neki ugyan nem volt csak kétezerötszáz katonája, de ezek mindegyike
                  fölért tízzel a Lukács pap söpredék népeiből.
            </p>
            <p>
               Schwarzenbach nagy előkészületeket tett a kirohanásra. Mindenek előtt
                  erőszakkal lefoglalta az összes lovakat, öszvéreket és fegyvereket. Aztán
                  összehivta az urakat és felszólította őket, hogy a netalán birtokukban levő
                  puskaport szolgáltassák be neki, mert legközelebb szüksége lesz rá. Ő maga a
                  robbanás után még megmaradt kevés kénből és salétromból készíttetett puskaport s
                  egyúttal húsz tábori ágyút is harczra készen fölszereltetett. Egyidejűleg
                  szervezte a polgári őrséget, hogy távollétében, vagy eleste után ezek védhessék a
                  várat. De nem mindenkit sorozott be. A gyöngéket meg az elhizottakat
                  visszautasította, a többieket ellenben kora hajnaltól késő estig oktatta,
                  gyakorolta, künn hálatta a szabad ég alatt, hogy valamennyien keservesen
                  panaszkodtak.
            </p>
            <p>
               Végre egy napon, alkonyatkor, riadót fúvatott a várban. Hangos
                  zsivaj, fegyvercsörgés támadt s a zsoldosok meg a polgárőrség pár percz alatt hadi
                  rendben sorakoztak a piaczon. Schwarzenbach átadta a főparancsnokságot Tahy
                  Ferencznek, reá bízta a vár védelmét, alája rendelte a polgári őrséget s aztán
                  csendesen, kürtszó és dobpergés nélkül kivonult a déli kapun, az úttalan
                  ingoványba. Félóra mulva minden néma volt a várban és csak időnkint hangzott föl a
                  falakon járkáló őrök jelző kiáltása.
            </p>
            <p>
               A sereg, ellenkező irányban, ugyanazt az útat tette, a melyen Kopó
                  meg Lukács pap a fellegvárba lopóztak. A mocsár egyre süppedékesebb, feneketlenebb
                  lett, de Schwarzenbach azért csak haladt előre. Ő lovagolt a csapat élén, a nagy
                  lipizzai spanyol ménen, a melyet sarkantyúzva hajtott folyton beljebb a sivatag
                  ingoványba. Néhányan morogtak, hogy a kész veszedelembe mennek. Ezeket
                  Schwarzenbach rögtön hátra küldte a zsoldosok közé és elvétette fegyvereiket.
                  Később egyesek az öszvérekre másztak föl, mások pedig a lovak farkaiba
                  kapaszkodtak. Az erősebbek czipelték a gyöngébbeket és leghátul, a vakon
                  engedelmeskedő német zsoldosok lándzsa-nyéllel verték az elmaradozókat.
            </p>
            <p>
               A sötétségben eltévesztették az útat, mire Schwarzenbach rögtön
                  megállást parancsolt. Aztán egyedül lovagolt előre, lassan, óvatosan, vizsgálódva:
                  s mikor újra megtalálta az útat, halkan hivta a sereget maga után. Igy mentek
                  tovább, lihegve, elcsigázva s a bizonytalanságnak lelkükre nehezedő ólomsulya, -
                  mivel senki sem tudta, hová mennek, - lassankint megbénította minden tagjukat.
                  Legnehezebb volt az ágyúk tovaszállítása. Mindegyiket tíz-tíz ember vitte
                  keresztrudakon, de még így is veszélyben forogtak, hogy minduntalan elsülyednek.
                  Végre valamennyien megkönnyebbültek: szilárd talajt éreztek a lábuk alatt. Kelet
                  felé kanyargó, halványan csillogó szalag kigyózott végig a síkon: a Száva egyik
                  holt ága volt.
            </p>
            <p>
               Noha fagyos éjszaki szél fújt, Schwarzenbach nem engedte meg, hogy
                  tüzeket gyújtsanak. A katonák ruhástól, fegyverestől feküdtek le s aludtak éjfél
                  után két óráig. Ekkor felköltötték őket; de a kapitány nem fúvatott ébresztőt,
                  hanem csak úgy rázatta fel katonáit. Halkan vonultak tovább a holt Száva felé.
                  Schwarzenbach leszállt lováról s azon fegyveresen ő gázolt át először a vízen,
                  hogy bátorságot öntsön seregébe. A víz alig ért neki övig. A sereg is hamarosan
                  átlábolt, s a tulsó parton azonnal csatarendben sorakozott.
            </p>
            <p>
               Ez a zseniálisan kigondolt és vakmerően végrehajtott hadi-csel
                  roppant előnyöket biztosított Schwarzenbachnak, de egyszersmind nagyon veszélyessé
                  is válhatott rá nézve. Az ingoványon és a Száva holt ágán át megkerülte a Lukács
                  pap seregét úgy, hogy most hátban támadhatta meg az ellenséget, tehát arról az
                  oldalról, a honnan a támadást nem is álmodták. De viszont, saját magát is elvágta
                  a vártól, s ha esetleg vereséget szenved és vissza kell vonulnia: vagy beszorítják
                  az ingoványba, a hol elpusztul, vagy pedig egyenesen a zsupán torkába szalad,
                  tehát üllő és kalapács közé jut.
            </p>
            <p>
               Schwarzenbach, rövid pihenés után, még jóval napkelte előtt
                  megindult. A tüzérségen kivül, mely összesen húsz tábori ágyút hozott öt ütegre
                  osztva, még kétezerötszáz katonája volt: ötszáz huszár, nyolczszáz hajdú, meg
                  ezerkétszáz nehéz német és spanyol zsoldos. Seregét három csapatra osztotta.
                  Legelül ment a tüzérség, melynek két szárnyát, jobbról és balról, a lovasság
                  födözte; utánuk következtek a hajdúk és leghátul a sereg magva, a vasas
                  zsoldosok.
            </p>
            <p>
               A nap épen fölkelt, mikor Lukács pap serege meglátta a háta mögött
                  fölszálló porfelleget, mely egyre jobban nőtt, gomolygott és közeledni látszott.
                  Találgatták, hogy mi lehet. Némelyek azt mondták, hogy megvadult ökrök s már lóra
                  is akartak kapni, hogy behajtsák a táborba. Mások azt vélték, hogy új
                  segélycsapatok, menekülő zsellérek lesznek, a kik szintén fölzendültek uraik
                  ellen. Végre sokan vállat vonva ásitoztak s azt mondták, hogy nekik mindegy,
                  akármi is az a porfelleg.
            </p>
            <p>
               A nap ezalatt magasabbra szállt és a hajnali szürke derengést fényes,
                  átlátszó világosság váltotta föl. A gomolygó felhő egyre közeledett s gondolkozóba
                  ejtette a sereget, mely nyugtalan aggodalommal gyülekezett a tábor szélén és,
                  nyakát előre nyújtva, szemeit a távolba meresztette. Végre a porfelleg itt-ott
                  meghasadt és látni lehetett, hogy méhében sötéten mozgó, hullámzó tömegek
                  kavarognak. Már hallani lehetett valami egyhangú, tompa dübörgést is, egyszerre
                  pedig hirtelen fölcsillantak a lovas huszárok fegyverei. Egyetlen ordítás tört elő
                  a lázadók torkaiból:
            </p>
            <p>
               - A zágrábiak!
            </p>
            <p>
               S a nélkül, hogy kürtjelre vagy parancsszóra várnának, valamennyien
                  fegyvereikért rohantak, hogy reá vessék magukat Schwarzenbachra.
            </p>
            <p>
               Lukács pap összerezzent ennek a névnek a hallatára.
            </p>
            <p>
               - Schwarzenbach?!... Schwarzenbach?! - ismételte elcsukló
                  hangon.
            </p>
            <p>
               És Kopó nem volt itt! De nem volt itt még a zsupán sem! Mit tegyen?
                  Menekülnie nem lehet: előtte a város, mögötte a kapitány. Már testében érezte az
                  ellenség kardját, már látta, a mint levágott fejét lándzsára szúrva hordozzák
                  körül...
            </p>
            <p>
               E közben egyre hívták, keresték: huszonötezer ember várta a
                  parancsait. Most irtózatos dühre gerjedt önmaga ellen. Megint a győzelem reményébe
                  kapaszkodott, a mi egyértelmű volt számára a boszúval, a boldogsággal, a
                  legnagyobb gyönyörűséggel. Erősnek, bátornak, legyőzhetetlennek érezte magát, s
                  hogy elrejtse arcza sápadságát, sisakot tett föl és gyorsan felhajtott egy nagy
                  kupa vörös bort.
            </p>
            <p>
               A csőcseléket pokoli káröröm fogta el, mikor meglátta a maroknyi
                  ellenséget, melynél számra tízszer is erősebb volt. Tomboltak a diadal reményében
                  és türelmetlenül várták az összecsapás pillanatát. Schwarzenbachot sehol sem
                  látták: talán Zágrábban maradt? De mit törődtek ezzel! A gyűlölet, a boszú, mely
                  újra lángra lobbant sziveikben, most hogy szemközt álltak az ellenséggel, annyira
                  elvakította őket, hogy csak a mészárlásra gondoltak. És mielőtt még Lukács pap
                  kiadta volna a parancsot, már saját jószántukból is hadsorba állottak. Egyetlen
                  egyenes vonalban sorakoztak, mely jobbról is, balról is, messzire túlszárnyalta a
                  Schwarzenbach maroknyi hadát. Igy akarták az ellenséget minden oldalról teljesen
                  körülzárni.
            </p>
            <p>
               Midőn a két sereg ötszáz lépésnyire ért egymáshoz, Schwarzenbach husz
                  ágyúja egyszerre eldördült. Aztán a már készen tartott lovakat befogták, az ütegek
                  megfordultak és gyorsan, vágtatva menekültek. Ugyanezt cselekedték a tüzérség két
                  szárnyán fölállított huszárok, meg a mögöttük jövő hajdúk is: mindnyájan kétfelé
                  válva nyitottak útat a vágtató ütegek előtt s aztán megfordulva, maguk is gyorsan
                  hátráltak a megfelelő oldalon.
            </p>
            <p>
               A lázadók elámultak, de aztán rögtön féktelen düh és megvetés szállta
                  meg valamennyit. Rettenetes ordítás rázta meg a levegőt:
            </p>
            <p>
               - Fut a német! Utána!
            </p>
            <p>
               Lukács pap, a ki egy szelid kanczán lovagolt, rekedten, őrjöngve
                  kiabált:
            </p>
            <p>
               - Csak előre! Rajta! Csak előre!
            </p>
            <p>
               A parasztok a menekülők után eredtek. Az ágyúk egyetlen sortüze alig
                  ölt meg ötven embert, a többiek pedig nyilazva, kopjákat, köveket hajigálva, dühös
                  kiabálás közt vetették magukat a futókra. De ezeket a fölvert porfelleg egészen
                  elnyelte s úgy eltüntek, mint árnyék a félhomályban.
            </p>
            <p>
               A háttérben azonban gyors lépések ütemes dobbanása és zajos
                  fegyvercsörgés hallatszott, a mit túlharsogott a szilajon riadó kürtök hangos
                  szava. Ezek voltak a zsoldosok, Schwarzenbach seregének a magva, a kik most zárt
                  sorokban, rohamlépésben törtek előre. Schwarzenbach ugyanis megparancsolta, hogy
                  az első sortűz után az ágyúkkal azonnal forduljanak meg és vigyék az ütegeket
                  egészen a hadsor mögé. A két lovascsapat, meg a derékhadban szintén ketté váló
                  hajdúk pedig jobbról és balról csatlakoztak a zsoldosokhoz.
            </p>
            <p>
               Igy aztán, mire a lázadók összecsaptak Schwarzenbach seregével, már
                  ez is egyetlen egyenes vonalba fejlődött, még pedig úgy, hogy a czentrumban az
                  ezerkétszáz nehéz zsoldos volt, jobbról és balról pedig a huszárok és hajdúk
                  fele-fele sorakozott egymás mellé.
            </p>
            <p>
               A négysorosan fölállított és nehéz pánczélba öltözött zsoldosok,
                  hátukat egymásnak vetve, keresztbe fektették lándzsáikat és valósággal
                  áttörhetetlen élő falat alkottak, mely egyetlen oldalról sem volt megközelíthető.
                  A hajdúk muskéta helyett nyilakkal voltak ellátva és közvetlenül a zsoldos falanx
                  oldalaihoz támaszkodtak. Legszélrül a huszárok álltak és hosszú lándzsáikat lovaik
                  nyakára fektetve, türelmetlenül várták a rohamot.
            </p>
            <p>
               Ezzel a gyönyörűen fejlesztett egyenes hadsorral szemben a lázadók
                  nem tudták megtartani kezdetleges arczvonalukat. Hosszú, egyenlőtlen hadsoruk
                  össze-vissza görbült, kanyarodott. Itt-ott nyílások, hézagok támadtak soraikban és
                  valamennyien lihegtek, elfáradva a sebes rohanásban. Most megmozdultak a zsoldosok
                  és valamennyi egyszerre döfött előre lándzsájával. E roppant, állandó nyomás előtt
                  a parasztok kis mélységű arczvonala nem állhatott meg s Lukács pap hadainak a
                  czentruma csakhamar meghátrált. Most a falanx rohamlépésben törte át a hátrálók
                  hadsorát: s a ketté szakított sereg, mint a kigyó, ha derékban kettévágják,
                  kínosan vonaglott a falanx két oldalán.
            </p>
            <p>
               Ekkor Schwarzenbach segédcsapatai jobbról és balról egyszerre
                  vetették rá magukat a lázadókra. A huszárok, meg a hajdúk a czentrum felé
                  szorították a parasztok jobb és bal szárnyát, hogy ismét a falanx rettenetes
                  lándzsái elé kerüljenek. Lukács pap, látva serege züllését, most azt parancsolta,
                  hogy minden oldalról egyszerre támadják meg a zsoldosokat. Azt remélte, hogy az
                  általános, konczentrált roham ereje alatt a falanx ellapul és áttöretik. De a
                  zsoldosok lassan kibontakoztak. A háttal egymásnak fordult sorok közepe
                  lassan-lassan kidomborodott és olyan lett, mint a sündisznó; aztán kettős,
                  párhuzamos sorokba fejlődve, szilárd négyszöget formáltak, melyen, mint a szirten
                  a hullámok ereje, a parasztok rohama megtörött.
            </p>
            <p>
               Az elkeseredett parasztok szilaj halálmegvetéssel rohanták meg a
                  zsoldosokat. Kardjaikkal akarták ketté vágni a lándzsák nyeleit, de a kaszából
                  vert szablyák kicsorbultak, elgörbültek, s mialatt térdeiken, vagy a földön ismét
                  egyenesre hajlították, a huszárok levágták, vagy a hajdúk leszúrták őket.
            </p>
            <p>
               A sebesültek elbukva is védelmezték magukat, a hogy birták, s a kinek
                  már nem volt fegyvere, puszta kézzel ugrott neki az ellenség torkának. Kegyelmet
                  senki sem kért, de senki sem is adott. Hetven-nyolczvan renegát janicsár fogait
                  csikorgatva markolta két kézre hatalmas kardját és kétszer egymás után elűzte
                  Schwarzenbach hajdúit a zsoldosok mellől. A Karsztokból ide menekült bosnyák
                  pásztorok, kik puszta kézzel szokták hegyeikben a medvét megfojtani, reá vetették
                  magukat a huszárokra, megkapták a lovak sörényét, annál fogva lerántották a
                  horkoló paripa fejét s aztán buzogányaikkal betörték a huszárok bordáit,
                  mellkasát, hogy a csontok ropogva recsegtek. A zsoldosok ingadoztak, hátráltak: a
                  falanx megbomlott. A diadal a parasztok felé kezdett hajlani.
            </p>
            <p>
               Ebben a pillanatban jobbról, egyenlő magasságban a szilajon tomboló
                  parasztokkal, bömbölve szólalt meg a húsz ágyú. Schwarzenbach csak arra várt, míg
                  a csőcselék sürű tömegbe torlódik valahol, hogy megkezdje a kartácsolást. A
                  parasztok, mihelyt az első pillanat megdöbbenése elmúlt, egyetlen emberként
                  rohantak az ágyúk felé, melyeknek gyilkos kartácstüze véres utczákat vágott tömött
                  soraikban. De a huszárok, a kik két oldalt védték az ütegeket, földet rázó
                  rohanással vetették magukat a parasztokra, s mig az ágyúkat töltötték, kegyetlenül
                  vágták, szúrták, tipratták őket. Mihelyt aztán a tűzjelzés fölharsant, két oldalt
                  félre vágtattak, keresztül gázolva a visszaszorított parasztokon. Ezek pedig,
                  dühükben elfehéredve, ádáz elkeseredéssel rohantak az ágyúk felé... ötven...
                  harmincz.... húsz lépésre... s akkor az ütegek ismét elbődültek, tüzet, halált
                  okádva a felbőszült tömegre.
            </p>
            <p>
               Az első sorok széttépve, izekre lőve rogytak össze; az utánuk jövők
                  elbuktak társaik holttestében. Ekkor a huszárok ismét közibük ugrattak és vadul
                  mészárolták a földön vonagló, vergődő tömeget. A parasztok igyekeztek a lovak
                  szemeit kiszúrni, vagy átvágni a térdeiket. Mások a lovak hasa alá férkőztek,
                  markolatig belédöfték kardjukat s ott pusztultak el alattuk, összetiporva. A
                  bátrabbak megragadták a lovak zabláit, fölugrottak a nyakukra és szúrták, vágták,
                  gyilkolták a huszárokat.
            </p>
            <p>
               A csata újból kezdődött. Az aránylag még pihent hajdúk egyetlen
                  hosszú arczvonalba fejlődve, kivont karddal közeledtek a parasztok felé, a kik
                  megdöbbenve látták, hogy a másik oldalon meg az ismét zárt sorokba szedett nehéz
                  zsoldosok lándzsaerdeje meredez feléjük. Névtelen csüggedés, jegesztő zsibbadás
                  lopózott sziveikbe: a halált, a pusztulást látták maguk előtt. Kegyetlen
                  janicsárok elhányták fegyvereiket, félvad hajdúk térdre hullva kértek kegyelmet:
                  valamennyiüket őrjöngő félelem fogta el. Sokan látták, hogy Lukács pap
                  sarkantyúzza és kopjanyéllel veri lovát, mely vadul fölnyerítve száguldott vele
                  tova.
            </p>
            <p>
               Ez volt a vég kezdete. A csatát már megharczolták, most következett a
                  mészárlás. A huszárok, mivel úgy maguk, mint a lovaik már kimerültek, nem is
                  kisértették meg a vad futásban menekülők üldözését, hanem egyenesen a víznek
                  tartottak, hogy eloltsák szomjukat és itassanak. A zsoldosok és hajdúk ellenben
                  lassan összébb vonták a félkört a közbe szorult parasztok körül és ádáz
                  kegyetlenséggel vágták, aprították a bekerített tömeget. Hasztalan parancsolta
                  Schwarzenbach, meg a többi tisztek is, hogy rabokat kell ejteni: a hajdúk, meg a
                  zsoldosok fogcsikorgatva felelték, hogy mind egy lábig kiirtják ezt a
                  söpredéket.
            </p>
            <p>
               A parasztok, mikor a halált közeledni látták, behunyták szemeiket és
                  bambán tárták ki mellüket a meztelen kardok elé. Mások végső lehelletig védték
                  magukat: ezeket, mint veszett ebeket, messziről szúrták le a zsoldosok. A hajdúk,
                  mivel melegük volt, felgyürkőztek és rövid nyelű kis pallosukkal aprították a
                  parasztokat. Néha, mint az elfáradt aratók, megálltak egy perczre, hogy
                  lélekzethez jussanak, de a következő pillanatban már ismét folytatták az
                  emberirtás rettenetes munkáját. Schwarzenbachnak csak nehezen sikerült valami
                  kétszáz parasztot megmentenie a végpusztulástól; ezeket rabul akarta bevinni a
                  városba.
            </p>
            <p>
               Dél volt. A nap perzselő forróságában eltikkadva, halottak és
                  sebesültek egymás mellett fetrengtek a földön. A völgykatlan, hol a rettenetes
                  vérfürdő végbement, ismét csöndes és nyugodt volt. Csak a Száva hömpölygő habjai
                  vegyültek vérrel és csatáikról harsogtak dalt az elesetteknek. Távol, az erdős
                  dombvidék fölött, sűrű, fekete vonalak kigyóztak az égen: ezek a kányák, a varjúk
                  és a hollók voltak, melyek seregestül jöttek a dögre.
            </p>
            <p>
               Alig félóra mulva érkezett meg a zsupán, kinek a Száván tömegestől
                  leúszó hullák hírül adták, hogy valami történik Zágráb alatt. Lóhalálában jött, de
                  már elkésett. Már messziről látta, hogy a parasztok tábora helyén nagy halmok,
                  idomtalan tömegek hevernek. Valóságos hulladombok voltak ezek: a parasztok
                  holttestei. A zsupán lehajolt az első soroknál - mindnyája halott volt.
                  Meghökkenve nézett körül és kiáltozó szóval hivta őket, - senki sem felelt.
            </p>
            <p>
               Köröskörül minden szokatlanul néma és csöndes volt. A táborban, a
                  sátrak közt itt-ott félmeztelen parasztok horkoltak. Mások véres rongyokat téptek
                  le magukról, vagy sebeiket kötözték be. A haldoklók erőlködve fordították feléje
                  fejüket és rémesen nyögtek. Sokan sántítva, roskadozó léptekkel mentek vízért a
                  Szávához, hogy lecsillapítsák halállal vívódó társaik kínzó szomjúságát.
            </p>
            <p>
               A zsupán Lukács papot kereste. Mikor rátalált, a tönkre vert ember
                  görnyedezve ült a földön; térdeit átkulcsolta karjaival és kétségbe esve
                  csüggesztette le fejét. Az uszkók sokáig megvetően nézte a nyomorultat, a ki a
                  füle botját sem mozdította. Aztán odaállt elébe, dühösen megrázta a vállait és
                  fogcsikorgatva hörögte:
            </p>
            <p>
               - Hát megvertek?
            </p>
            <p>
               - Schwarzenbach! - lihegte Lukács pap és tehetetlen átokra emelte
                  karjait.
            </p>
            <p>
               - Nyomorult kutya! - ordított a zsupán és megrúgta a lábával.
            </p>
            <p>
               Lukács pap vérben forgó szemekkel ugrott föl és ökölbe szorítva
                  kezeit, rávicsorgott a zsupánra.
            </p>
            <p>
               - Nem, nem vagyok gyáva! - hörögte elcsukló hangon. - De nappal nem
                  tudok harczolni. A kardok villogása elvakít. Káprázik a szemem, nem látok. Nagyon
                  sokáig voltam rab: a szemem már elszokott a fénytől... De éjjel... de éjjel!...
                  Ah! emlékszel-e még a puskaporos toronyra?... Nem, nem vagyok én gyáva!...
                  Meglátod... Újra kezdjük... újra... újra!...
            </p>
            <p>
               A zsupán, kit a vereség egészen megtört, csak most kezdett a boszúra,
                  a megtorlásra gondolni. Kirántotta kardját, szilajon megforgatta a feje fölött s
                  dörgő hangon rivallt rá Lukács papra:
            </p>
            <p>
               - Merre mentek? Utánuk! Rajta!
            </p>
            <p>
               És kirohant a sátorból. De odakint rögtön jelentették neki, hogy
                  Schwarzenbach, fölszedve annyi fegyvert, a mennyit csak elvihetett, hangos
                  kürtszóval, diadalmas dalokat énekelve épen most vonul be a városba...
            </p>
            <p>
               A zsupán fölordított: még látta, a mint az utolsó csapatok a stájer
                  kapun át szép rendben bevonulnak a városba és a vér elfutotta szemeit. Ugyanazon a
                  kapun lopózott ki Tahy Ferencz is, mikor őt orvúl megtámadta és minden uszkókját
                  levágta...
            </p>
            <p>
               Valami ezer lépésre egy megsebesült hajdú, a Schwarzenbach seregéből,
                  biczegve, sántítva igyekezett társai után, a kiktől messzire elmaradt. A zsupán
                  elhajította kardját és szilaj rohanással utána eredt. Mikor utólérte, egyetlen
                  ugrással leteperte a földre és markolatig torkába döfte a tőrét. Aztán, kirántva a
                  fegyvert a sebből, állatias kegyetlenséggel szívta a kibugygyanó meleg vért,
                  mialatt egész teste rángatózott a boszú gyönyörében. Majd rátérdelt a hullára,
                  fölemelte marczona fejét s megrázva hátra hulló, gazdag üstökét, szomorú, bánatos
                  dalba kezdett, melyet a hegyek rémesen vertek vissza...
            </p>
            <p>
               Meggyilkolt társait hivta, a kik nincsenek többé és kesergő dala
                  végén fuldokló zokogásban tört ki.
            </p>
         </div>
         <div type="chapter">
            <head>
               VIII.
            </head>
            <p>
               Migazzi, mikor az ivanicsi várból megindult Zágráb felé, úgy
                  gondolkozott, hogy a parasztok vagy elébe jönnek, vagy pedig ott várják be Zágráb
                  alatt, hogy lehetetlenné tegyék bejutását a városba. Arra, hogy a jobbágyokkal
                  csatát álljon, nem is gondolhatott. Összesen ötezer embere volt: nyolczszáz
                  huszár, ezerhétszáz német és spanyol zsoldos, meg kétezerötszáz hajdú. Az volt a
                  terve, hogy a lázadókat elcsalja Zágráb alól s aztán, a hátuk mögé kerülve, beveti
                  seregét a várba. Ha ez sikerül, akkor, Schwarzenbach hadaival egyesülve, mindaddig
                  sakkban tarthatja a fölkelőket, míg megérkezik a királyi fölmentő sereg, melyet a
                  végbeli várak őrségeiből már toboroztak.
            </p>
            <p>
               Ezért délnyugatnak fordulva, egyenesen a Szávának tartott s annak a
                  partján vonult fölfelé Zágráb felé. Mikor azonban kémei hírül hozták, hogy Kopó a
                  jobbágyok derékhadával ellene vonul, hirtelen irányt változtatott és a hegyes
                  belső vidékre húzódott. Most már azt sem kisérthette meg, hogy bejusson Zágrábba,
                  mivel tudta, hogy a zsupán és Lukács pap hadai ismét körülfogták a várat: azt
                  pedig nem koczkáztathatta, hogy két tűz közé szorítsák.
            </p>
            <p>
               Ettől a naptól fogva tehát folyton czéltalanul barangolt seregével és
                  csalogatta Kopót maga után, hogy a királyi seregnek ideje legyen a készülődésre.
                  Egyszer itt, máskor ott bukkant fel, de sehol sem maradt tovább egy-két napnál,
                  sőt igen gyakran megtörtént, hogy több napon át tábort sem ütött, hanem csak a
                  puszta földön hálatta seregét s pár órai pihenés után rögtön ismét tovább vonult.
                  Néha megesett, hogy alig félnapi járó választotta el Kopótól: de, mire a hadnagy
                  oda ért, hogy megvívjon vele, már csak hült helyét lelte s azt sem tudta, hogy
                  merre üldözze megint.
            </p>
            <p>
               Kopó a fogait csikorgatta tehetetlen dühében és sokszor megesküdött,
                  hogy addig a lováról sem száll le, míg a horvát parasztot föl nem akasztatja.
                  Mindez azonban semmit sem használt. Migazzi, mintha jól megfontolt terv szerint
                  járna el, azontúl is csak az orránál fogva vezette egykori hadnagyát. Pedig ezek a
                  fárasztó és veszélyes csalogatások, erőltetett menetelések a zsoldosokat sokkal
                  jobban kimerítették, mint a parasztokat. E mellett Migazzi hadereje egyre fogyott,
                  mivel az útban elhullott, kidőlt katonákat újakkal nem pótolhatta; Kopó serege
                  ellenben ezentúl is, mint azelőtt, állandóan szaporodott. Napról napra újabb meg
                  újabb csapatok érkeztek, melyeket az űzött Kopó táborába, hogy Migazzi serege, a
                  merre csak ment, tűzzel-vassal elpusztított, megsarczolt mindent, s ha nem talált
                  semmit, dühében üszköt vetett a falvakba.
            </p>
            <p>
               Migazzi átlátta, hogy ez a kóborlás nem tarthat így sokáig. Szüksége
                  volt védett táborra, biztos pontra, a hol megvethesse a lábát, a honnan
                  élelmezhesse seregét és, orvtámadásoktól menten, bevárhassa, míg a végbeli várak
                  őrségei is fölkészülnek, hogy vele egyesüljenek. Hogy pedig Zágrábhoz is közel
                  legyen, ha már a városba nem juthat be, legalább az Orsolya-szűzek szigetét akarta
                  elfoglalni, a melyről a zsupán hadai Lukács pap veresége után kivonultak.
            </p>
            <p>
               Hirtelen délnek fordult tehát és átkelt a Száván, hogy arról az
                  oldalról kerüljön a szigetre, a honnan nem is várták, mert onnan volt
                  legnehezebben megközelíthető. Óvatosan haladt fölfelé a Száva jobb partján, de
                  seregét nem sokára hosszú oszlopokba kellett fejlesztenie, hogy a szűk hegyi úton
                  átjuthasson. Alkonyatkor ért a vízválasztó legmagasabb hágójára és csapatai épen a
                  hegygerincz kráterforma tölcsérén húzódtak keresztül, midőn fönt, a párkányhegyek
                  gerinczén minden oldalról fegyveres parasztok jelentek meg. Egyidejűleg köröskörül
                  rettenetes ordítás hangzott fel. A vadul ujjongó parasztok végre bekerítették
                  prédájukat: a tőrbe csalt oroszlán lent volt alattuk, a veremben, - csak rája
                  kellett rohanni, hogy legyilkolják.
            </p>
            <p>
               Migazzi rögtön köralakban állította fel seregét, arczczal a hegyek
                  felé, hogy bármely oldalról támadnák is meg, védelmezhesse magát. Legkivül álltak
                  a huszárok és a hajdúk úgy, hogy minden két huszár közé három hajdút állított;
                  középre pedig a nehéz fegyverzetű német és spanyol zsoldosokat helyezte el. De a
                  támadás egyre késett. Maguk a parasztok is nagyon fáradtak, kimerültek voltak és
                  mivel a győzelmet úgy sem szalaszthatták ki kezükből, inkább vártak reggelig:
                  fényes nappal sokkal kényelmesebb és élvezetesebb a mészárlás.
            </p>
            <p>
               Nagy tüzeket gyujtottak tehát, melyeken egész ökröket sütöttek s késő
                  éjfélig ittak, dorbézoltak a másnapi győzelem örömére. Migazzi táborában ellenben
                  sötét volt, s mivel a holdvilág sem sütött, a parasztok nem láthatták, hogy mi
                  történik alattuk, a hegység tölcsérében. Pedig jó lett volna, ha láthatják: mert
                  Migazzi, mihelyt megbizonyosodott, hogy a parasztok másnapra halasztották a
                  csatát, azonnal hozzáfogott a táborhely megerősítéséhez. Köröskörül három öl
                  széles, két öl mély árkot ásatott a sereg körül s a földet fölhányatta az árok
                  belső szélére úgy, hogy ez is két öl magas fallá tornyosult.
            </p>
            <p>
               Mikor a parasztok reggel lenéztek a völgybe, nem akartak hinni
                  szemeiknek, hogy Migazzi épen olyan védett táborban van, mintha csak várba
                  zárkózott volna. Kopó fogait csikorgatta dühében és ökleivel őrjöngve fenyegette a
                  zsoldosokat. Megismerte Migazzit a sátrak közt. Mint rendesen, most is tetőtől
                  talpig vasban volt és herkulesi alakja kimagaslott a katonák sorából, a kiknek
                  nyugodtan parancsokat osztogatott.
            </p>
            <p>
               A parasztokat rettenetes elkeseredés, vadállati düh fogta el. A
                  préda, melyet oly hosszú idő óta, a boszú emésztő vágyával hajszoltak, ismét
                  kisiklik kezeik közül: épen akkor, mikor azt hitték, hogy már csak meg kell
                  markolniok. Erre a gondolatra, mintha a vérevő harag mindnyájuk eszét elvette
                  volna, valamennyien vakon rohantak a sánczok felé. De a roppant tömegben lezúduló
                  emberáradat egymást akadályozta a rohanásban a szűk téren, a sánczokról pedig a
                  hajdúk muskétáinak sortüze véres pusztítást vitt véghez a zagyván gomolygó
                  parasztok sürű soraiban. Háromszor újították meg a kétségbeesett rohamot, de a
                  védők mindannyiszor véres fejjel űzték vissza őket.
            </p>
            <p>
               Ez a váratlan vereség roppantul lesujtotta a parasztokat. Kegyetlen
                  vakmerőségük a számító megfontolásnak adott helyet. Győzni szerettek, akartak
                  volna, de minél kevesebb veszteséggel. Belátták, hogy rohammal nem boldogulhatnak
                  a sánczok ellen, s ha bevennék is, csak irtózatos, véres áldozatok árán
                  történhetnék. Sokkal egyszerűbbnek és könnyebbnek látszott a zsoldosok
                  kiéheztetése: erre határozták el hát magukat.
            </p>
            <p>
               Migazzi, mihelyt a parasztok fölvonultak a tölcsért szegélyző
                  magaslatokra, azonnal tisztában volt a jövővel. Bár külsőleg a legnagyobb
                  nyugalmat és egykedvűséget erőltette, titkon megborzadt a mindnyájukra váró
                  éhhalál gondolatától. Mégis, hogy bátorságot öntsön seregébe, mindjárt kutakat
                  kezdett ásatni, s mivel köröskörül hegyek voltak, csakugyan találtak is vizet. De
                  a források hamar kiapadhattak; s még előbb, mint a víz, elfogynak az élelmi
                  szerek: akkor pedig ütött mindnyájuk végórája. Mert legyőzetés, vagy megadás
                  esetén kegyelemre senki sem számíthatott; sőt kétségtelen volt, hogy a parasztok
                  valamennyiüket kegyetlen, válogatott kínzásokkal végeznék ki.
            </p>
            <p>
               Napszállat után Migazzi sátorába hivta a főbb hadnagyokat. Elmondta
                  nekik, hogy mindent latba vetve, egyelőre nem tehetnek mást, mint hogy
                  körömszakadtig védelmezik magukat a parasztok ellen. Ha a lovakat és a teherhordó
                  állatokat is számon veszik, még körülbelül négy hétig van eleségük. Ez alatt
                  azonban gondoskodni kell arról, hogy kivülről segítséget kapjanak, vagy legalább
                  ebből a kelepczéből kivágják magukat. A királyi seregre ez idő szerint még nem
                  számíthatnak, segélyt tehát csak is Zágráb nyujthat nekik. Ha Schwarzenbach és ők,
                  közös megállapodással, két oldalról támadják meg a parasztokat, akkor a kitörés
                  sikerülhet és meg vannak mentve. Szükséges azonban, hogy önként vállalkozzék követ
                  a Zágrábba menetelre.
            </p>
            <p>
               Don Inigo, Egri Gergely és Pogrányi Dávid egyszerre léptek elő:
            </p>
            <p>
               - Mi elmegyünk, - mondták egyszerűen.
            </p>
            <p>
               Erre aztán Migazzi megállapította a tervet. Három óra mulva, a mikor
                  már minden csöndes és sötét lesz, az összes hajdúk és huszárok kirohannak s az
                  általános zavarban a három vitéz elmenekül Zágráb felé. Másnap este, annak jeléül,
                  hogy már szerencsésen útban vannak, nagy tüzeket gyujtanak az Uszkók-hegyeken.
                  Negyednapra Zágrábba érhetnek: és a mai naphoz két hétre, pontban éjfélkor,
                  Schwarzenbach nyugatról hátban támadja meg a parasztokat. De ezt a támadást, két
                  nappal megelőzőleg, szintén jeltüzekkel adják tudtára.
            </p>
            <p>
               A kitüzött időben hirtelen vad ordítás zavarta meg a borús éjszaka
                  néma csöndjét. Migazzi katonái sürű, tömött sorokban nyomultak fölfelé a
                  hegyoldalnak, míg a parasztok felülről, mint a mélységbe rohanó lavina, rettenetes
                  erővel zúdultak le rájuk.
            </p>
            <p>
               Gyilkos, kegyetlen mészárlás vette kezdetét s a tomboló dulakodásban
                  ember ember ellen késhegyre menő harczot vívott. Négyszer törték át a hajdúk a
                  parasztok hadsorait s ezek négyszer szorították ismét vissza a hajdúkat. Végre az
                  ötödik rohamnál, melyet a három vállalkozó: Don Inigo, Egri Gergely és Pogrányi
                  Dávid vezetett, a hajdúk egymásba kapaszkodva, mint eleven sövény, nyomultak
                  előre, s a parasztok ezúttal nem birták föltartóztatni őket. Mikor fölértek a
                  legmagasabb párkányhegységre, a három hadnagy villámgyorsan elvágtatott nyugat
                  felé, a többiek pedig megfordulva alázúdultak a tölcsérbe, hogy társaikkal
                  egyesüljenek.
            </p>
            <p>
               Kopó két kézre markolta roppant kardját és úgy vagdalkozott vele,
                  mint a pallér, mikor gerendát ácsol. Parasztjai élén utczát vágott magának a
                  hajdúk között és régi bajtársai közül nem egy vérzett el gyilkos fegyverétől.
                  Folyton Migazzit kereste, Migazzit hivta és féktelen boszúszomjában minden
                  egyébről megfeledkezett. De a horvát paraszt keresztbe font karokkal állt a
                  sánczon és nézte a harczot, kutatva szemeivel a három hadnagyot, hogy nem
                  láthatná-e meg, a mint keresztül vágják magukat. És a mint észrevette, hogy az
                  egyik csapat fölküzdötte magát a hegység gerinczére és három sötét alak, mint
                  rohanó árnyék, válik ki tömegükből, azonnal takarodót fuvatott.
            </p>
            <p>
               A parasztok erre a kürtjelre eszeveszett elkeseredéssel rohanták meg
                  a sánczokat, hogy elvágják a künn rekedt hajdúk visszavonulásának útját. A hajdúk
                  vérükkel váltottak meg minden talpalattnyi földet, mely a kaputól elválasztotta
                  őket. A parasztok minden oldalról körülfogták őket, s mikor Migazzi megnyittatta a
                  kapukat, legelül a közbe szorult parasztok tódultak be rajta. Nyomukban szorongtak
                  a hajdúk, a kik most, a zsoldosokkal együtt, mind egy lábig levágták a sánczokon
                  belül rekedt parasztokat. Kora hajnalig tartott az öldöklés, meg a harcz a sánczok
                  védelmében. Ekkor a parasztok kifáradva, csüggedten, kétségbeesve visszavonultak a
                  magaslatokra. Összesen talán kétezer pusztult el közülök, de Migazzinak is elesett
                  hatszáz embere.
            </p>
            <p>
               Másnap este óriási tüzek gyultak ki az Uszkók-hegyek gerinczén.
            </p>
            <p>
               *
            </p>
            <p>
               Zágrábban zajos, szinte féktelen ujjongással fogadták Schwarzenbach
                  bevonulását. Azt beszélték, hogy ötezer parasztot megöltek, a többit pedig úgy
                  szétszórták, hogy még most is szalad a szélrózsa minden irányában. Az egész város
                  tombolt örömében. Mindenki azt hitte, hogy a parasztlázadásnak már vége van és a
                  megpróbáltatás sanyarú napjai elmultak. A székesegyházban nyilvános
               
                  Te Deum
               
               -ot tartottak, melynek végeztével Draskovics György püspök ünnepi
                  körmenetben hordozta körül az Ur testét a város felvirágozott, fellobogózott
                  utczáin.
            </p>
            <p>
               De a féktelen öröm csak rövid ideig tartott. Másnap reggel már ismét
                  ott zajlott, hullámzott a rettenetes embertömeg a város falai alatt: a zsupán
                  szláv népei voltak ezek, meg az a csőcselék, a mit Lukács pap megint összeszedett
                  szétvert seregéből.
            </p>
            <p>
               A megcsalódott város végtelenül felbőszült és elkeseredett, hogy rég
                  sovárgott öröme csak ilyen rövid ideig tartott. Zajosan követelte annak a kétszáz
                  fogolynak a kivégeztetését, a kiket Schwarzenbach rabul ejtett a csatában.
                  Mindeddig senki sem gondolt a nyomorultakra: de most, hogy a közörömnek egyszerre
                  erőszakosan vége lett, mindenki boszút akart állani azért, hogy nem örülhet
                  tovább.
            </p>
            <p>
               A kétszáz parasztot szörnyű kínzások közt végezték ki, és hogy
                  elrettentsék a többieket, a kik a város alatt táboroztak, szemük láttára
                  emésztették el szerencsétlen társaikat. Hogy pedig sokáig élvezhessék az állatias
                  boszú gyönyöreit, nem egy napon gyilkolták le valamennyi foglyukat, hanem egy
                  egész hétig minden napra tartogattak egy-egy csapatot. És mikor már valamennyit
                  kivégezték, nagy részüket magas bitófára húzták föl, úgy hogy tíz-tizenöt is
                  lógott egy-egy bitófán, mely ingott, recsegett borzalmas terhe alatt. Az ég pedig
                  leküldte az áldást erre a szörnyű rémtettre. A hollók meg a varjúk a világnak mind
                  a négy tája felől a város fölé özönlöttek. Hangos, fülsértő károgással kavarogtak
                  a levegőben, mint a sürűen gomolygó, fekete felhő, mely folyton önmaga körül
                  forog. Aztán keringve, csavarodó vonalban ereszkedtek alá és vijjogva, viaskodva
                  lepték el a hullákat.
            </p>
            <p>
               Az oszlásnak induló testek dögleletes bűzt árasztottak, de azért
                  eltemetésükre senki sem gondolt. Nem sokára azonban, hol az egyik, hol a másik
                  városrészben különös, megdöbbentő halálesetek fordultak elő. Eleinte csak egyesek
                  betegedtek meg szórványosan, később a baj egész családokra átragadt. Irtózatos
                  vonaglás, kínos szívgörcsök, rémes vergődés, ájulás és őrjöngés előzte meg a
                  halált, a mely rohamosan, legtöbbnyire pár óra alatt következett be. Aztán a
                  halott teste megkékült, a hónaljak alatt csodálatos, undorító daganatok, kelések
                  támadtak s a hulla teljes feloszlása, a bűzös rothadás oly gyorsan beállt, hogy
                  néha az elföldelésre is alig volt idő.
            </p>
            <p>
               A lakosság megdöbbenve, eliszonyodva látta a rettenetes bajt.
                  Legnagyobb részük nem ismerte a ragályt. Csak kevesen voltak az élők közt, a kik
                  visszaemlékeztek, hogy negyvenhárom évvel az előtt, mindjárt a mohácsi vész után,
                  ugyanilyen csapás tette sivataggá az országot. Ezek pedig, mintha saját maguk
                  áltatásával a gyászos valót is meghamisíthatták volna, még önmaguknak sem akarták
                  bevallani, hogy a dögvész, a
               
                  fekete halál
               
               tizedeli a várost.
            </p>
            <p>
               De az urak azonnal tisztában voltak a dologgal. Mindjárt kezdetben,
                  hogy a pestis sürűbben lépett fel, mindenféle rendeletekkel akarták a rettenetes
                  bajt elnyomni, vagy legalább elszigetelni. Szigorú parancsban adták ki, hogy
                  minden gyanús betegséget, vagy halálesetet azonnal be kell jelenteni a hatóságnak.
                  A hatóság aztán gondoskodott, hogy a halottakat rögtön oltott mészbe temessék, a
                  betegeket pedig elszállíttatta a huszárvárosban ideiglenesen felállított
                  közkórházba. Egyúttal pedig az illetők összes holmiját is megégette, a hozzájuk
                  tartozókat pedig, külön erre a czélra rendelt helyen, vesztegzár alá vetette.
            </p>
            <p>
               De a helyes és czélszerü intézkedéseket épen azok játszották ki, a
                  kiknek javára hozattak. A félelem a kórháztól, meg a vesztegzártól, találékonyakká
                  tette az embereket. Nem jelentették be a megbetegedéseket, eltitkolták a
                  haláleseteket, megvesztegették a sírásókat, a temető őreit, sőt sokan az
                  orvosoktól pénzen hamis halottleveleket is vettek. Hogy pedig a fertőzött holmit
                  az elégetéstől megmentsék, a rokonok hamarosan megosztoztak az elhúnyt ingóságain,
                  a melyeket eltüntettek, széthordoztak a városban mindenfelé, s ily módon egyre
                  jobban elősegítették a veszedelmes ragály terjedését. Sokan - s ezek közt urak,
                  sőt orvosok is voltak - leginkább azért, hogy a megrémült népbe bizalmat,
                  bátorságot öntsenek, tagadták, hogy a baj dögvész volna; s mivel a még gyéren
                  előforduló esetek sem látszottak megerősíteni a rettenetes gyanút, a köznép
                  bátorsága csakhamar ismét visszatért, de ezzel együtt kifejezésre jutott
                  elégedetlensége is a sulyos rendeletek ellen, a melyeknek eltörlését zajosan
                  követelte.
            </p>
            <p>
               Szerencsétlen gondolat volt Draskovics György zágrábi püspöktől, hogy
                  a dögvész elhárítására nyilvános körmenetet hirdetett s egyúttal teljes búcsút
                  engedélyezett mindazoknak, a kik részt vesznek benne. Kétszeresen szerencsétlen
                  volt a gondolat: mert ha az isteni irgalomba vetett bizodalom nem vet gátat a baj
                  terjedésének, akkor a nép vallásos érzülete megcsökken, hite pedig szükségképen
                  meginog; másrészt ellenben a nagy tömeg összecsődülése és közvetlen érintkezése
                  könnyen a dögvész elharapózásának forrása lehetett.
            </p>
            <p>
               De a város összes lakossága kitörő ujjongással fogadta a körmenet
                  kihirdetését. Ismét megnyilatkozott a fanatikus korszellem, mely a szeretet
                  vallása nevében gyilkolt, pusztított és rabolt: de viszont hitében, Istenében
                  kereste a támaszt, valahányszor saját ereje elégtelen volt keresztje
                  hordozására.
            </p>
            <p>
               Az utczákat, a merre a körmenet haladt, gazdagon földiszítették és
                  föllobogózták. Az urak szőnyegeket, drága szöveteket, skófiumos drapériákat
                  aggattak ablakaikba, a szegények házait pedig a tehetősebb szomszédok, vagy maguk
                  a városatyák ékesítették föl. Igen sok ablakból fájó szívvel nézegettek ki a
                  vesztegzár alá vetett, bezárt lakók, s mivel ők maguk nem vehettek részt a
                  körmenetben, legalább imádságaikat küldték le hozzá és fohászaikkal követték
                  útjában. A többi utczák némák voltak és elhagyatottak, mintha a város ott már
                  egészen kihalt volna. A házakban is csak itt-ott horkant föl egy-egy nehéz beteg,
                  vagy haldokló, és lélekzetét is visszafojtva, dobogó szívvel, föléledő
                  reménységgel hallgatózott a távolból hozzá verődő moraj foszlányaira.
            </p>
            <p>
               A körmenet, miután keresztül-kasul járt a városon, dél felé tért
                  vissza a székesegyházba. A templomban életveszélyes tolongás támadt, mert tízszer
                  akkora tömeg akart bejutni, mint a mennyi beléje fért. Most következett az
                  ereklyetartóba zárt Úr testének csókra nyujtása, a mit senki sem akart
                  elmulasztani. A főoltár és a főhajó közt vont rácsos korlátot becsukták s kivül
                  szorongva várta mindenki a szertartás kezdetét. Az ősz püspök fáradtan hanyatlott
                  le székébe s intett a segédkező kanonoknak, hogy kezdje meg az ünnepélyes aktust.
                  Először az Orsolya-szűzek járultak a paphoz és valamennyien végig csókolták az
                  üveg alá szorított ostyát. Aztán jöttek a barátok: mert a büszke főúr akkor még
                  meghajolt az alázatos csuha előtt, s az urak csak a szerzetesek után következtek.
                  Most a nép vad dulakodással törte magát az Úr teste felé. Lökdösték, tiporták
                  egymást, ocsmány szitkok hangzottak az Isten házában és talán vér is folyt volna,
                  ha az ősz püspök feddő szavakkal le nem csillapítja a rajongásában szinte őrjöngő
                  tömeget.
            </p>
            <p>
               Estére kelve a várost kivilágították és a tereken, az utczák
                  egybetorkollásánál nagy örömtüzeket gyujtottak. A magaslatokon tanyázó zendülők,
                  nem tudva mire vélni a nagy fényességet, irigykedve bámultak alá az örömben úszó
                  városra, aggodalmasan töprenkedve, találgatva, hogy vajjon minek örülhetnek ily
                  nagyon?
            </p>
            <p>
               A széles vigalom, a könnyelmű bizakodás csakhamar úrrá lett az egész
                  városban. Mintha a reggeli körmenettel egy csapásra megszüntették volna a bajt és
                  örökre biztosították volna magukat a dögvész ellen, mindenki gondtalanul
                  mulatozott. Az urakat a püspök vendégelte meg, a zsoldosok a város költségén
                  tivornyáztak, a szegényebbeket a tehetősek tartották jól s a korcsmákban
                  mindenfelé bőven folyt a bor és forogtak a koczkák... De nem hatot, hanem vakot
                  vetettek a szerencsétlen városnak.
            </p>
            <p>
               Mert ime, mindjárt másnap, a mikor mindnyájuk szivében rendületlenül
                  élt a hit, hogy a körmenet örökre eltávoztatta a pestist, a halálesetek hirtelen
                  mindenfelé megsokasodtak a városban és számuk oly váratlanul szökkent föl, hogy az
                  okát, közvetlen forrását csakis a körmenettel kapcsolatos csődületben és
                  érintkezésben találhatjuk. A levertség, a kétségbeesés általános lett. A dögvész
                  mindeddig csak a szegényebb sorsúak közt pusztított, s ez volt egyik oka, a miért
                  sokan nem is hitték, hogy a járvány valósággal a rettenetes pestis. Most azonban a
                  betegség már átharapózott az urakra, a tehetős polgárokra, sőt a katonaságra is. A
                  fekete halál válogatás nélkül tizedelte meg a városba szorultakat.
            </p>
            <p>
               És, mint a közveszedelmek idején rendesen, mikor a társadalom rendjét
                  védő korlátok mind megrendülnek, vagy összeomlanak, csakhamar itt is fölbukkantak
                  a zavarosban halászók, kik az általános szerencsétlenséget a fosztogatásra
                  használták fel. Az elvetemült gonosztevők, kiket a pestis megkimélt, abban a
                  mértékben lettek vakmerőbbek, a mint a közbátorság aláhanyatlott, mert érezték,
                  hogy a megtorló hatalom tehetetlensége következtében nincs mit félniük a
                  büntetéstől.
            </p>
            <p>
               E rettenetes állapotok közt a rémület lassanként általános lett és
                  valóságos őrjöngéssé fajult. Az utczákon heverő hullák, meg a halomba hányt
                  rothadó dögtestek miatt az egész város egyetlen, óriási temetőnek látszott. De még
                  ennél is undorítóbb és iszonyatosabb volt az a kölcsönös gyanú, az a kegyetlen
                  acsarkodás, melylyel mindenki embertársa ellen tört. Mindenki ellenséget, életére
                  és vagyonára áhitozó ellenséget látott felebarátjában. És ez a rettegés annyira
                  rögeszmévé lett, hogy már nemcsak a szomszédtól rettegtek, nemcsak a jó baráttól
                  zárkóztak el, hanem a legszentebb családi és vérbeli köteléket is szétszakgatták.
                  Oda férkőzött a gyanú a férj és feleség, az apa és fiú közé, ott lappangott a
                  testvérek szivében; s a családi tüzhely, a megszokott asztal körül is egymásnak
                  halálos ellenségei ültek!
            </p>
            <p>
               A huszár-városban ideiglenesen berendezett közkórház csakhamar
                  szűknek bizonyult, noha a pestis irgalmatlanul tizedelte az oda szállított
                  betegeket. Megtörtént, hogy a sok száz beteg néha napokig is orvos nélkül maradt,
                  s ilyenkor sokan elpusztultak a kellő ápolás hiányában is, noha különben talán
                  megmenthetők lettek volna. Igy aztán épen az a hely, a mely előbb menedéke volt a
                  szerencsétleneknek, utóbb legdúsabb aratással kinálkozott a fekete halál
                  angyalának.
            </p>
            <p>
               Schwarzenbach erős akarattal és törhetetlen erélylyel igyekezett a
                  fegyelmet az őrségben fentartani. Mikor a pestis általános lett és az egész
                  városban elharapózott, zsoldosai, de legkivált a hajdúk, féktelen erőszakosságokra
                  és kicsapongásokra vetemedtek. Hasztalan igyekezett a zabolátlanságnak gátat
                  vetni; intő szavaira vállat vontak, fenyegetéseit nevették: hiszen ki
                  parancsolhatott, ki tarthatott volna rendet ott, a hol a halál, ez a mindennél
                  nagyobb úr, ütötte fel a tanyáját? De a német lovag, a ki sem békében, sem
                  háborúban soha sem tűrte katonái rakonczátlankodásait, most sem engedett. Mikor a
                  kihágások egyre szaporodtak, összehivatta az őrséget s kijelentette, hogy a
                  legelsőt, a kit bepanaszolnak nála, főbe löveti, és azután is úgy tesz valamennyi
                  garázdálkodóval.
            </p>
            <p>
               Az őrség zúgolódva, morogva oszlott szét. Még ugyanazon a napon egy
                  német zsoldost jelentettek föl a kapitánynak. A vakmerő rabló fényes nappal betört
                  egy haldokló kereskedő lakásába, összeszedett minden értékes tárgyat és kardjával
                  vágott magának útat a kaszárnyáig. Schwarzenbach azonnal összehivatta az őrséget
                  és a sor elé szólította a bevádolt zsoldost. Az óriás termetű, medvejárású katona
                  léptei alatt megdobbant a föld, a mint kihivóan szembe állt kapitányával. Ez pedig
                  sokáig, merően nézett a vakmerő ficzkó szemeibe és addig nézte, míg a zsoldos nem
                  állhatta tovább és lesütötte tekintetét. Ekkor Schwarzenbach, katonái felé
                  fordulva, így szólt:
            </p>
            <p>
               - Fiaim! Azért kapjuk zsoldunkat, hogy, mint a pásztor a nyájat,
                  megvédjük a város lakosságát minden veszedelemtől. Jaj a pásztornak, a ki a
                  gondjaira bizott nyájra tör, és jaj a juhászkutyának, melyről kiderül, hogy farkas
                  és a juhokat marczangolja! Ilyen farkas lopózott a ti hivséges soraitokba. És,
                  mivel ez a farkas nem való ti közétek: ime, én örökre megszabadítlak tőle
                  benneteket...
            </p>
            <p>
               Mikor ezt mondta, már el is dördült a pisztolya s a martalócz átlőtt
                  koponyával vonaglott a földön. Halálos megdöbbenés fogta el az őrséget, de ez nem
                  sokáig tartott. Mint mikor a pillanatra lecsendesült orkán újult erővel támad fel:
                  úgy zúdult a kapitányra a féket vesztett szenvedélyek árjában kavargó zsoldosok
                  tömege. Vad ordítással rohantak feléje: de ő meg sem mozdúlt és nyugodtan nézett
                  szembe a tomboló viharral.
            </p>
            <p>
               Ez a vakmerő hidegvér visszahökkentette a legelsőket, a kik már oly
                  közel férkőztek hozzá, hogy meg is ragadhatták volna. Az egyik, gyilkos természetű
                  spanyol lándzsás, már neki is szegezte fegyverét a lovag mellének. De mialatt a
                  többiek, a végzetes döfést várva, egy pillanatra elnémúltak, Schwarzenbach
                  félretolta kezével a fegyvert és a mély csöndben nyugodtan mondta:
            </p>
            <p>
               -
               
                  Mira que sin querer no me hieras...
               
            </p>
            <p>
               A spanyol kezében aláhanyatlott a gyilkos fegyver s ő maga
                  megszégyenülve bujt el társai háta mögé. Ezek pedig, talán mert a kapitánynak
                  csodálatos bátorsága megbénította őket, vagy mert a józanság fölül kerekedett
                  indulatjukon, - morogva, szégyenkezve visszasompolyogtak helyükre. A kapitány
                  pedig, mikor látta, hogy a hirtelen támadt zendülés ép oly hirtelen le is
                  csillapodott, szótlanúl megfordúlt és tisztjeitől követve, szállására ment.
            </p>
            <p>
               Az estét, mint rendesen, Schwarzenbach az napon is Tahy Ferencz
                  uramnál töltötte. Itt minden este számos társaság verődött össze, hogy a vidámság
                  és kölcsönös vigasztalás néhány órájában elfeledjék az egész nap rettenetes
                  izgalmait. Minden este új meg új vendégek jöttek; de minden este hiányzott is
                  valaki - néha több is - a régiek közűl. Az azonban senkinek sem jutott eszébe,
                  hogy a hiányzók felől kérdezősködjék. Hiszen a biztos felelet egész nap ott zúgott
                  mindnyájuk füleiben, - a félre vert harangok rémes kongásában.
            </p>
            <p>
               Schwarzenbach szokatlanúl vidám volt azon az estén. A szigorú
                  büntetésnek estig már a városban is hire futott s a jelenlevők közül többen
                  hizelgő dicséretekkel köszönték meg a kapitány erélyességét. Mások a szokottnál
                  udvariasabbak és előzékenyebbek voltak hozzá, mert vakmerő hidegvére és bátorsága
                  valamennyiüknek imponált. Mind ez nagyon jó kedvre hangolta a kapitányt, a ki
                  egész este csaknem egyedül volt a fényes társaság központja. Maga Ágnes is a
                  rendesnél ábrándosabb, gyöngédebb szemekkel nézett rá s a kapitánynak úgy
                  tetszett, hogy a leány szelid mosolygásában föl-fölvillant a női hiúság diadalmas
                  sugara, mintha mondaná neki, hogy büszke reá és a szerelmére.
            </p>
            <p>
               A mulatozó urak vígan voltak és meglopták az éjszakát, mert csak
                  éjfél után tértek nyugalomra. Schwarzenbach, mivel kissé többet ivott, lefekvés
                  előtt még sétálni ment a bástyára. Lenézett a völgybe. Minden csöndes, puszta és
                  néma volt. A parasztok, mihelyt a pestis kitöréséről biztos hirt kaptak, rögtön
                  elvonultak a város alól. Egy részük a Száva szigetére ment és ott táborozott,
                  másik részük pedig a város háta mögött fekvő magaslatokra vonult, vagy az erdőkben
                  ütött tanyát.
            </p>
            <p>
               A kapitány sokáig ábrándozva bámult a csillagos éjszakába s aztán
                  megindult haza felé. Menés közben szokatlan bágyadtság vett rajta erőt; a térdei
                  mintha roskadoztak, a lélekzete mintha elszorúlt volna. Ezen fölül még heves belső
                  forróságot is érzett. De nem sok ügyet vetett rá s a kellemetlen közérzést a
                  bornak, a hosszan tartott virrasztásnak tulajdonította. Azt gondolta, hogy ha jól
                  kialuszsza magát, mindennek vége lesz. Sietett is haza és rögtön lefeküdt.
            </p>
            <p>
               De a takarót oly nehéznek találta, mintha ólomból lett volna. Lerúgta
                  magáról és összekuporodva próbált elaludni, mert a szemei majd leragadtak. Alig
                  szenderült el egy kissé, nagy megrezzenéssel riadt föl ismét, mintha valaki jól
                  megrázta volna a vállait. A forróság most már még jobban gyötörte és lihegve,
                  fuldokolva vett lélekzetet. Megint az estéli mulatságra gondolt, a sok borra, -
                  sőt még a reggeli izgalom is eszébe jutott s ezeknek szerette volna tulajdonítani
                  roszullétét. De ezek helyett lopva, titokban, észrevétlenül egy másik, dermesztő
                  gondolat furakodott agyába, a mely, mint sötét, halálos aggodalom, éjjel-nappal
                  ott lappangott minden ember öntudatában: - a pestis.
            </p>
            <p>
               Hosszú ideig gyötrődött, hánykolódott ágyában, mielőtt elaludt. Akkor
                  pedig rémes, ijesztő álomképek gyötörték, mintha éveken és éveken át hánykódott
                  volna a kínok tengerén. Azt álmodta, hogy a temetőben van, tolongó tömeg közepén,
                  a honnan szabadulni igyekezett. A tömeg egyre szűkebb körbe szorult és a
                  legközelebb állók már szinte hozzá is értek. Ekkor a lovag elszántan indult meg,
                  hogy most már erőszakkal is utat tör magának, de bár merre fordult, mindenünnen
                  visszataszigálták. És, különös: minden lökés ugyanazon az egy helyen érte: a
                  hónalja, meg a szive között. Dühében kardjához kapott s ekkor úgy tetszett neki,
                  hogy a kardmarkolat csúszott föl hónaljáig és az nyomja olyan nagyon... mégis,
                  mikor oda nyult, nem találta meg a kardját, de az a hely annál élesebben fájt és
                  sajgott...
            </p>
            <p>
               Azt hitte, hogy már nem szabadulhat, midőn nem messze tőle, hirtelen
                  nagy zaj kerekedett. Csak nehezen vehette ki, hogy két ismeretlen lovag heves
                  párharczot vív s a tömeg lassan utat nyit a bajvívók előtt, a kik viaskodva
                  közeledtek feléje. És látta, jól látta, hogy az egyik harczos Kopó volt, a másik
                  meg Migazzi: s azt is látta, hogy mihelyt őt észrevették, azonnal fölhagytak a
                  harczczal és egy akarattal ellene támadtak. Ekkor ő is összeszedte minden erejét,
                  hogy szembe szállhasson velük. Vadul fölordított - és a saját hangjára fölébredt.
                  Leejtette karját, melyet csakugyan fölemelt, révedező szemekkel nézett maga körül
                  és kóválygó, nehéz agya csak lassan, fogyatékosan ébredt öntudatra.
            </p>
            <p>
               Végre, a kelő nap világosságában, fölismerte saját szobáját, s mivel
                  ágyában feküdt, megnyugodott, hogy csak álmodta a rémes tusát. Hiszen minden
                  eltünt: nyoma sem volt a temetőnek, a tolongó tömegnek, a bajvívó lovagoknak,
                  minden eltünt, csak egy nem... az a gyötrő sajgás, a hónalja alatt. Ezzel együtt
                  heves szívdobogást, meg-megujuló fuldoklást érzett, a fülei zúgtak, belső forróság
                  égette s egész teste olyan bágyadt, törődött volt, mintha az előző napon jól
                  megverték volna. Pár pillanatig habozott, hogy megnézze-e: mi az a gyötrő sajgás a
                  hóna alatt?... Aztán elszántan oda tekintett: - csúnya, kékes-vörös daganat
                  volt...
            </p>
            <p>
               Schwarzenbach vissza hanyatlott az ágyra és, bár az érzékei még
                  elevenek voltak, sem szólni, sem fölkelni nem tudott. A halál gondolata
                  megbénította s egyszerre olyan gyönge lett, hogy a kezét sem birta fölemelni.
                  Bátor lelke megborzadt egy pillanatra az undorító dögvész gondolatára: de csak egy
                  pillanatra s ennek elmultával a nyugalom ismét visszatért szivébe. És, mialatt a
                  madarak vidáman köszöntötték odakint a fölkelő napot, megadással készült dicstelen
                  halálára, mely nem a csatasikon érte, hanem orvul, az ágyában lepte meg.
            </p>
            <p>
               A világosság bántotta szemeit; behúnyta tehát és a mint behúnyta, vég
                  nélkül való és folyvást változó álmok jöttek rá. S az álmokban egy kékszemü angyal
                  ragyogó arczát látta és puha, fehér kezek gyöngéd érintését érezte, a melyek
                  símogatva adtak enyhületet. Nem tudta fölismerni az ágya fölé hajló angyal arczát,
                  de szépsége átszáguldozta lázas ereit és egygyé forrt vele...
            </p>
            <p>
               - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - - - - - - - -
            </p>
            <p>
               Mikor fölébredt, még mindig ágyában feküdt, de olyan gyönge volt,
                  hogy mozdulni sem tudott s az élet már csak úgy vergődött benne, mint a haldokló
                  galamb. Negyven óra hosszat feküdt olyan mély ájulásban, hogy olykor a lélekzete
                  is elállt és Ágnes, a ki mellette virrasztott, keblére tett füllel is alig
                  hallotta szive dobbanását. De most magához tért és mialatt még egyre kábultan
                  gondolt a kiállott sötét veszedelemre, hirtelen asszonyi ruhának a suhogását
                  hallotta, mely feléje közeledett.
            </p>
            <p>
               Ágnes jött és a beteg lehúnyta szemeit, mert megérezte a kedves leány
                  jövetelét. Szegény szivének minden dobbanása választ lüktetett a leány lépéseire
                  és egész hatalmas szerelme lobogva gyúlt ki halottias álma sötétségében. Ágnes
                  pedig fölébe hajolt. Édes lehellete körülfolyta a lovag arczát, a ki hallotta a
                  kedves leány szivének aggódó verését is. Aztán Ágnes még közelebb hajolt hozzá,
                  míg nem ajka gyöngéden érintette a beteg homlokát, szeméből pedig nehéz könycsepp
                  hullott a beteg arczára.
            </p>
            <p>
               - Kázmér, - suttogta: - elmégy tehát és nem is tudod, milyen
                  fájdalmat hagysz nekem örökségben...
            </p>
            <p>
               A lovag görcsösen rándult össze a túláradó boldogság gyönyörűségében
                  és lihegve felelt, már a mennyire szólni tudott:
            </p>
            <p>
               - Nem... élek... nem megyek el...
            </p>
            <p>
               Ágnes fölsikoltott örömében és bánatos arcza egyszerre kiderűlt. A
                  boldogság ragyogása úgy tört elő szemeiből a könnyek fátyolán át, mint mikor a
                  napsugár átragyog a májusi záporon. Szólni nem tudott, csak hirtelen térdre
                  vetette magát az ágy előtt, lehúzódott a beteg mellé s homlokára téve hüvös kezét,
                  gyöngéden simogatta. Aztán halkan, szégyenkezve suttogta:
            </p>
            <p>
               - Most aludjál... aludjál...
            </p>
            <p>
               És a lovag elaludt és nagyon sokáig aludt. Üdvösség, boldogság és
                  élet volt az alvása, mert Ágnes ott virrasztott az ágya mellett, nyugodt álma
                  pedig visszaadta az erejét, meg az egészségét.
            </p>
            <p>
               *
            </p>
            <p>
               Mikor a hajdúk keresztül törték a parasztok hadsorát, ezek nem vették
                  észre a három hadnagy menekülését. A jó barátok lóhalálában vágtattak egész éjjel
                  és csak virradatkor pihentek meg egy kissé. Aztán, nagy kerülő utakon, eljutottak
                  az Uszkók-hegyek tetejére, a hol estére kelve, a megállapodás szerint, nagy
                  máglyákat gyujtottak. Majd maguk is fáradtan telepedtek le a tűz mellé, hogy
                  fölmelegítsék elgémberedett tagjaikat s ezalatt halkan tanácskoztak. Még másfél
                  napi járásra voltak Zágrábtól s mivel azt hitték, hogy a parasztok még mindig
                  körülfogva tartják a várost, lehetetlennek gondolták, hogy észrevétlenül
                  belopózhassanak, ha mind a hárman együtt maradnak.
            </p>
            <p>
               Különben is, a rájuk bizott küldetés sokkal fontosabb volt, mint sem
                  hogy koczkáztathatták volna, hogy egyszerre meghiúsuljon. Pedig, ha együtt
                  maradnak s a parasztok véletlenül rajtuk ütnek, egyszerre fölkonczolhatják mind a
                  hármukat s akkor Migazzi üzenete sohasem jut be Zágrábba. Elhatározták tehát, hogy
                  szétválnak és mindegyikük külön-külön, más úton igyekszik elérni a várost. Miután
                  jól meghányták-vetették a követendő irányt, sorsot húztak arra is, hogy ki merre
                  indúljon és ki keljen legelőbb útra. A sors Inigónak kedvezett. Útját a mocsáron
                  keresztül, a déli kapú felé szabták meg, a merre ugyan életveszélyes volt az út,
                  de legalább ellenséggel nem igen találkozhatott.
            </p>
            <p>
               Pontban éjfélkor Inigo csöndesen fölült lovára, elbúcsúzott
                  bajtársaitól, sarkantyúba kapta paripáját és csakhamar eltűnt a sötét,
                  csillagtalan éjszakában. A két hajdú névtelen szorongással nézett utána és sokáig
                  hallgatta a vágtató paripa folyton halkúló dobogását. Mind a ketten érezték, hogy
                  a daliás spanyol halálos veszedelmek elébe megy s az önzetlen barátság aggódása
                  elfeledtette velük egy perczre a saját helyzetüket, a mely pedig csak épen olyan
                  végzetes és veszedelmes volt.
            </p>
            <p>
               Inigo egész éjjel lovagolt és csak reggel felé pihent egy órát.
                  Látva, hogy a lova nagyon fáradt, nem ült föl rá délig, hanem gyalogszerrel ment
                  tovább és kantáron vezette lovát, hogy az is pihenhessen. Dél felé legelni
                  eresztette a derék állatot, maga pedig elővett egy darab kenyeret - a mit Migazzi,
                  mint az utolsót, lopva dugott a tarsolyába, mikor útnak eresztette - jó izűen
                  megette s miután nagyot ivott rá a Szávából, fölugrott lovára, melyet gyors
                  vágtatásra ösztönzött.
            </p>
            <p>
               Késő este volt, mikor egy elhagyatott, düledező halász-csárdához ért
                  a folyó mentén. Fáradtan, törődötten szállt le, bevezette lovát az istállóba,
                  saját maga ellátta és gazdag abrakot adatott neki. Aztán bement a konyhába, hogy
                  magának is készíttessen valami harapni valót. Hamarosan szolgáltak is neki s
                  miután éhségét lecsillapította, megkérdezte a csaplárost, nem adhatna-e neki
                  szállást az éjszakára.
            </p>
            <p>
               - Ágyam nincs, - felelte a gazda, - de majd friss zsuppot szóratunk
                  ebbe a szobába...
            </p>
            <p>
               De a spanyol, nem akarván megválni lovától, kijelentette, hogy ő is
                  az istállóban alszik és mindjárt meg is almozott magának a lova mellett.
            </p>
            <p>
               Még nem is szürkült keleten az ég, mikor a csárdából kilovagolt, és a
                  néma pusztaságban mély nyugalom honolt mindenfelé. Gondolatokba mélyedve koczogott
                  tovább, mialatt az ég keleten lassankint derengeni kezdett. A szürke világosság
                  nagy megnyugvására volt Inigónak. Most ismét megsarkantyuzta lovát, mely gyors
                  vágtatással száguldott előre a begyöpösödött országuton. Köröskörül, a merre
                  nézett, puszta volt minden. Vetéseknek, emberlakta vidéknek nyoma sem látszott s
                  az országútra is csak a két oldalt szegélyző jegenyefákról lehetett ráismerni. Az
                  idő maga is komor, szomorú volt. A nehéz, ködös levegőben sötét felhők uszkáltak,
                  melyek eltakarták az épen most kelő napot. Ilyen világításnál a dudvás,
                  szerb-tövisekkel, burjánokkal benőtt mező egyhangú sivatagnak látszott, melynek
                  szürkeségét semmi virág, semmi zöld folt nem élénkítette.
            </p>
            <p>
               A távolban már föltünedeztek Zágráb tornyai s Inigo ekkor óvatosan
                  leszállt lováról. Meglepte az a végtelen csönd és elhagyatottság, mely még itt is,
                  a város közvetlen közelében uralkodott. Lovát oda kötötte egy jegenyéhez, maga
                  pedig fölkúszott rá, hogy kikémlelje a parasztok táborát s megtalálja útját a
                  mocsár felé. Lassan, vigyázva mászott, alig-alig mozgatva meg a dús lombokat,
                  melyek egészen elfödték. De, minél magasabbra kúszott, annál jobban csodálkozott,
                  hogy nem lát semmit a völgyben. Most már előtte állt az egész város. Jobbra
                  ezüstös szalagban kigyózott a Száva; balra haragos zöld erdők koszorúja födte a
                  hegyeket. Alatta a hosszú, fönsíkká szélesedő völgy terült el, melynek dombos
                  oldalában menetelesen épült Zágráb városa.
            </p>
            <p>
               De a parasztokat sehol sem látta. - Hová lehettek? Talán abba hagyták
                  az ostromot? Annál jobb! Talán Kopóhoz csatlakoztak és most valamennyien Migazzit
                  szorongatják?... - Erre a gondolatra nagyot dobbant Inigo szive. Gyorsan leszállt
                  a fáról, eloldozta lovát és nyeregbe pattanva, hevesen a paripa szügyébe vágta
                  sarkantyúját. A nemes állat vihogva, fájdalmasan nyerített föl a szokatlan
                  biztatásra és roppant ugrással szökött előre. Aztán nyílegyenesen vágtatott az
                  országúton, toronyiránt a városnak tartva.
            </p>
            <p>
               Még két óra sem telt el és a ló már pihegve, horkolva, tajtékot túrva
                  kapált a stájer kapu előtt. Inigo leugrott róla és kardja markolatával döngette a
                  kaput, hogy bocsássák be. Fölülről kikérdezték, honnan jön, mi járatban van s
                  mikor elmondta, hogy Migazzitól hoz üzenetet, megnyitották előtte a csikorgó kaput
                  és bebocsátották a városba.
            </p>
            <p>
               Ott rögtön hajdút adtak melléje, hogy vezesse a kapitányhoz és Inigo
                  azonnal megindult vele. Minél beljebb ment a városba, annál tisztábban és
                  közelebbről hallotta azt a különös zajt, a mi már akkor megütötte füleit, mikor a
                  kapunál a toronyőrrel beszélgetett. Szekérzörgés, éles csengetyűszó,
                  ostorpattogás, melybe fájdalmas jajveszékelés és durva átkozódás is vegyült.
                  Nézte, hogy honnan jön ez a zaj, de nem látott semmit. Mikor vezetőjével a főtérre
                  ért, meghökkenve állt meg. Két, függőlegesen a földbe ásott párhuzamos gerenda-pár
                  volt ott, melyről kötelek, csigák függtek alá. Ez volt a kinzó pad azok számára, a
                  kiket gyanúsítottak, hogy a pestist terjesztik, vagy valamely rendeletet
                  áthágtak.
            </p>
            <p>
               - Miért van ez itt? - kérdezte Inigo a hajdútól.
            </p>
            <p>
               - Hogy miért? - felelte amaz, vállat vonva; - hát madárijesztőnek!
                  Nem kóstolta azt még senki a városban: nem volt rá idő.
            </p>
            <p>
               Még mielőtt Inigo eligazodhatott volna ezen a furcsa válaszon, a fönt
                  leirt zaj már a főtérre torkolló egyik utczához ért. Elől egy ember ment, a ki
                  hangosan és folyton csöngetett. Ez jelentette a pestises hullákkal rakott kocsik
                  közeledését, hogy minden járó-kelőnek ideje legyen menekülni s a házak ajtait is
                  be lehessen zárni. Mögötte két erős ló megfeszülő inakkal húzott egy szekeret;
                  aztán még egy másik és még egy harmadik szekér is következett. És a kocsikban
                  durva embertelenséggel, égre kiáltó czinizmussal egymásra voltak hányva a
                  meztelen, undorító, már föloszlásnak indult hullák, a melyek a szekér minden
                  döczczenésekor rázódtak, egymásra zökkentek úgy, hogy a fejek odaverődtek a kocsi
                  oldalához, a karok, meg a lábak kibujtak az oldalrácsok közt és lefüggve,
                  himbálózva belegabajodtak a lőcsbe, a kerék küllőibe...
            </p>
            <p>
               - Mi ez? - hörögte Inigo rekedten s megdörzsölvén a szemeit, hogy nem
                  álmodik-e, gyorsan keresztet vetett.
            </p>
            <p>
               Most a hajdú bámult el. - Hát van még ember a világon, a ki nem
                  tudja, hogy Zágrábban már két hónap óta pusztit a pestis? És ezen bámul-e az
                  idegen: ezen a rongyos három kocsin, mikor csak négy héttel ezelőtt is, még
                  harmincz, negyven, sőt ötven fuvar sem volt elég? - A hajdú hitetlenül csóválta
                  meg fejét és vállat vonva, közönyösen felelt:
            </p>
            <p>
               - Hogy mi ez?... Ha azt kérdezné kigyelmed, hogy mi volt: hát azt
                  felelném, hogy a fekete halál. Mert a mit most lát kigyelmed, hát az már igazán
                  semmi: olyan, mint a vénasszonyok nyara.
            </p>
            <p>
               - A pestis... a pestis... suttogta magában Inigo és szorongó szívvel
                  gondolt Migazzira, a ki ettől a várostól remélt segedelmet.
            </p>
            <p>
               Pár percz mulva Schwarzenbach elé jutott, a ki már egészen fölépült
                  betegségéből. Azonnal bezárkóztak és sokáig tanácskoztak együtt. Másnap reggel
                  megérkezett Egri Gergely, este felé pedig Pogrányi Dávid is. Akkor aztán újra
                  összeültek mind a négyen és megint hosszas haditanácsot tartottak.
            </p>
         </div>
         <div type="chapter">
            <head>
               IX.
            </head>
            <p>
               Az élelmiszerek ijesztő módon fogytak Migazzi táborában. Kenyeret már
                  több nap óta nem is ettek s naponként levágtak nehányat az elsoványodott, támolygó
                  lovakból, melyek hiába kerestek egy-egy harapás fűvet a naptól égett, kopár
                  homokban. De mivel a lovakat, a mennyire lehetett, kimélték, a sereg mindig éhes
                  volt és az e miatt mogorva katonák örökösen czivódtak egymással. Mindnyájan
                  átkozták a sorsot, mely ilyen gyalázatos tétlenségre kárhoztatta őket. A legtöbben
                  jobb szerették volna, ha minden áron csatát állanak a parasztokkal, de Migazzi jól
                  tudta, hogy ez lehetetlen. Minden reményét csak a zágrábiakba vetette és
                  megérkeztükig mozdulni sem akart.
            </p>
            <p>
               Végre, a kitüzött napon, kigyúladtak a jeltüzek az Uszkók-hegyeken.
                  Schwarzenbach tehát táborba szállott s a megállapodás szerint harmadnap éjfélkor
                  hátban támadja meg a parasztokat. Migazzi azonnal összehivta hadnagyait és
                  megállapította velük a kirohanás tervét. Arról volt szó, hogy minden áron
                  keresztül vágják magukat. De, hogy merre: ez attól függ, honnan, mely oldalról
                  támad Schwarzenbach. Nekik az ellenkező irányban kell kitörniök, mert a parasztok
                  bizonyára mind Schwarzenbachra rohannak s a tölcsér többi párkányát őrizetlenül
                  hagyják. Később, ha már a völgyből kijutottak, megkerülik a hegyet és oldalról
                  rohanják meg Kopó seregét, mely így két tűz közé kerül.
            </p>
            <p>
               Schwarzenbach öt nappal a támadásra kitüzött idő előtt indúlt el
                  Zágrábból. Minden ép, fegyverfogható embert besorozott seregébe úgy, hogy mikor
                  kivonúlt, a városban csak a nők, a gyermekek és az aggok maradtak. De rendes
                  katonája alig volt ezerötszáz, köztük nyolczszáz vasas zsoldos, háromszáz huszár
                  és négyszáz hajdú; a többit elragadta a pestis. Megtizedelt csapatait tehát a
                  polgárőrséggel egészítette ki s ezzel együtt körülbelül hatezer embere volt.
            </p>
            <p>
               Késő éjjel, a legmélyebb csendben vezette ki ezt a sereget és
                  erőltetett menetelésben, sietve vonúlt át a völgyön, hogy minél előbb kijusson a
                  parasztok közül. Mivel úgy az Orsolya-szűzek szigetét, mint az erdőket messzire
                  elkerülte, kilopózását nem is vették észre és a zsupán csak harmadnapra tudta meg
                  kémeitől, hogy Schwarzenbach már Kopó háta mögött áll és támadásra készül. Ez a
                  hir, természetesen, nagyon felbőszítette őt is, meg Lukács papot is. Ime, a madár
                  kiröppent a kalitkából és pedig az orruk előtt; épen akkor, a mikor azt hitték,
                  hogy szárnyait már tövig lenyirbálták. Rögtön riadót fúvattak s pár óra mulva az
                  egész roppant zagyva horda megindult Schwarzenbach üldözésére.
            </p>
            <p>
               Kopó parasztjainak sejtelmük sem volt a készülőben levő eseményekről
                  és táborukban, mint rendesen, a támadás estéjén is vigan voltak. Lánczra akasztott
                  bográcsok alatt lobogó tüzek égtek s a biborvörös fény meg-megvilágította a
                  közvetlen környezetet, míg a háttér annál sötétebbnek és feketébbnek látszott. A
                  tábor egész kis városhoz hasonlított. A zsellérek apróbb-nagyobb kunyhókban
                  laktak, olyanokban, a minőket a csőszök raknak nádból, hogy legyen hová bujniok,
                  ha a zápor a földeken éri utól őket. A hajdúk, meg a többi, táborozáshoz szokott
                  renegát és szökevény zsoldos, rendes sátrakat vertek maguknak. Mindnyájan
                  ettek-ittak, jó kedvűen tréfáltak, hangosan beszéltek, átkozódtak, daloltak.
            </p>
            <p>
               Aztán a csoportok lassankint oszladozni kezdtek. Sokan, megelégelve a
                  mulatást, aludni mentek és a sátrakból nem sokára kihallatszott hangos
                  hortyogásuk. Mások még ébren maradtak, rőzsét és venyigét hordtak a tűzre, vagy
                  hason fekve kényelmesen heverésztek a földön és hangos szavuk, durva röhögésük még
                  sokáig fölverte az éjszaka néma csöndjét. Végre ezek is megelégelték a
                  virrasztást. A zsivaj egészen megszünt a táborban és csak időnkint rezgett át a
                  levegőn az őrök jeladása.
            </p>
            <p>
               Köröskörül kihalt, puszta volt minden és a csillagtalan éjszaka
                  sötéten borult a vidékre. A langyos, déli szél meg-meglibbentette néha szárnyait
                  és lomhán tolta maga előtt az esővel terhes fellegeket. Időnkint vakító villámok
                  czikáztak át a sötét égen, meghasogatva a felhők keblét. Aztán újra még sötétebb
                  lett minden. A zivatar lassankint elvonult és a tikkadt, szomjas föld mohón itta
                  be azt a pár kövér esőcseppet, melyet a felhők gyors rohanásukban hullattak
                  el.
            </p>
            <p>
               A hold ragyogva bújt elő a felhők szakadozott foszlányai közül és
                  besütött Kopó sátorába. A parasztkirály nyugtalanul, hánykolódva aludt a földön.
                  Teste időnkint görcsösen összerándult, nagy melle lihegve zihált, arczát pedig
                  fájdalmas vonaglás torzította el. Szenvedélye, boszúvágya, elfojtott dühe még
                  álmában is gyötörte...
            </p>
            <p>
               A táborban hirtelen roppant zaj, kiabálás támadt. Rémes, magasra
                  csapó világosság lobbant föl a sátor mögött. Kopó fölugrott és fölszakította a
                  sátor falát: az egész tábor lángban állott. A zsellérek nádkunyhói égtek és az
                  izzó zsarátnok pattogva, sisteregve röpködött szerte a levegőben. A vérvörös
                  szemhatáron sötét árnyak tömege kavargott fejetlen zűrzavarban. Az égő kunyhókból
                  kihallatszott a bent szorult áldozatok velőt rázó sikongatása. Az elszabadult
                  lovak, a megvadult ökrök eszeveszetten gázoltak keresztül-kasul a táboron. A
                  trombiták rémes harsogással riadoztak: negyvenezer ember kiabálta Kopó nevét.
            </p>
            <p>
               A hadnagy, két kézre markolva rettenetes kardját, bősz átkokat szórva
                  rohant ki. A föld szinte reszketett az össze-vissza gomolygó tömeg dobogásától. A
                  fegyverek csengése, a lovak nyerítése, a kürtök harsogása, a parasztok üvöltése
                  pokoli lármává fajult. Köröskörül: - mint a vadul viharzó orkán, az egész tábor
                  féktelenül tombolt és hullámzott.
            </p>
            <p>
               Mindnyájan azt hitték, hogy Migazzi támadt rájuk és gyujtotta föl
                  táborukat: de lent, a völgy tölcsérében, minden csöndes és nyugodt volt. Ellenben
                  a hegyoldalban, a honnét nem vártak ellenséget, sötét tömegek kapaszkodtak
                  fölfelé. A hold hirtelen egészen kibukkant a felhők mögül és bevilágította a
                  vidéket. Ekkor egyszerre föltüntek Schwarzenbach csapatai, kivillant a zsoldosok
                  lándzsa-erdeje, meglibbentek a zászlók a langyos szélben. Az egyes csapatok gyors
                  kanyargásainál megmozdulni látszott az egész föld s a fölfelé vonuló sereg úgy
                  özönlött előre, mint a partnak zúduló hullám taraja. Kopó jól ki tudta venni a
                  tiszteket, látta Schwarzenbachot a roppant spanyol-ménen és a vér elborította
                  szemeit. Parancsszavára a jobbágyok dühös ordítással hömpölyögtek alá a mélybe s
                  az élükön ő maga rohant, két kézzel forgatva fegyverét feje fölött.
            </p>
            <p>
               A förgeteges roham úgy szétszórta a szedett-vedett polgár-őrséget,
                  mint a forgószél a homokbuczkákat. A vad futásban neki lódult parasztok a szó
                  szoros értelmében letiporták, legázolták az első sorokat. A következő pillanatban
                  a zsellérek hada, mint a magas gátjait áttört folyam, tenger módjára özönlötte
                  körül Schwarzenbach csapatait. A magukkal és fegyverükkel tehetetlen városiak
                  hamar ingadozni kezdtek és megbomlott soraikban vigan aratott a halál. A zsellérek
                  fölszúrtak a lovak orrába, mire ezek nyerítve ágaskodtak föl és hanyatt vágódva,
                  maguk alá temették lovasaikat is. A két kézzel hadakozó hajdúkat a vad roham
                  elszakította a főseregtől. Ezek most, minden oldalról körülvéve, halálos
                  elkeseredéssel védték magukat. A parasztokat elvakította a vér, mely minden
                  oldalról arczukba fröcscsent. Végre kedvükre kigyilkolhatták magukat: a boszú
                  gyönyörűségétől mámorosan, megittasulva tomboltak a földön heverő hullák és
                  haldoklók fölött.
            </p>
            <p>
               A két sereg nemsokára egyetlen tömeggé gabajodott, mely rettenetes
                  vonaglások közt nyüzsgött és hullámzott. Legdühösebb, legádázabb volt az öldöklés
                  a középen, a hol Schwarzenbach bekerített serege kétségbeesve vergődött az eleven
                  gyűrű kegyetlen szorításában. A küzdők már úgy összeszorultak, hogy fegyvereiket
                  sem használhatták, hanem egymást átkarolva dulakodtak. Kardok helyett kezeikkel
                  gyilkolták, fogaikkal marták egymást s a ki elbukott, azt a küzdők menten
                  agyontaposták. A holtak, beékelve a tömegbe, nem eshettek le a földre, hanem az
                  élők vállain vitetve még perczekig is egyenesen álltak, mialatt fejük jobbra-balra
                  himbálózott. Némelyiket épen akkor érte a halál, mikor fölordított: ennek a szája
                  tátva maradt és megüvegesedett szemei bambán meredtek a sötét éjszakába.
            </p>
            <p>
               Schwarzenbach annak a négyszögnek a közepén áll, melyet a nehéz
                  zsoldosok alkottak körülötte. Nyugtalan, kémlelő tekintete a tölcsér párkányán
                  járt, kutatva, nem láthatná-e meg Migazzi hadait. Minden pillanatnyi késedelem
                  közelebb vitte őt és seregét a végpusztuláshoz, a melytől csak Migazzi segítsége
                  menthette volna meg. Ha ő is megérkeznék, két tűz közé szoríthatnák a parasztokat
                  s akkor könnyen diadalmaskodhatnának a nagyobb számú ellenségen is.
            </p>
            <p>
               De Migazzinak nyoma sem volt sehol és Schwarzenbach elkeseredve
                  látta, hogy a parasztok roppant tömege lassankint agyon nyomja őt és seregét. A
                  négyszáz hajdúból már csak maroknyi csapat védte magát. Körülöttük, mint az
                  asztagba hányt kalászok, magos halmokban tornyosúltak a hullák, de a maroknyi
                  csapat is egyre gyérült és fogyott.
            </p>
            <p>
               Most vad diadalordítás reszkettette meg a levegőt. Kopó, a ki bősz
                  dühében keresztül-kasúl száguldozott a csatatéren, úgy tört be egykori bajtársai
                  soraiba, mint a vaddisznó, mikor a csalitba rohan. Legázolt, letarolt útjában
                  mindent, parasztjai pedig őrjöngő rajongással csörtettek mindenütt a nyomában. A
                  hajdúk egyszerre eltüntek a reájuk özönlő emberáradat alatt, és csak a parasztok
                  nyüzsgő, hullámzó mozgása mutatta, hogy a küzdelem tovább folyik a földön. A
                  következő perczben Egri Gergely és Pogrányi Dávid fejei odarepültek az eliszonyodó
                  zsoldosok sorai közé...
            </p>
            <p>
               Schwarzenbach kirántotta kardját és rohamra fúvatott. A nyolczszáz
                  zsoldos, mivel be volt ékelve a segédcsapatok közé, mindeddig nem vett részt a
                  harczban. Egyenletes, nehéz lépteik alatt megdobbant a föld és a lándzsák erdeje
                  recsegve hasított útat a meghökkent parasztok soraiban. Schwarzenbach most már
                  lefelé igyekezett a hegyen, hogy legalább zsoldosaival keresztül vághassa magát. A
                  lándzsa-erdő benyomult a sűrű sorokban tolongó parasztok tömegébe és mély, véres
                  barázdákat szántott benne, mint az eke az ugaron. A rettenetes falanx, mint a
                  minden oldalról védett sündisznó, a legnagyobb rendben hömpölygött
                  lépésről-lépésre lefelé a hegyoldalban, elsöpörve, letiporva mindent, a mi útjába
                  került.
            </p>
            <p>
               A parasztok az első pillanat megdöbbenésében meghátráltak a zsoldosok
                  előtt, a kik nem sokára leértek a hegy aljában elnyúló mezőre és futó-lépésben
                  menekültek. A sok ezer paraszt torkából egyetlen egy üvöltés tört elő; az
                  elkeseredett boszú üvöltése, hogy a biztosnak tartott préda kisiklik karmaik
                  közül. A következő pillanatban lezudúltak a menekülők után és megint tombolva
                  vették körül őket. A harcz, az öldöklés borzasztó kegyetlenséggel folyt
                  tovább.
            </p>
            <p>
               Schwarzenbach megállította zsoldosait és szilárdan, a végsőre
                  elszánva, várta be a rohamot. A parasztok csodálatos halálmegvetéssel lódultak
                  neki a lándzsáknak. A hatalmas, gyilkos erdő megrendült, a zsoldosok sorai
                  megingottak, de egyetlen egy sem hátrált. A csata egy rövid pillanatra szünetelt.
                  A rohanásban kifáradt parasztok melle zihált, szemeik vadúl villogtak homlokukba
                  lógó hosszú üstökük alatt, melyről az ellenség vérével vegyült veriték csurgott.
                  Némelyek kínos hörgéssel forogtak maguk körül, mint a letaglózott barom, míg csak
                  össze nem rogytak. Mások a kezeiket harapdálták emésztő dühükben s aztán vad
                  ugrással rohantak a halálba.
            </p>
            <p>
               Most Kopó leakasztotta sulyos buzogányát és megcsóválva a rettenetes
                  fegyvert, irtózatos erővel a zsoldosok közé hajította. A nehéz buzogány épen a
                  fejét érte az egyiknek és szétlocscsantotta, mint a diót; aztán fáradt eséssel
                  törte be a mögötte álló zsoldos mellkasát. A hadnagy rekedt üvöltéssel ugrott be
                  az így támadt résen, a zsellérek pedig, egy emberként, valamennyien utána
                  rohantak. A meglepetés, a rémület első pillanatában a zsoldosok kővé meredtek; a
                  következő perczben pedig már nem volt idejük a védelemre. A hosszú lándzsa
                  akadályozta őket a mozgásban és a védekezésben; mielőtt pedig kardjukhoz kaphattak
                  volna, a zsellérek egészen szétzüllesztették soraikat. Igy elszigetelve,
                  négyes-ötös csoportokra szaggatva, minden ellenállás lehetetlen volt. A parasztok
                  a szó szoros értelmében agyonnyomták, eltiporták őket.
            </p>
            <p>
               Schwarzenbach látva a veszedelmet, vakmerő elszántsággal ugratott be
                  a parasztok közé oda, a hol legsűrűbb tömegben tolongottak. Az izmos mén bőszült
                  nyerítéssel szökött előre, rúgva, harapva, marczangolva a parasztokat, a kik
                  szivettépő sikongással, hörgéssel vergődtek patái alatt. De aztán, valamelyikük a
                  hasa alá bujt és markolatig a ló lágyékába döfte kardját. A nemes állat fájdalmas
                  vihogással ágaskodott föl, olyan egyenesen, mint a gyertyaszál, s a következő
                  pillanatban lerogyott, magával rántva lovagját is. A parasztok rárohantak, egy
                  pillanat alatt lefegyverezték és gúzsba kötötték.
            </p>
            <p>
               A kapitány rabúl ejtése egyszerre eldöntötte a csata sorsát. Inigo,
                  ki a zsoldosok jobb szárnyát vezette, kétségbe esett erőlködéssel igyekezett
                  Schwarzenbachot kiszabadítani. Ötször fordult vissza a parasztokra,
                  keresztül-kasúl járva az egész csatatért, de mindannyiszor ismét közre fogták,
                  visszaszorították és tizedelték csapatát. Lassankint csak az ő kétszáz zsoldosa
                  állt még ellent. A többiek már vagy holtan és sebesülten hevertek a földön, vagy
                  pedig rabúl estek a parasztok hatalmába.
            </p>
            <p>
               A csata elveszett s úgy látszott, hogy Schwarzenbach seregéből még
                  hirmondó sem marad. Már Inigo zsoldosai is lankadni kezdtek, a parasztok erejét
                  pedig megsokszorozta a boszú öröme és a diadal biztossága. Ekkor már Inigo is csak
                  a menekülésre gondolt. A mint fölfelé szorították a hegyen, hirtelen vissza
                  fordúlt üldözőire és gyors rohamlépésben völgynek vezette kisded csapatát.
                  Valamennyi katonája érezte, hogy most a bőréről van szó és valamennyinek szivét az
                  életösztön rettenetes vakmerősége keményítette meg. Vállat vállhoz, kart karhoz
                  szorítva, görcsösen markolták hosszú lándzsáikat, melyek nyomról-nyomra tolták
                  maguk előtt a parasztok háborgó tömegét. Egyikük-másikuk leroskadt, elbukott; azt
                  ott hagyták társai a földön és összébb szorúlva ismét kitöltötték a soraikban
                  ütött rést. Nem volt semmi, a mi föltartóztathatta volna őket vad rohanásukban és
                  pár percz mulva lihegve, fogcsikorgatva értek le a hegy lábánál elnyúló mezőségre.
                  Rohanásukban, mint a hajó a hullámokat, ketté szelték a parasztok zajló, üvöltő
                  tömegét, mely rögtön aztán tombolva, őrjöngve csapott össze ismét mögöttük, a
                  nélkül, hogy árthatna nekik.
            </p>
            <p>
               A nap fölkelt. A parasztok, kimerülve a düh és boszúvágy
                  paroxismusában, csüggedten bámultak egymásra. Kopó fönt volt a hegygerinczen és
                  már mit sem törődött a menekülő zsoldos csapattal. Néhány embere óriási akasztófát
                  állitott föl a hegyen, a melyre épen most húzták föl az elfogott kapitányt. Az
                  elkeseredett jobbágyok féktelen kurjongatással rohantak föl a hegyre,
                  megfeledkezve Inigo csapatjáról, mely fölhasználta az alkalmat és futva, de a
                  legnagyobb rendben menekült.
            </p>
            <p>
               A zsoldosok visszanéztek a vérszomjas ordításra. A sok öl magas
                  akasztófa recsegve-ropogva hajladozott nehéz terhe alatt, mely hosszú kötélen
                  lógva himbálózott rajta. Még vértezetét sem vették le a szerencsétlenről, csak a
                  sisakját csatolták le, hogy gyönyörködhessenek arcza eltorzúlásában, üvegesedő
                  szemeinek rémes tekintetében. Schwarzenbach teste kétszer-háromszor görcsösen
                  összerándúlt; lekötött kezeit föl akarta szabadítani, de az erős zsineg nem
                  engedett. Aztán a teste egész hoszszában megmeredt, feje előrebukott a mellére és
                  hosszan kifityegő nyelve elkékült. Még egyet vonaglott, a szemei kidülledtek,
                  földuzzadt arcza hamuszürke lett: - vége volt.
            </p>
            <p>
               Mikor Inigo a hegyet megkerülte és a szomszédos keresztvölgybe
                  érkezett, megrettenve hökkent vissza. Ugyanaz a véres, üvöltő tömeg tombolt a
                  völgyben, a mely elől menekült. És még sem az volt: hanem a zsupán és Lukács pap
                  gyülevész hada. A két rablóvezér elkésve érkezett Kopó segítségére. Irányt
                  tévesztve a sötét éjszakában, épen akkor értek ebbe a keresztvölgybe, mikor
                  Migazzi, a tölcsérből kiszabadúlva, erre igyekezett menekülni Zágráb felé.
            </p>
            <p>
               A kölcsönös meglepetés egyiknek sem hagyott időt arra, hogy seregét
                  csatarendbe állítsa. Migazzi hajdúi vakon belerohantak a gyülevész had soraiba és
                  rettenetes pusztítást vittek véghez benne. A parasztok körülvették a kis csapatot
                  és mintha más ellenség nem is volna, egész tömegükkel rávetették magukat. Ekkor
                  megmozdúlt a vasas zsoldosok három nehéz oszlopa és három irányból, a közepe felé
                  tartva, vad erővel vágott bele a zagyva csőcselékbe. A parasztok, kitárva
                  karjaikat, behúnyt szemekkel rohantak bele a lándzsákba és estükben magukkal
                  rántották a testükbe furódó fegyvereket is. Még mielőtt a zsoldosok kiránthatták
                  volna lándzsáikat a halottakból, a parasztok tömegestül rohantak rájuk. De a
                  nagyrészt kaszákból kovácsolt kardok kicsorbultak, elgörbültek a zsoldosok
                  vértezetén. Ezek pedig, két kézre markolva a nehéz tölgyfa lándzsát, azzal verték,
                  csépelték a csőcseléket, hogy a betört koponyákból szerte föcscsent a véres
                  velő.
            </p>
            <p>
               Ebben a pillanatban rémes dübörgéssel rendült meg a föld. Migazzi
                  huszárjai, egyetlen hosszú sorba fejlődve, szilaj rohammal vágtattak neki a
                  csőcseléknek. A parasztok rögtön hasra vetették magukat s mikor a huszárok már
                  csak pár lépésre voltak tőlük, vad ordítással hirtelen talpra ugrottak. A
                  meghorkant lovak tombolva ágaskodtak föl úgy, hogy a huszárok alig tarthatták
                  magukat a nyeregben. A parasztok pedig gyorsan a lovak hasába szúrtak, s mikor az
                  állat fölbukott, a szintén lerántott lovast kényelmesen lemészárolták.
            </p>
            <p>
               A csata roppant elkeseredéssel folyt tovább. A vasas zsoldosok három
                  oszlopa találkozott a csőcselék közepén s mint a Szent András keresztjének három
                  küllője, rendületlenül állta a zsellérek meg-megújúló őrült rohamát. Jobbról a
                  megint rendbe szedelődzött huszárok vad elkeseredéssel vetették magukat a
                  parasztokra, hogy kiköszörüljék a rajtuk esett csorbát, balról pedig a hajdúk
                  aprították a nyüzsgő, vonagló tömeget.
            </p>
            <p>
               Mint az atléta, mikor az akadálytól hátra húzódik, hogy neki
                  rugaszkodva nagyobbat ugorhasson: úgy szorúlt vissza a tömeg is a zsoldosok
                  közeléből, hogy a következő pillanatban annál vadabb rohanással zúduljon neki az
                  eleven vas-erdőnek. A lándzsák meghajoltak, ingadoztak a roppant nyomás előtt s a
                  mint a hátúl jövők, nagy meglódulásukban, egyre szorították az előttük állókat,
                  lassankint egész halmok képződtek agyondöfött, megcsonkított, letiport
                  parasztokból.
            </p>
            <p>
               Lukács pap és a zsupán, a kik hátul álltak, izzó szenvedélylyel
                  lelkesítették, uszították parasztjaikat. Egyik roham a másikat követte, gyorsan,
                  szakadatlanúl: s minden következő támadás ádázabb volt, mint a megelőző. Mikor a
                  nap fölkelt, a parasztok vérszomjas dühe már tetőpontra hágott. Látva, hogy az
                  ellenség milyen kevés, megtizszerezett vadsággal folytatták a harczot és csakhamar
                  megbontották a zsoldosok rettenetes hadsorát. A huszárok csak óriási
                  erőfeszítéssel tudtak maguknak utat vágni a zsoldosokig, de számuk már egy
                  harmadrészre apadt. A hajdúk, kifáradva és megfogyva a küzdelemben, melyet
                  tizszeres ellenséggel vívtak, szintén ellankadtak. Némelyek elhányták fegyvereiket
                  és megfutottak, mások kegyelemért könyörögtek: ezeket, mint a védtelen juhot a
                  farkasok, a parasztok vad kegyetlenséggel tépték darabokra.
            </p>
            <p>
               Migazzi már-már takarodót akart fúvatni, hogy megmentse legalább még
                  le nem mészárolt harczosait. De akkor különös dolog történt. A keresztvölgy
                  torkolatánál, mindjárt ott, a hol a zsupán és Lukács pap, a biztos győzelem
                  reményében osztogatták parancsaikat, tömött sorokban bukkant elő az Inigo menekülő
                  lándzsás-csapata. A huszárok látták meg legelőbb s a mint észrevették, vad -
                  Hajrá! - kiáltással ismét neki ugrattak a csőcseléknek. A zsoldosok, meg a hajdúk
                  pedig, új reményre éledve, ujjongva kiabáltak: - Migazzi! Migazzi! - s azt
                  gondolva, hogy Schwarzenbach egész serege megérkezett segítségükre, a már lankadó
                  remény kétségbeesésével még egyszer áttörték a parasztok sorait.
            </p>
            <p>
               A zsupán és Lukács pap meghökkenve, tanácstalanúl néztek össze, a
                  parasztok pedig, a hirtelen szivükbe ütött rémülettől szinte megkövesülve álltak
                  meg. És, még mielőtt magukhoz térhettek volna, Inigo zsoldosai mindent elsöprő
                  viharral rohantak rájuk. A következő pillanatban a parasztok letiporva, egymásra
                  vetve, vad zürzavarban kavarogtak és a rettenetes tolongásban egymást gátolták a
                  harczolásban. Az a csoport, a mely a zsupánt és Lukács papot környezte, hörögve,
                  széttépve vonaglott a földön, a két vezért pedig, gúzsba kötve, a vasnégyszög
                  közepére lökték a zsoldosok.
            </p>
            <p>
               A parasztok ellenállása megtörött s bátorságukkal együtt vérszomjuk
                  is lelohadt. Mint a pásztorától megfosztott nyáj elerőtlenedik és minden védelemre
                  képtelen, úgy a parasztok is, elvesztvén vezéreiket, már csak a futásra,
                  menekülésre gondoltak. Szerte a völgyben, a hegyoldalban fölfelé, mindenütt csak
                  menekülő parasztokat lehetett látni. Vad, rendetlen futás volt az, a melyben
                  néhány száz ember ezreket mészárolhatott volna le. A rettegés elvette a parasztok
                  eszét. Sokan, a szabadulás helyett, vakon rohantak a zsoldosok lándzsáiba, a
                  hajdúk és huszárok kardjaiba. Másoknak a halál félelme minden tagjukat
                  megbénította s ezek reszketve, velőt rázó sikoltással roskadtak össze s az utánuk
                  rohanók fölbuktak bennük.
            </p>
            <p>
               A menekülő csőcselék szerencséjére Migazzi serege maga is sokkal
                  inkább kimerült, mintsem hogy az üldözésre gondolhatott volna. Aztán meg, mikor
                  Inigo elmondta Schwarzenbach gyászos végét s Migazzi megtudta, hogy Kopó itt
                  táborozik a szomszédságban, haladék nélkül megindúlt Zágráb felé. Megfogyott,
                  elcsigázott hadával egyetlen egy rohamot sem birt volna visszaverni. Az egyedüli,
                  a mit tehetett, az volt, hogy rögtön bemenekül Zágrábba, még előbb, mintsem a Kopó
                  esetleg elvághatná az útját. Azonnal összeszedte hát csapatait s azon véresen,
                  fáradtan neki vágott a Szávának, magával hurczolva a zsupánt, meg Lukács papot és
                  ötven-hatvan elfogott parasztot.
            </p>
            <p>
               Ez alatt Kopó, ott hagyva leégett táborát és a fölakasztott
                  Schwarzenbachot, szintén összefúvatta seregét és megindúlt torony iránt Zágráb
                  felé. Tudta, hogy Migazzinak, bármerre menekült is, csak ez a város lehet a
                  végczélja. Elébe akart tehát vágni, hogy elzárja előtte az útat és a zsupán meg
                  Lukács pap hadaival egyesülve, összetiporja volt kapitányát. De, még jóformán útra
                  sem kelt, midőn minden irányból tömegesen özönlöttek táborába azok a hirmondók, a
                  kik a hegy másik oldalán végbement rettenetes vérfürdőből megmenekültek.
            </p>
            <p>
               Kopó határtalan dühre fakadt. Átkozta a végzetet, hogy olyan gyáva,
                  hitvány emberekhez kötötte szerencséjét, mint a zsupán meg Lukács pap. Aztán
                  rettenetes káromlások közt esküdött boszút, hogy Migazzi hadát mind egy lábig
                  kiirtja, hogy úgy elpusztítja Zágrábot, hogy kő kövön nem marad benne és sóval
                  hintik be a puszta helyét. A boszú emésztő tüzét még jobban élesztette a szive
                  legmélyén elfojtott szenvedély, a mely annál kegyetlenebbül gyötörte, minél inkább
                  fogyott a reménye Ágnes szerelmében. Türelmetlenül tombolt, hogy a sereg lassan
                  halad. Verte, hajtotta az elmaradókat és dörgő parancs-szavára még a sántitók is
                  meggyorsították a lépteiket.
            </p>
            <p>
               Két nap és két éjjel csaknem pihenés nélkül vitte előre seregét.
                  Embereinek fele elmaradozott, haza szökdösött, elhullott az úton: de mit törődött
                  ő ezzel! Végre, a harmadik nap hajnalán, épen mikor a sereg egy hegyre
                  fölkanyarodott, a szemhatáron szürke, nagy arányú tömegek tünedeztek föl. Lábai
                  alatt a talaj lankásan lejtősödött s a távoli domboldalban, mely a völgyet
                  bezárta, tornyokat, házakat, bástyákat látott: - az volt Zágráb! A szive oly
                  hevesen dobogott, hogy egy fához kellett támaszkodnia, mert az ájulás
                  környékezte.
            </p>
            <p>
               Minden, a mit csak átélt, a mióta legelőször látta Ágnest, egyetlen
                  szempillantásban végig czikázott emlékezetén. Soha nem érzett, szédüléshez
                  hasonló, lankasztó mámor fogta el. Aztán, arra a gondolatra, hogy viszont látja
                  Ágnest, gyönyörűségben úszott a szive. Megfeledkezett a harczról, a boszúról és
                  úgy tetszett neki, hogy most haza érkezett, csöndes otthonába jött vissza, a hol
                  Ágnes gyöngéd szeretettel várja. Reszketve tárta ki karjait és tágra nyitott
                  szemekkel bámúlt a magas verandára, a székesegyház mellett. Arczát beragyogta a
                  boldogság mosolya, mialatt csókokat hintett a röpke szélbe és halkan suttogta: -
                  Jőjj! jőjj!... - Kebléből édes sóhaj tört elő és bánatos arczát két nehéz
                  könycsepp szántotta végig.
            </p>
            <p>
               Nem támadta meg a várost: de hiszen nem is azért jött ide. Neki csak
                  az volt a czélja, hogy elvágja Migazzi elől a menekvés útját és lehetetlenné tegye
                  bejutását Zágrábba. Ezt most már el is érte, mert megelőzte Migazzit, a ki még fél
                  napi járó földre táborozott. De az emlékezés Migazzira, a gondolat, hogy a horvát
                  kapitány vőlegénye Ágnesnek, ismét lángra lobbantotta a boszút, a gyülölséget
                  szivében. Megesküdött, hogy megöli a horvát parasztot és ezt az esküvését meg is
                  akarta tartani, mert minden csepp vére kivánta. A diadalban, boszúja sikerültében
                  egy perczig sem kételkedett. És már előre átélvezte a kegyetlen örömöt, ha majd
                  Migazzit is épen úgy fölakasztatja, mint nem régen Schwarzenbachot.
            </p>
            <p>
               Hirtelen, váratlanúl akart lecsapni Migazzira s ezért átkelve a
                  Száván, egyenesen üldözőbe vette. Azt hitte, hogy Migazzinak nincs több embere,
                  mint azok a szétzüllött csapatok, melyeket serege romjaiból megmenthetett. De
                  kémei csakhamar értesítették, hogy Migazzi útközben egyesült a végbeli várakból
                  toborzott csapatokkal és ezekkel együtt serege most már tizezer főre szaporodott.
                  E hir hallatára Kopó óvatosabb lett. Bár az ő hada számra háromszor is fölülmúlta
                  Migazziét, nem koczkáztathatta a csatát. Neki csak roszúl fegyverzett parasztjai
                  voltak, a kik rajongó bátorságukkal sem értek annyit, mint a jól fegyelmezett,
                  harczban edzett és fölszerelt rendes katonaság.
            </p>
            <p>
               Migazzi és Kopó hetekig kölcsönösen csalogatták egymást, de egyiknek
                  sem sikerült a másikat kelepczébe csalnia. Az elkeseredés, a kegyetlen boszúvágy
                  mind a két seregben napról-napra nőtt. Apróbb csatározásokban már gyakran
                  próbálkoztak s a hadszerencse hol az egyik, hol a másik félre mosolygott. De Kopó
                  végre megúnta a czéltalan bolyongást, a meddő guerilla-harczot és faképnél hagyva
                  Migazzit, ismét visszatért Zágráb alá, azzal az eltökélt szándékkal, hogy most már
                  minden áron megveszi a várost. Azonban még jóformán le sem telepedett a völgyben,
                  mikor Migazzi is átkelt a Száván és hátát a folyónak vetve, Kopóval szemben
                  fölállította seregét.
            </p>
            <p>
               A két sereg több napig nézett farkasszemet. A táborozást annyira
                  megutálták, az apró csetepatékban annyira kimerültek, hogy mindnyájan sóvárogtak a
                  döntő csata után, a mely utolsó küzdelmük legyen, a melylyel egyszerre minden
                  véget érjen. Kopó maga szerette volna megvinni a kihivást Migazzinak, de
                  parasztjai nem engedték. Helyette egyik hajdúja ment át Migazzi táborába. Azok, a
                  kik elmenni látták, elbúcsúztak tőle, mint a halottól szokás, mert biztosra
                  vették, hogy a halálba siet.
            </p>
            <p>
               De a hajdú még az nap este visszatért. Migazzi elfogadta a csatát.
                  Másnap reggel, kora hajnalban várja a parasztokat. Kopó megkérdezte a hajdút, hogy
                  nem mondott-e még mást is? A hajdú pedig vonakodva mesélte el:
            </p>
            <p>
               - A mint az üzenet után még ott álltam előtte, azt kérdezte, mire
                  várok még. - «Arra, hogy fölakaszszatok!» - feleltem én. Ő pedig intett a kezével
                  és azt mondta: - «
               
                  Nem! csak menj! Te is holnap halsz meg
               
               -
               
                  a többivel.
               
               »
            </p>
            <p>
               Ez a nagylelkűség bámulatba ejtette a parasztokat. Némelyek meg is
                  rémültek rajta és Kopó szinte sajnálta, hogy nem ölték meg a hajdút.
            </p>
            <p>
               *
            </p>
            <p>
               Kopónak, a sok viszontagság után, körülbelül még
                  huszonöt-harminczezer parasztja maradt, többé-kevésbbé jól fölfegyverezve.
                  Elkeseredett, a végsőre is elszánt tömeg, melynek vadságát és dühét megsokszorozta
                  a kiállott szenvedések és sanyarúságok emlékezete. Az elnyomatás, a sokáig tűrt
                  rabiga, őrjöngésig fokozta gyülöletüket az urak ellen, a kiken, még az életük árán
                  is örömmel álltak volna boszút. És a gazdag, soktornyú Zágráb, mely előttük állt,
                  csak még jobban szította szivükben a szenvedélyek lobogó lángját, mert eszükbe
                  juttatta szegényes falvaikat, nyomorúlt kunyhóikat, melyek földúlva, fölégetve
                  füstölögtek. Valamennyien megesküdtek, hogy az utolsó csepp vérig védelmezik
                  egymást és magukat.
            </p>
            <p>
               Estére kelve az összes marhákat levágták és mindenki annyit evett, a
                  mennyit csak birt. Ezzel akarták magukat erősíteni a holnapi küzdelemre. Aztán
                  lefeküdtek és sokan buzgón imádkoztak. Migazzi ellenben szigorúan megparancsolta,
                  hogy esti hat óra után senki se merjen enni, mert tudta, hogy tele gyomorral nem
                  lehet fürgén mozogni. Neki, a segédcsapatokkal, összesen tizezer embere lehetett:
                  mintegy ötezer vasas zsoldos, kétezer huszár és háromezer hajdú. Tizszer is
                  fölkelt éjjel és maga megvizsgált mindent, hogy rendben van-e. Tudta, hogy a
                  holnapi csata kimenetelétől függ minden. Ha megverik, akkor Zágráb sem tarthatja
                  magát. Ha ellenben győz, akkor bevonúlhat a városba, a hol Ágnes már várja...
                  Ágnes, a «
               
                  szőke csuda
               
               »... és erre a gondolatra reményei magasan szárnyaltak: szinte
                  érezte, hogy győznie kell.
            </p>
            <p>
               Ágnes emlékezete Kopó lelkében is fölújult. De ő azonnal kitépte a
                  szivéből a leány képét: most már minden gondolatát csak parasztjainak szentelte.
                  Úgy szerette őket, mintha saját énjének, végtelen gyülöletének részesei volnának,
                  - s erre a gondolatra megerősödött benne a lélek, megaczélozódtak a karjai.
                  Tisztán, világosan látta maga előtt a holnapot; de, noha tudta, hogy minden
                  koczkán forog, nem aggódott, nem riadt vissza a mérkőzéstől. És ha egy-egy sóhaj
                  néha mégis előtört kebléből, ez a zsupán, vagy még inkább, a Lukács pap emlékének
                  szólt.
            </p>
            <p>
               Seregét még szürkület előtt három, egymást fedező, egyformán hosszú
                  csatasorba állította föl. Középen voltak a hajdúk, a zsoldosok és a renegátok: a
                  sereg magva, melyhez két oldalról a marczona uszkók és albán hegyi lakók
                  sorakoztak. Ezek mögött következtek a tulajdonképeni zsellérek: boszúért lihegő,
                  rajongó, féktelen tömeg, mely vezére szavára a poklokon is keresztül tört.
            </p>
            <p>
               Migazzi egyetlen hadsorba vonta össze egész seregét. Középre a vasas
                  zsoldosokat helyezte, a kik mellett, jobbra és balra, a két egyenlő részre osztott
                  hajdúk sorakoztak. Legszélről a huszárok védték a sereg két szárnyát. Hátuk
                  mögött, alig száz lépésnyire, a domb tetején, két roppant akasztófa emelkedett,
                  melyeket Migazzi az éjszaka állíttatott föl. És a két magas bitón, hogy messzire
                  ellátszott, ott himbálózott a zsupán meg Lukács pap, a kiket Migazzi azért
                  akasztatott föl, hogy a rettenetes büntetés mindjárt a csata kezdetén
                  megfélemlítse a parasztokat.
            </p>
            <p>
               A nap fölkelt és a csatarendbe állított két sereg vadúl villogó,
                  vérbe borúlt szemekkel mérte végig egymást. A parasztok észrevették a két
                  akasztófát... egyetlen görcsös vonaglásban rándúlt össze az egész sereg s a tompa
                  hörgés, mely egyszerre tört elő mindnyájuk torkából, olyan volt, mint az ugrásra
                  készülő oroszlán félelmes bődülése. Most már tudták, hogy nincs számukra más
                  menekvés, mint a győzelem, vagy a halál s valamennyien elkeseredve erősítették meg
                  tegnap fogadott esküvésüket.
            </p>
            <p>
               A két sereg megmozdúlt és egymásra hömpölygött. A parasztok lassan
                  haladtak előre, hogy ki ne fogyjanak a lélekzetből, mialatt Migazzi seregének
                  czentruma ékalakúvá domborodott ki. Alig vonultak föl a zsellérek, Migazzi azonnal
                  rájuk eresztette huszárjait. A zsellérek legnagyobb részének csak hitvány
                  fegyverük volt: inkább játékszer a csatában, mint sem védelmi eszköz. Némelyek a
                  késüket kötözték bot végére, mások kaszákkal hadakoztak s ismét mások
                  vasabrincsokból csináltak kardot. Legtöbbjüknek csak nagy fütyköseik voltak, sokan
                  pedig puszta kézzel ugrottak neki a huszárok torkának és mint az ebek, veszettül
                  marták, harapták őket. De a szilaj lovasroham, őrjöngő elkeseredésük daczára is
                  pozdorjává törte első soraikat. A huszárok kétszer szorították vissza a
                  csőcseléket, mely letiporva, megtizedelve menekült a czentrum háta mögé.
            </p>
            <p>
               Ott folyt a legádázabb küzdelem. Kopó derékhada: a hajdúk, szökött
                  zsoldosok és renegátok, nem hátráltak, nem ingadoztak. Soraik egyre fogytak, az
                  élők egyre összébb szorúltak, de az elszánt tömeg, mely egész hoszszában
                  kanyarogva hullámzott, mint a kigyó, mégis szilárd és áttörhetetlen volt, mint a
                  kőfal. A hajdúk daczos halálmegvetésükben, levetették dolmányaikat s vállig
                  fölgyürkőztek, hogy kidagadó izmaik hatalmas játéka messzire ellátszott. E mögött
                  a biztos bástya mögött a szétszórt zsellérek mindannyiszor ismét újra sorakoztak s
                  a mint kissé lélekzethez jutottak, megint visszarohantak a harczba fegyvereik
                  szilánkjaival.
            </p>
            <p>
               Migazzi most összes zsoldosait rohamra vezényelte. A nehéz vasasok
                  ékalakú hadsora rettenetes roppanással vetette magát Kopó derékhadára és keresztül
                  tört rajta. A kétfelé szakított sereg apróbb csapatokra tömörült, melyek dulakodva
                  kavarogtak a zsoldosok közt. De ezek is egész halmokban hevertek holtan, a
                  huszárok közül alig pár száz volt még életben, Migazzi hajdúit pedig dorongokkal
                  és fütykösökkel rakásra verték agyon a zsellérek. Igen sok paraszt harczolt a
                  vasas zsoldosok vértezetében, melyet az elesett hullákról öltöttek föl s aztán
                  orvúl odaférkőzve Migazzi csapataihoz, kegyetlen gúnykaczaj közt mészárolták le a
                  mit sem sejtőket. A zsoldosok meghökkentek, rémületükben, meglepetésükben kővé
                  meredtek, erős soraik megbomlottak. A parasztok torkából körös-körül egetverő
                  diadalordítás tört elő és Migazzi tanácstalanúl nézte serege pusztulását. Úgy
                  látszott, hogy Kopó lángesze és a zsellérek ádáz vadsága előtt földi hatalom nem
                  állhat meg.
            </p>
            <p>
               Ekkor hirtelen közeledő dobok és trombiták zaja hallatszott a
                  távolból. A Zágrábban maradt aggok, bénák, sőt a suhanczok és asszonyok is nem
                  tudták tovább türtőztetni halálos aggodalmaikat és Draskovics György püspök meg az
                  egész káptalan vezetése alatt kivonultak a csatatérre. A papság fényes egyházi
                  ornátusban volt és a mezitlábas karmeliták hangosan énekelték a zsoltáros király
                  könyörgő dalát, hogy a szavuk messzire elhallatszott:
            </p>
            <p>
               -
               
                  In te speravi, Domine: non confundar in aeternum...
               
            </p>
            <p>
               A zsoldosokat vérszomjas düh fogta el. Mialatt a parasztok szájtátva
                  álltak meg egy pillanatra, hirtelen újra sorakoztak és fogcsikorgatva reájuk
                  vetették magukat. A zsellérek, a váratlanúl jött rohamtól visszanyomva, rendetlen
                  tömegben torlódtak föl a dombra. A dombot a zsoldosok meg a zágrábiak rögtön
                  körülözönlötték és fölfelé szorították a parasztokat. A városbeliek kövekkel,
                  nyársakkal, kalapácsokkal meg más gyilkos eszközökkel szúrták, dobálták a
                  csőcseléket. Hajdúk és renegátok, kik előtt bégek és kapitányok remegtek,
                  nyomorúltan buktak el ott, asszonykéztől hajigált lim-lomoktól. A zsellérek
                  elkeseredetten védték magukat, de már a győzelem reménye nélkül. Most már csak egy
                  czéljuk volt: hogy életüket minél drágábban adják el.
            </p>
            <p>
               Kopó egyre följebb szorúlt parasztjaival a dombon. Kétszer zúdította
                  le zselléreit az üldözőkre, de mind a kétszer véres fővel vetették vissza. A
                  zsoldosokat a mészárlás őrjöngő démona szállta meg. Vakon vágták, szúrták,
                  apritották a zselléreket. A patakokban folyó vérben többen elcsúsztak s ezek
                  sohasem keltek föl többé, mert az utánuk jövők letiporták őket. A holttestek
                  legurúltak a meredek lejtőn és valóságos sánczczá tornyosúltak a zsellérek körül.
                  Ők pedig minden pillanatban fogytak, ritkúltak ugyan, de azért a megadásra, a
                  menekülésre senki sem gondolt.
            </p>
            <p>
               A zsoldosok vérben forgó szemekkel méregették a domb csúcsát, honnan
                  a zsellérek őrjöngő kárörömmel néztek le rájuk. Mindnyájuk lélekzete elállt a vad
                  dulakodásban s egy pillanatig valamennyien lihegve, zihálva pihentek. Aztán újra
                  kezdődött a késhegyre menő, vad viaskodás. A zsellérek lekiáltották, hogy megadják
                  magukat és le is rakták a fegyvert. Mikor azonban a zsoldosok rendetlenül rájuk
                  rohantak, hirtelen fölkapták fegyvereiket és szilaj vérengzéssel mészárolták,
                  gyilkolták őket. Az életben maradtak pedig egyre magasabbra hágtak a körülöttük
                  sokasodó hullákon, hogy jobban védhessék magukat.
            </p>
            <p>
               Nemsokára már csak százan, aztán ötvenen, majd húszan, tizen, öten s
                  végre csak ketten voltak: egy atléta termetű albán, a ki roppant buzogányával
                  hadakozott, meg Kopó, a kinek még megvolt a kardja. De már az albán is megsebesült
                  és féltérdre rogyva forgatta gyilkos fegyverét. Kopó elvesztette sisakját és
                  elrongyolt ruhái véres foszlányokban lógtak le félmeztelen testéről. Arcza
                  sápadtabb volt, mint a körülötte heverő hulláké; torzomborz haja fölfelé meredt és
                  ajkai két sarkában fehér tajték habzott.
            </p>
            <p>
               Az albán rablót távolról szúrták le, mint a veszett ebet. Kopó
                  dühösen vagdalkozott és kardja, mint a czikázó villám, félelmes suhogással
                  tartotta távol a zsoldosok eleven vasgyűrűjét. Most kardja hirtelen nagy pengéssel
                  tört ketté a markolatánál és a zsoldosok áradata összecsapott körülötte. Ekkor,
                  átokra emelve fegyvertelen kezeit, behúnyt szemekkel, roppant ugrással vetette le
                  magát a dombról az alatta meredező lándzsák erdejébe.
            </p>
            <p>
               De a zsoldosok leeresztették lándzsáikat a földre és kitértek előle.
                  Kopó újra meg újra a lándzsákba rohant, de a zsoldosok mindannyiszor félre
                  ugrottak és elfordították fegyvereiket. Az üldözött vad most megállt egy
                  pillanatra; zihálva, révedezve bámult maga körül, de őrjöngő szemei csak vért
                  láttak mindenfelé. A lába megbotlott egy kardban. Lehajolt, hogy fölvegye: de még
                  meg sem fogta, már is leteperték a földre. A következő pillanatban a karjait hátra
                  facsarták, a lábait pedig gúzsba szorították.
            </p>
         </div>
         <div type="chapter">
            <head>
               X.
            </head>
            <p>
               Ágnes mozdulatlanúl feküdt a kényelmes kereveten és csak keblének
                  lihegő hullámzása mutatta, hogy él - és szenved. Az alkonyat homálya fátyolt
                  borított halvány arczára, kinosan vonagló ajkaira. Mélyen beesett szemeiből
                  időnkint fölvillanó sugarak törtek elő, de aztán lezárultak nehéz szemhéjai,
                  mintha végkép be akarnának csukódni a világ előtt. Néha fájdalmasan szakadt föl
                  egy-egy hörgő sóhaj a szegény leány kebléből s ilyenkor egész testét összerántotta
                  a görcsös vonaglás.
            </p>
            <p>
               A szobában senki sem volt kivüle: de nem volt senki az egész
                  palotában sem, mert valamennyien a falakra, az utczákra tódultak, hogy részt
                  vegyenek a győztes Migazzi ünnepélyes bevonulásában. Csak Ágnes nem volt ott: csak
                  a menyasszony nem sietett vőlegénye elé, - sőt, talán egész Zágrábban egyedül ő
                  nem örült Migazzi jövetelének.
            </p>
            <p>
               Attól a naptól kezdve, a mikor megtudta, hogy a zsellérek megölték
                  Schwarzenbachot, rettegve gondolt vőlegényére. Nem birta kiverni fejéből azt a
                  borzasztó gyanút - a mit különben többen is osztottak - hogy Migazzi készakarva
                  hagyta cserben a német lovagot, s föláldozta megmentője életét saját dicsvágyának,
                  vagy - a mint Ágnes hitte - aljas féltékenységének. Mert Ágnes csakugyan azt
                  hitte, hogy Migazzi megmenthette volna Schwarzenbachot és csak azért hagyta
                  veszni, hogy ezen az úton kényelmesen és a gyanú árnyéka nélkül megszabadulhasson
                  vetélytársától.
            </p>
            <p>
               Ez a föltevés mindjárt akkor átvillant Ágnes agyán, mikor a
                  rettenetes hirt először meghallotta: de a gondolat akkor háttérbe szorúlt
                  fájdalmával, kétségbeesésével szemben. Úgy érezte, hogy egyszerre minden romba
                  dőlt körülötte. Álmai, reményei oly hirtelen hagyták el, mint a virágok a fát, ha
                  a szél megrázza az ágakat: s a mint a virágok örökre elvesznek a fára, úgy vesztek
                  el rá nézve is álmai és reményei, melyek boldogságba ringatták addig a lelkét. De
                  megmaradt helyettük egész erejével kitörő szerelme és végtelen kétségbeesése.
            </p>
            <p>
               Csak most, hogy elvesztette, látta és érezte át egész, szédítő
                  nagyságában a boldogságot, a melyért epedt. Csak most, hogy a német lovag daliás
                  alakja örökre eltünt közeléből: csak most érezte, mily nagyon, mily igazán
                  szerette őt. Eddig, a jóleső barátság mindennapos megszokásában öntudatlanúl
                  élvezte a boldogságot, a nélkül, hogy nagyságát, vagy értékét fölbecsülni
                  érdemesnek tartotta volna; de most, hogy ez a boldogság, hogy annak éltető napja
                  örökre a halál éjszakájába merült: most dermesztő hideg lopózott szivébe; és
                  kétségbeesetten vergődő lelke halálkinjánál csak az a borzalom volt rettenetesebb,
                  a melyet akkor érzett, ha Migazzira, a vőlegényére gondolt.
            </p>
            <p>
               A nap már régen leszállt és Ágnes még mindig mozdúlatlanúl hevert a
                  kereveten. Lassankint feljött a hold és kigyúltak az égen a csillagok. Lent, a
                  városban zúgva, zsibongva tolongott a nép s az ablakokat meg-megrázta a hozsánnát
                  kiabáló nép újjongó ordítása. A horvát kapitány már a
               
                  Te Deumot
               
               is végig hallgatta és most, taraczkok és ágyúk durrogása, muskéták
                  sortüze mellett vonult be az újvárosi palotába... abba, a melyben egykor
                  Schwarzenbach lakott... a melyben egykor Ágnes kiragadta a német lovagot a halál
                  torkából.
            </p>
            <p>
               Ágnes fölkelt és a verandára nyiló szárnyas ajtó felé ment. Léptei
                  ingadoztak. Az övvel átszorított bő ruha meg-meglibbent testén, a mint elcsukló
                  térdei hozzáverődtek. Kétszer is megállt és a falba, a bútorokba kapaszkodott.
                  Lihegő lélekzete néha sipolva tört elő kebléből és a nyögés, vagy hörgés, mely
                  ilyenkor kisérte, olyan volt, mint a halálra sebzett vad utolsó szava, midőn a
                  végsőt vonagló állat szeme már megüvegesedik.
            </p>
            <p>
               Most odaért az ajtóhoz. Remegő keze lesiklott a kilincsről és csak
                  nehezen tudta kinyitni az ajtót. Aztán kitámolygott a verandára, szinte vonszolta
                  fáradt testét a párkányig, a melyre leroskadt és mialatt reszkető térdei nagy
                  koppanással estek a kőre, arczát kezeibe temetve, heves, fuldokló zokogásra
                  fakadt. Egy másik éjszaka: egy másik holdas éj: a szerelem, a boldogság
                  szent-iván-éji álma jutott eszébe, a melyet ugyanezen a verandán ért meg... de az,
                  a ki akkor szerette, vigasztalta... a daliás német lovag nem volt többé!
            </p>
            <p>
               Oh! szép volt az az éjszaka! szép volt, mint a teremtő álma: ragyogó
                  csillagok ezrei rajzolták le a véges emberésznek és a szeliden égő hold vetett rá
                  ezüstös világot; a virágok illatában fürdő esti szélt a rózsák hazája küldte dél
                  felől s kettőjük körül ott suhogtak a szerelem angyalának szárnycsapásai,
                  melyektől gyorsabban kering a vér az erekben és menyországra válik ez a viseltes
                  világ...
            </p>
            <p>
               Oh, szép volt az az éjszaka! boldogsága sajgó fájdalommal kelt föl az
                  emlékezet nyomán és még ijesztőbbé tette a sivár jelen, a kietlen jövő
                  keserűségét. Ágnes megborzadva ugrott föl. Lenézett az alant tomboló városra és a
                  kín, mely eddig elfacsarta szivét, hirtelen daczos gyülöletté változott. Már úgy
                  tetszett neki, hogy nem szenved: összetört szerelme, mint a szárnya szegett madár,
                  fájdalmasan vergődött elkínzott lelke legmélyén, - de a gyöngülő érzés nyomán
                  végtelen erővel lobbant föl benne a megvetés, az utálat, a gyülölet hatalmas
                  szenvedélye.
            </p>
            <p>
               Utálta, gyülölte az alatta tomboló várost, mely csak örülni tudott és
                  egyetlen egy könynyel sem adózott a hős emlékének, a ki hónapokon át megvédte a
                  külső és belső ellenség ellen. Utálta, gyülölte ezt a várost, a mely elfeledte az
                  iszonyatos pestis borzalmait és nem törődve a rokonokkal, testvérekkel, szülőkkel,
                  kiket száz számra kaszált le a fekete halál: most gondtalanúl örül és isteníti
                  azt, a ki nyomorúlt életét pár szorongással, nyomorúsággal teljes esztendőre
                  megmentette. De legjobban utálta, gyülölte azt, a kit a tömeg újjongva ünnepelt:
                  mert az a Migazzi, a ki ma diadalmasan bevonúlt a fölmentett városba, nemcsak az
                  imádott lovag dicsőségét bitorolta és homályosította el, - hanem az ő szivében is
                  annak a helyét akarta elfoglalni.
            </p>
            <p>
               És a mint ez az utálat és gyülölet lassankint egész valóját
                  betöltötte, megborzadva gondolt a jövőre, a mely, mint a levegőben megsuhintott
                  pallos, sötéten vetette lelkére vészteljes árnyékát. Látta, a mint a fekete képű,
                  marczona
               
                  horvát paraszt
               
               dölyfösen elébe lép: látta, a mint a durva harczi zajban megkövesült
                  mogorva arcz ránczai mosolyra torzulnak: látta, a mint a kapzsi, villogó szemek
                  lángolva tapadnak rá, mintha a ruháján keresztül is csókolgatnák szüzies testét:
                  érezte a szenvedélyes férfi forró lehelletét, a mint lihegve folyta körül az
                  ajkát, a nyakát: hallotta a gyönyör remegésében megrekedt hangot, a mely
                  parancsolva, durván követeli a testet a testnek... és mikor mind ezt látta,
                  hallotta, érezte: éles sikoltással tántorodott vissza, mintha kigyóra lépett volna
                  és lélektelenül roskadt a hideg márványra.
            </p>
            <p>
               Ott találta meg a nagynénje, Tahy Borbála fejedelemasszony, mikor
                  késő éjszakán hazatért a püspök lakomájáról. És hogy a magához tért gyermeket
                  szórakoztassa, beszélt, sokat beszélt neki Migazziról: a fényes fogadtatásról, a
                  roppant tiszteletről, a nagy lakomáról - és az irigységről, melyet Ágnes
                  szerencséje, hogy ily vitéz kapitány neje lesz, mindenkiben felköltött. Aztán
                  beszélt még a csatáról, beszélt a daczos, vakmerő parasztkirályról, a kinek
                  büszke, dölyfös, megátalkodott lelkét nem birta alázkodásra győzni semmi: sem a
                  csatavesztés, sem ezer meg ezer gyilkos czinkostársa eleste, sem az elfogatása,
                  sem a rémes itélet, a melyet holnap hajtanak rajta végre...
            </p>
            <p>
               És, a mint beszélt a parasztkirályról, Ágnes fölvetette kék szemeit
                  és a borzadás kiváncsiságával, lázas érdeklődésével hallgatta. Mint a madár,
                  melyet a kigyó megbűvöl és ellenállhatatlanúl magához húz, bár a szegény áldozat
                  borzad és iszonyodik: úgy vonzódott Ágnes is ehhez a kegyetlen, de vitéz
                  zsellérhez, a ki megölte mindenét, halálra sebezte szerető szivét. Hallani akarta,
                  hogyan pusztította el Schwarzenbach seregét: és mialatt hallgatta nagynénje
                  beszédét, úgy tetszett neki, hogy látja a hatalmas hajdú szálas alakját, a mint
                  keresztül-kasúl törtet a csatamezőn és szörnyű rendet vág az útjában állók közt:
                  és látta, a mint a kaszás zsellérek, élükön ezzel a félistennel, reá zúdulnak a
                  zsoldosokra és elborítják őket, mint a rohanó áradat... aztán már semmit sem
                  látott, csak vért, sok vért, melynek hullámzó tetején ott úszott a rettegett hajdú
                  és villogó, vágyakozó szemekkel nézett reá...
            </p>
            <p>
               Villogó, vágyakozó szemekkel nézett reá: mint akkor éjjel a
                  kolostorban, mikor először állt vele szemtől-szemben, mikor poharát a Tahy-család
                  egészségére ürítette, mikor fölgerjedt szivében a végzetes szenvedély, mely
                  romlást, pusztulást hozott reá: ... mint akkor éjjel a hálószobájában, mikor Kopó
                  élete koczkáztatásával belopózott a várba, elment hozzá, hogy bevallja neki a
                  szerelmét... és látta a vad, szenvedélyes férfiút, a mint négy embert egymaga
                  eltipor, a mint szembe száll az egész város lakosságával, csak azért, hogy
                  láthassa őt, és százakat, meg ezreket gyilkolt le, roppant területeket pusztított
                  el tűzzel-vassal: csak azért, hogy közelébe juthasson, hogy a szerelmét
                  megszerezhesse... és mikor mind ezt látta, érezte: Ágnes már nem gyülölte a
                  hajdút, noha az ölte meg Schwarzenbachot. És egész Zágrábban talán csak ő volt az
                  egyedüli, a ki sajnálta a parasztkirályt: a mint bizonyára ő volt az egyedüli, a
                  ki gyülölte Migazzit...
            </p>
            <p>
               *
            </p>
            <p>
               Mióta Kopót elfogták, a zágrábiak folyton azon tanácskoztak, hogy a
                  halálnak milyen nemével emészszék el. Először azt tervezték, hogy elevenen
                  megnyúzzák, forró ólmot öntenek a beleibe, vagy pedig halálra éheztetik. Némelyek
                  azt tanácsolták, hogy egész testét, a bőr alatt, olajba áztatott kanóczokkal kell
                  megspékelni s aztán meggyújtva, vad bivalyra ültetni: - már szinte látták is, hogy
                  a megvadúlt bivaly bőszült rohanása nagyobb lángra lobbantja a kanóczokat és az
                  áldozat, mint eleven fáklya végig rohan az egész városon.
            </p>
            <p>
               Mások azt kivánták, hogy olyan halállal pusztítsák el Kopót, a
                  melyben az egész városnak része lehet: kegyetlen kinzásokat eszeltek ki, hogy
                  izenkint tépjék darabokra, hogy órákig elnyujtsák halálkínja gyötrelmeit, hogy
                  boszút állhassanak rajta, habár csak kis mértékben is, a kiállott szenvedésekért.
                  Végre az urak azt határozták, hogy a hajdút Dózsa György módjára végzik ki; s ezt
                  az itéletet a zágrábiak is nagy örömújjongással fogadták.
            </p>
            <p>
               A főtemplom előtti teret, hol a kinzatásnak és kivégeztetésnek végbe
                  kellett mennie, még a nagy napot megelőző éjszakán megszállották. A nép, hogy
                  ideje korán jó, kényelmes helyhez jusson, föláldozta az éjszakáját és jó előre
                  letelepedett a katonai kordon mögött. Sokan székeket, kényelmes ülőhelyeket hoztak
                  magukkal és mivel a látványosság estig is eltarthatott, senki sem feledkezett meg
                  az élelmi szerekről, míg a bort és egyéb italokat kóbor csaplárosok hordozták
                  körül öblös korsókban.
            </p>
            <p>
               A házak ablakai zsúfolásig tömve voltak köröskörül: de tömve voltak
                  maguk a háztetők is, és a roppant tömeg morajló zsibongása ritmikusan zúgott a
                  levegőben, mint mikor a csöndesen zajló tenger hullámverése a part szikláit
                  paskolja. Jobbra, a Tahy-kastély tágas erkélyén számos asztalt és széket
                  állítottak föl: a zágrábi urak onnan szándékoztak végig nézni a ritka élvezetet, a
                  melynek hirét apáiktól gyakran hallották. Elül, egészen a párkány mellett, külön
                  kis asztalka volt négy székkel: Tahy Ferencz uram, Tahy Borbála fejedelemasszony,
                  Migazzi és - Ágnes számára, a kinek szintén részt kellett venni a borzalmas
                  ünnepélyen: - hiszen ez leendő férjének a diadala volt!
            </p>
            <p>
               A nap már fölkelt és sugarai fénynyel árasztották el a teret. A
                  közepére nagy kényelmes karosszéket állítottak föl - vasból: az ülőjét és a
                  támláját pedig apró, hegyes szögekkel verték ki. Aztán a bakók ágast ástak a
                  földbe, mindjárt a szék előtt: alája pedig kemenczét ástak, melyben hatalmasan
                  lobogó tűzet gyújtottak. Odább, oldalt, megint nagy tüzet raktak és a fahordó
                  szolgák görnyedeztek a roppant tölgyfa hasábok alatt, melyekkel a tüzet
                  szították.
            </p>
            <p>
               A nép zsivaja lassankint alább hagyott: a növekvő izgalom
                  mindnyájukat szótlanabbá tette és valamennyien lázas türelmetlenséggel várták a
                  kinzás kezdetét. Hirtelen dobok pörgése és tárogatók harsogása törte meg a
                  csöndet: a rendet föntartó katonaság érkezett meg és tágas kört vonva a kinzóhely
                  körül, hátrább szorította a tolongó tömeget.
            </p>
            <p>
               A székesegyház órája hetet kongatott. Ebben a pillanatban föltárultak
                  a Tahy-kastély verandájára nyiló szárnyas ajtók és az urak kiözönlöttek a tágas
                  verandára. Elül Migazzi, a ki karján vezette Tahy Ágnest: aztán az öreg kegyelmes
                  úr és Borbála fejedelemasszony, majd Draskovics György, a püspök, aztán a zászlós
                  urak, egyháznagyok... káprázatosan csillogó, pompás társaság, mely mind a szegény
                  hajdú rettenetes kinzására csődült össze.
            </p>
            <p>
               A lent tomboló nép őrületes, féktelen újjongásban tört ki. Egyik a
                  másik hátán tolongott, lökdösték, taszigálták egymást, mert mindegyik látni akarta
                  a menyasszonyt... és, miután meglátta, mindegyik megdöbbenve nézett a
                  szomszédjára. Ágnes halvány volt, mint a viasz; vértelen arcza olyan volt, mint a
                  márvány: kemény, rideg és élettelen; mélyen beesett szemei révedezve forogtak
                  üregeikben s időnkint fölvillanó fényük olyan éles, szúró volt, mint a tőr hegye.
                  Nem szólt, nem mosolygott, sőt úgy látszott, hogy roppant bánata van, melynek
                  terhe megtöri, megbénítja minden idegét. Ellenben Migazzi ragyogott a
                  büszkeségtől, a diadaltól. A népkegy kitörő lelkesedésétől megszédülve, mámorosan
                  állt ott az erkélyen és lenézve a nevét ordító tömeg ezreire, dölyfös arczának
                  jeges keménysége fölengedett és elégedett mosoly derítette föl komor
                  vonásait...
            </p>
            <p>
               Most Ágnes hirtelen félre fordította a fejét, mintha valaki
                  szólította volna. A várbörtön megvasalt kapújának két szárnya kicsapódott és a
                  sötét nyilás küszöbén egy meztelen ember állott. Hátára facsart karjai miatt
                  mélyen meghajolva lépett ki és földúlt arczán az a csüggedő, buta kifejezés ült,
                  mint a sokáig fogva tartott vadállatén, melyet hirtelen szabadon bocsátanak. A rég
                  nem látott nap káprázatos fénye elvakította. Néhány pillanatig mozdulatlanúl
                  állott. Aztán, a háta mögött álló bakók egyike durván nagyot taszított rajta s
                  ekkor megtántorodva megindúlt a vesztőhely felé.
            </p>
            <p>
               A tömeg azonnal ráismert és valamennyien visszafojtották
                  lélekzetüket. A szerencsétlen Kopó teste valami különös, csaknem tiszteletet, sőt
                  félelmet keltő hatással volt rájuk. Mindnyájan, de legkivált az asszonyok, előre
                  hajoltak, hogy jobban lássák. Buja vágy gyötörte őket, hogy megnézzék, megismerjék
                  annak testét, a ki férjeiket, gyermekeiket halomra ölette és gyülölséggel teljes
                  lelkük legmélyén gyalázatos kiváncsiság fakadt: hogy lássák, egészen lássák a
                  testét, hogy annál jobban utálhassák és gyülölhessék.
            </p>
            <p>
               Aztán, a mint Kopó nyugodt léptekkel közeledett feléjük, egyetlen,
                  egetverő ordítás rázkódtatta meg a levegőt és több perczig meg-megújulva bömbölt.
                  Mind az a gyülölet, mind az a szenvedés, mind az a félelem, a mit ez a gyáva város
                  hat hónapon keresztül a falain belül táplált és magába fojtott, most egyszerre
                  kitört és az őrjöngéssel határos tombolásban nyilatkozott. Utálatos, ocsmány
                  szitkokkal illették, gúnyolták, átkozták, ökölbe szorított kezekkel fenyegették,
                  fogaikat vicsorgatták reá: s mintha a reá váró kinzás iszonyatosságait keveselnék,
                  a pokol, a túlvilág borzalmaival rémítgették a szerencsétlent.
            </p>
            <p>
               Egy-egy csúfnevet, durva átkot, ocsmány szitkot az egész nép
                  perczekig újjongva ismételt. A falakat alapjukban megreszkettette ez a vad ordítás
                  és Kopónak néha úgy tetszett, hogy most már rárohan az egész város, a magasba
                  emeli és darabokra tépi a levegőben. És a mint szembe nézett a sok ezer fejű
                  szörnyeteggel, emlékezett, hogy egyszer már régen, régen, szintén szembe nézett
                  ezzel a dühöngő, vérszomjas tömeggel. De akkor szabad volt, akkor mindenki tágult
                  előle, mert ezeren és ezeren várták parancsait - s erre a visszaemlékezésre, a
                  mely egyre tisztábban, világosabban ujúlt föl lelkében, végtelen ölő szomorúság
                  fogta el, árnyak vonúltak el szemei előtt, a város keringett, forgott körülötte:
                  azt hitte, ütött a végső órája. A térdei reszketve csuklottak meg és Kopó lassan,
                  lankadtan a földre roskadt.
            </p>
            <p>
               Ekkor az egyik bakó nagyot rúgott rajta, a tömeg pedig tapsolva
                  újjongott a baromi kegyetlenségen és Kopó megint talpra állt. Aztán a mint
                  körülnézett, tekintete az erkélyre tévedt, - meglátta Ágnest. Heves reszketés
                  fogta el minden tagját és néhány pillanatig mozdulni sem tudott. Majd hirtelen
                  kiegyenesedett, homlokán és halántékain újjnyi vastagságra dagadtak az erek és
                  nagy melle ijesztő módon zihált. Hirtelen szétvetette két lábát és oly irtózatos
                  erőfeszítéssel akarta széttépni bilincseit, hogy a kötél mélyen bevágódott
                  keresztben hátára facsart karjaiba és vére messzire föcscsenve csurrant ki.
            </p>
            <p>
               Ezen közben odaértek a vesztőhelyre. Öten-hatan is megragadták Kopót,
                  fölkapták a levegőbe és durván rálökték a vas-karosszékbe. Aztán erősen
                  hozzákötözték az ágashoz és szítani kezdték a tüzet a trón alatt. Most a bakók sós
                  vízbe áztatott, czafrangos végű bikacsökkel vesszőzni kezdték és oly dühösen és
                  oly sokáig verték, hogy - mikor már belefáradtak - valamennyiről csurgott a
                  veríték. Kopó azonban, úgy látszott, teljesen érzéketlen: csak az ajkai
                  vonaglottak, mintha fázott, didergett volna, a fogai pedig néha vaczogva verődtek
                  össze.
            </p>
            <p>
               A nép iszonyodva hökkent vissza és összezsugorodott a rettenetes
                  látvány előtt; sokan elájultak, mások őrjöngve rohantak el, míg némelyek, kiket a
                  vér és az esztelen kinzás látása felbőszített, mint vadállatok marták, harapták
                  szomszédjaikat. A szunnyadó vadállat fölébredt a tömegben s miután már vért látott
                  és vért szagolt, reá akart rohanni áldozatára, hogy darabokra tépje: a körülálló
                  katonaság csak nagy erővel tarthatta vissza a népet.
            </p>
            <p>
               Ekkor a várbörtönnek még mindig tárva-nyitva maradt kapúján különös
                  csoport lépett ki. Elül egy csapat csimpolyát fúvó katona, aztán nyolcz-tíz
                  egészen meztelen, tántorgó, csontvázhoz hasonló kiéhezett zsellér, aztán megint
                  egy csomó katona, a kik nádsípot fújtak és hegedültek. Ezek voltak azok a
                  szerencsétlen jobbágyok, a kiket a döntő csatában élve fogtak el s azóta a
                  börtönben éheztettek. A kegyetlen birák undok szerepet szántak a nyomorúltaknak, a
                  kiket a halál csak azért kimélt meg, hogy a gyalázatuk nagyobb legyen: kegyelmet
                  igértek nekik, ha megpörkölt vezérük testéből esznek.
            </p>
            <p>
               A nép dühe és vérszomja most ért a tetőpontra. Vad dulakodás támadt
                  az első sorokban, mert mindenki előre akart tolakodni, hogy jobban lássa a
                  kegyetlen kinzás legkimagaslóbb aktusát: a koronázást. Háromszor törte át a
                  csőcselék a katonai kordont s a zsoldosok és hajdúk háromszor szorították vissza,
                  meztelen fegyverrel vágva, szúrva a tolongókat. És mialatt a sebesültek jajongó
                  sivalkodása betöltötte a levegőt, hogy azt lehetett hinni, hogy a tömeg szenvedi a
                  kinzatást: Kopónak egyetlenegy izma sem rándúlt meg s az urak, fönt az erkélyen,
                  megdöbbenve csodálták, mily türelemmel szenved.
            </p>
            <p>
               Az egyik bakó most hosszú fogóval fehér izzásig hevített vas-koronát
                  vett ki a tűzből. Hét pántból készült ez a korona, mely lent kerek volt, míg fönt
                  ívalakban hajtották meg a pántokat; az egészet lent és ⅔ magasságban köröskörül
                  odaszögezett durva abroncs tartotta össze. A rettenetes korona villogott,
                  sziporkázott, a mint a bakó magasra emelte, hogy mindenki lássa; aztán még egy
                  fogóval megfogta, odaállt Kopó elébe s a mint a hajdú mereven föltartotta fejét,
                  reá illesztette a tüzes koronát. Rögtön fehér gőzökkel vegyes sűrű, fekete füst
                  csapott föl az áldozat fejéről; a haja egyszerre lobbot vetett s a levegőt nehéz,
                  kellemetlen szag töltötte be, mint mikor a zsir kifecscsen a tűzhelyre, vagy a
                  szárazon hagyott hús megég.
            </p>
            <p>
               A csőcselék egy pillanatig várt, remélve, hogy az embertelen kinzás
                  alázkodásra győzi a hajdú lelkét. De hiába vártak: Kopó nem nyögött, nem ordított;
                  csak az ajkait szorította össze és inainak rémítő vonaglása mutatta, mily iszonyú
                  fájdalmakat szenved. A tömeg melléből az eliszonyodás rekedt hörgése tört elő;
                  azért jöttek ide, hogy örvendezzenek Kopó rémítő kinjain, hogy tomboljanak, ha
                  majd nyög és rimánkodik: s ime, a hajdú hidegen marad a rettenetes kínok
                  közepette, a melyeknek csak a látása is beteggé tette őket.
            </p>
            <p>
               De a szánalom, a bámulat helyett csak haragjuk és boszúvágyuk
                  növekedett. Ez az átkozott hajdú még az utolsó órában is daczol velük: még most is
                  megrontja örömüket és makacs kitürésével fittyet hány a bakóknak, a kik már szinte
                  belefáradtak kínzásába és lihegve törülgették verítékes homlokukat. Tompa,
                  vésztjósló üvöltés morajlott végig a tömegen: félni lehetett, hogy a várakozásában
                  csalódott csőcselék reárohan a parasztkirályra és saját kezével tépi
                  darabokra.
            </p>
            <p>
               Migazzi intésére a bakók most Kopó trónjához bocsátották a halálra
                  éheztetett zselléreket, a kiknek kezébe tüzes harapó-fogót adtak. Egyszerre
                  fölharsant a zene: s a nyomorúltak tánczra kerekedtek. Nádsíp és hegedű hangjaira
                  meg füttyszóra «
               
                  a
               
               
                  maguk módja szerént
               
               »
               járták a toborzót, vagy hajdú-tánczot s minden körülforgás után
                  egyet-egyet haraptak és nyeltek volt vezérük testéből. «
               
                  Mely pedig nem akarta harapnia, kit megismertek, ha a szája
                     vírtő veres vót, vagy nem vót, az azon helen levágatott.
               
               »
            </p>
            <p>
               A zene hangjaira a csőcselék is tánczra kerekedett a kordonon kivül.
                  Egymásba kapaszkodva féktelen újjongással lejtették a vad hajdú-tánczot s minden
                  fordulónál rekedt üvöltéssel borúltak egymás karjaiba. Némelyek sírtak és a
                  férfiak száraz ugató zokogása egybevegyült a vén asszonyok kesergő rikácsolásával.
                  Mások a fogaikat vicsorgatva duhaj módra marták, harapták a közelállókat, míg a
                  tömeg le nem tiporta, el nem gázolta a dühöngőket. És a míg ez a féktelen,
                  vadállati kitörés tartott, a hány barát, pap, vagy más ahhoz értő csak jelen volt,
                  mind a
               
                  Te-Deum laudamus
               
               -t
               üvöltötte!
            </p>
            <p>
               A bakók most föloldozták Kopó bilincseit és szabaddá lett kezébe
                  odasütötték az izzó királyi jogart. A hajdú megmarkolta a vasat; keze sisteregve
                  szenesedett meg, de nem törődött vele. Odanyomta a sziporkázó eszközt ahhoz a
                  kötélhez, a melylyel a trón elé ásott ágashoz kötözték; a kötél füstölögve gyúlt
                  meg és csakhamar elégett: Kopó szabadon állt és egész magasságában
                  kiegyenesedett.
            </p>
            <p>
               Előre lépett, a veranda felé. Ágnes önkénytelenül fölállt és
                  merevedő, üveges tekintetét a hajdúra szögezte. Csakhamar egészen kiveszett
                  öntudatából a való élet fogalma: a külvilágot nem látta, nem érezte maga körül, -
                  szemei csak Kopót látták. Lelkében minden meghalt, minden lecsendesült s olyan
                  örvény támadt benne, a mely egyetlen gondolat, egyetlen emlék, egyetlen tekintet
                  nyomása alatt az egész világot elnyeli. Az a férfiú, a ki onnan alulról fölnézett
                  reá, ellenállhatatlan erővel vonzotta magához őt.
            </p>
            <p>
               Kopón, a szemeit kivéve, már semmi emberi sem volt. Teste egyetlen,
                  véres czafrangokban lelóggó idomtalan hústömeg volt, melyből itt-ott már a bordák
                  is kilátszottak. Elpörkölt bilincseit átáztatta a vér s a mint a testéből
                  patakként omló vér végigcsurgott rajtuk, azt lehetett hinni, hogy ezek is
                  tagjaiból kiszakadt idegek. Két nagy szeme egészen kidülledt üregéből és lángokat
                  szórt, a melyek gyújtottak és égettek. S a mint ezek a rettenetes szemek Ágnesre
                  meredtek, a leánynak egyszerre eszébe jutott minden, a mit Kopó érette áldozott és
                  szenvedett. Nem az elkinzott haldoklót látta maga előtt, hanem a daliás hajdút, a
                  ki családja egészségére ivott a Száva szigetén, a ki betört hozzá éjjel palotájába
                  és szerelemtől ittasan a lábaihoz borúlt...
            </p>
            <p>
               És Ágnes epedve óhajtotta, hogy még egyszer hallja a hajdú hangját,
                  hogy még egyszer ott lássa a lábai előtt, szerelemtől ittasan - és nem akarta,
                  hogy meghaljon!... Ebben a pillanatban Kopó magasra emelte kezében a jogart és
                  fölnyitotta száját: szólni akart. De hirtelen görcsös remegés rázta meg egész
                  testét - arczczal előre lebukott a földre és nem mozdúlt többé...
            </p>
            <p>
               Mialatt Ágnes félig eszméletlenül visszaroskadt székébe, az egyik
                  bakó hirtelen a hullához ugrott. Egy csapással leszelte a fejét, melyet hosszú
                  lándzsára szúrva fölmutatott a tömegnek. Most egyetlen, perczekig tartó, őrjöngő
                  üvöltés szállt föl az égbe és mint az orkán, alapjában megrázta az egész várost.
                  Az épületek megreszkettek a fölzúduló ordításban, melyet sem a harangok zúgása,
                  sem az ágyúk dörgése nem birt túlharsogni.
            </p>
            <p>
               A nap már nyugovóra szállt. Végső sugarai tűzvörös fénynyel öntötték
                  le a várost és száz ágra törtek a lándzsa vasán, melyre Kopó fejét tűzték. Az
                  egész város, mint egyetlen élő test, görcsösen rándult össze titáni örömében és a
                  kielégített boszú minden szívbe új reményeket oltott. És fönt, az erkélyen, a
                  mindenektől ünnepelt hős, a
               
                  horvát paraszt
               
               , megkábulva a tömeg riadó lelkesedésétől, mely úgy hatott rá, mintha
                  nagy pohár erős bort hajtott volna föl, ragyogó arczczal hajolt le mátkájához,
                  hogy keblére ölelje: - de a leány ájultan, eszméletlenül hevert székében és csak
                  alig pihegett...
            </p>
            <p>
               *
            </p>
            <p>
               Tahy Ágnes soha sem ment férjhez. Még abban az évben fátyolt öltött
                  és fiatalon halt meg a Száva szigetén, a szent Orsolya-szűzek kolostorában.
            </p>
         </div>
         <div type="chapter">
            <head>
               AZ UTOLSÓ LEVÉL.
            </head>
            <p>
               Te holnap hajnalban érkezel meg ide. Ma még ráérek, hogy megírjam
                  neked a puszta igazságot. Mielőtt kimennénk a sóstóra, hogy megölj: el kell
                  olvasnod azt, a mit ma éjjel írok neked. Tudom, hogy el fogod olvasni; mert azok,
                  a kik sebet kaptak, rendesen végzetes örömmel és kiváncsisággal nézegetik,
                  villogtatják azt a pengét, a mely közel járt a szivükhöz. És sem te, sem én nem
                  vagyunk oly erősek, hogy kiváncsiak ne lennénk: noha úgy te, mint én elég erősek
                  vagyunk arra, hogy egymást megöljük.
            </p>
            <p>
               Mindenekelőtt: már két éve gyötrődöm, hogy megtegyem azt a vallomást,
                  a mire ma éjjel elszántam magamat; és
               
                  ő
               
               tudta ezt a szándékomat és valahányszor ezzel fenyegettem, mindig azt
                  mondta: Igazad van. Mert én már akkor szentül hittem, hogy te mindent tudsz.
                  Valahányszor átléptem a küszöbödet, valahányszor találkoztam veled az utczán,
                  valahányszor úgy írtam alá a leveleimet, mint «igaz barátod», valahányszor kezet
                  fogtam veled, mindig megdöbbenve kérdeztem önmagamtól: Gyanakszik? Tudja? Szinlel?
                  És mialatt eltitkoltam a lelkem háborgását, abban reméltem az én aggodalmaim
                  végét, hogy te végre mindennek nyomára jösz és megboszulod magadat.
            </p>
            <p>
               Azon az estén, ott fönt Pesten, mikor elvetted tőlem azt a könyvet, a
                  mit
               
                  neki
               
               hoztam s a melyet
               
                  ő
               
               azzal kapott ki a kezedből, hogy: angol, úgy sem érted, - azon az
                  estén én rögtön eltávoztam tőled, abban a hitben, hogy te azonnal ismét kezedbe
                  veszed a könyvet, átlapozod és megtalálod a sorok közt a találkozót a melyet
               
                  tőle
               
               kértem.
            </p>
            <p>
               És azon a másik estén, szintén ott fönt Pesten, mikor azt
                  kérdezted
               
                  tőle
               
               , hol volt egész délután és
               
                  ő
               
               zavarba jött, mert nálam volt és hogy elrejtse zavarát, teával
                  leöntötte a ruháját, mire mindnyájan fölugráltunk s te letérdelve s a ruháját
                  fölszárítva tréfásan mondtad: Gyula, a feleségem megcsal! - én megint azt hittem,
                  hogy rájöttél a valóra, hogy talán láttad, mikor tőlem kijött: és másnap egész
                  délelőtt otthon maradtam, mert vártalak, téged, vagy a leveledet, vagy két
                  barátodat. És mindezek helyett -
               
                  ő
               
                jött.
            </p>
            <p>
               És aztán akkor is, mikor Szepes-Bélára kirándulva a vasúton hirlapot
                  olvastál és félbe szakítva az olvasást elmesélted, hogy egy őrnagy megölte a nejét
                  s ennek a szeretőjét, a kit azelőtt nem is ismert és merően reám nézve hozzá
                  tetted: Rosszul cselekedett. Hasonló esetekben az asszonyt el kell űzni a házból:
                  a szeretője, ha nem volt barátunk, hadd menjen vele; mert a csábítót csak akkor
                  kell megölnünk, ha egyszersmind barátunk is volt - és aztán hideg kritikával
                  állítottad szembe Rod regényében...
               
                  En Menage
               
               Andréet, Pozdnisevvel a
               
                  Kreutzer szonátában...
               
               mialatt nekem úgy tetszett, hogy egyszerű és világos szavaid nyugalma
                  a kitörni készülő vihar förgetegét rejtegette: mintha kritikádban megsejtettem
                  volna azokat az elveidet, a melyeket most velem szemben gyakorlatilag alkalmazol.
                  Igazam volt-e? Látod: sem te, sem én nem vagyunk elég erősek arra, hogy kiváncsiak
                  ne legyünk. Nem tudom emlékszel-e, hogy
               
                  ő
               
               így felelt: Beszélni könnyű. Én ellenben azt hiszem, hogy Pozdnisev a
                  való életből vett alak. És aztán mire való elűzni a nőt, mint valami hűtlen
                  cselédet? A nő sohasem vétkezik, mikor igazán szeret, mert a nő csak a szerelemben
                  él, neki a szerelem az élete; míg a férfiaknak a szeretkezés csak mulatság,
                  fölösleges szórakozás. Emlékszel-e?
            </p>
            <p>
               Még egyet: ne hidd, hogy azért írom neked ezt a levelet, mert
                  bocsánatot akarok kérni, hogy kikerüljem a végzetet. Te, vagy bárki más, a ki
                  helyetted értem jön: itt fogtok találni halva, e bevégzett levél előtt. Nem azért
                  ölöm meg magamat, mert félek tőled; hanem azért, mert szánom önmagamat, mert már
                  két év óta viselem alávalóságom terhét és mert végezni akarok a saját
                  gyalázatommal.
            </p>
            <p>
               Mivel gondosan átkutattam az emlékezetemet, mikor e levél irásába
                  fogtam és mivel jól tudom, mi vár reám, mikor az utolsó szót is leírtam,
                  reménylem, hogy nyugodtan, őszintén és izgalom nélkül mondhatok el neked mindent:
                  mintha csak főben járó vallomást tennék a biró előtt. Itt találsz e levél mellett
                  egy lepecsételt csomagot is, melyre ráírtam a nevedet: az
               
                  ő
               
               levelei vannak benne s ezekben találod meg az én igazmondásomnak a
                  bizonyítékait. Nem találsz egyetlen hervadt virágot sem, nem találsz hajfürtöket,
                  sem zsebkendőt, vagy illatos csipkét: a költői ábrándos szentimentálizmusnak nyoma
                  sincsen. Mert tudd meg:
               
                  neki soha eszébe sem jutott, hogy csak egy virágot is adjon
                     nekem.
               
            </p>
            <p>
               *
            </p>
            <p>
               Ime tehát a való, ebben a két szélsőségben:
               
                  ő
               
               akarta, hogy szeressem, ez az egyik; a másik pedig az, hogy engemet
                  is megcsalt Kapronczai Gézával. Vajjon gyáva lehetek-e most, mikor közel van a
                  halálos órám, mikor a halál itt ólálkodik rám a szobámban, valamelyik sötét
                  sarokban, azon a kis világos körön kívül, melyet a lámpás ernyője szab meg
                  asztalomon? Valjon azért vágom-e ezt az arczodba, hogy még többet szenvedj, mint a
                  mennyit már általam szenvedtél; vagy pedig azért, hogy te, miután én kikerülöm a
                  kezedet, új áldozaton állj boszút a gyalázatodért? Valjon gyáva vagyok-e, hogy ezt
                  megmondtam neked? Nem hiszem; ellenben úgy gondolkozom, hogy kevésbbé fogod
                  sajnálni, hogy eltüntem a boszúd elől és semmi mással nem törődöm. Te hajnalban
                  már itt leszel; már csak négy órám van: sietnem kell tehát, mert mindent el akarok
                  mondani.
            </p>
            <p>
               *
            </p>
            <p>
               Ma van augusztus 28-ika. Egy éve csak, hogy augusztus 15-ikén, mikor
                  Visegrádról megjöttünk a hajóval, egyedül hagytál bennünket a Margitszigeten, mert
                  másutt volt dolgod. Ekkor vettem észre először, hogy nem szeret téged és - ha
                  helyes ez a kifejezés - ekkor kisértett meg először.
            </p>
            <p>
               Azelőtt, ama néhány nap alatt, melyet nálad töltöttem Lellén, a
                  távollétedben mindig csak rólad beszéltem
               
                  vele.
               
               Hiszen veled annyit és annyiszor beszéltem
               
                  róla
               
               ,
               az esküvőtök előtt; te elmondtad, milyen szép, milyen jószívű, milyen
                  művelt, milyen nemeslelkű és mámoros lettél, ha a csókjaira, az öleléseire
                  gondoltál; elmondtad, hogyan fogod szeretni, hogyan fogod nevelni s néha csaknem
                  őrjöngtél féltékenységedben, ha egy-egy barátnője levelét nem mutatta meg neked,
                  vagy egyik-másik férfi-ismerősével kaczérabb volt. Én pedig, mivel csak
                  futólagosan ismertem
               
                  őt
               
               és mert semmi rosszat nem tudtam
               
                  róla
               
               , védelmembe vettem és csillapítottam a te féltékenységedet.
            </p>
            <p>
               Mikor Lellén néha együtt maradtunk, sokat és sokáig beszéltem
               
                  neki
               
               rólad.
               
                  Ő
               
               még nem ismert téged, nem tudott megbecsülni: sem a jó
                  tulajdonságaidat, sem a hibáidat nem ismerte, mert - úgy hittem akkor s úgy hiszem
                  most is - csak fölületesen foglalkozott veled. Néha-néha félbeszakított: Igazán?
                  Nem hittem volna. Sohasem vettem észre.
            </p>
            <p>
               Ellenben a többi férfi-ismerőseiről bámulatosan helyes itéleteket
                  adott; egyes megjegyzései a jövendőmondás erejével hatottak és engem is megleptek.
                  Úgy látszott, hogy te veled már azért nem foglalkozik, mert te már úgy is a rabja
                  voltál. Sok fösvény épen csak így bánik a birtokában lévő aranynyal: csak azért
                  szereti, mert arra az aranyra emlékezteti, a melyet még csak ezután fog
                  megszerezni. Emlékszel-e, hogy mikor legelőször találkoztunk ujra Pesten, nevetve
                  mondta a te jelenlétedben: Reménylem, Gyula, hogy ezentúl tapintatosabb lesz és
                  nem beszél mindig Jenőről, mint Lellén?
            </p>
            <p>
               Mi férfiak nem vagyunk elég okosak, hogy semmi súlyt és fontosságot
                  nem tulajdonítunk a nők szavainak, sőt minden szavuknak. Mint a részegek és a
                  gyermekek, úgy a nők sem tudnak hallgatni s a nélkül, hogy észrevennék, néha
                  kaczagva árulják el legféltettebb titkaikat. Igy rejti el a vadvirág az örvényt a
                  gyanútlan utas szemei elől; s én is csak most látom az örvényt, mikor már
                  lezuhantam beléje; s most már úgy tetszik nekem, hogy minden egyes szava, már az
                  első naptól kezdve, figyelmeztetés volt a számunkra s a lelkiismeretem vádol, hogy
                  miénk a felelősség, mert okosabbak lehettünk volna. Mi ellenben vakok
                  voltunk,
               
                  ő
               
               pedig, ha nem látta is előre, bizonyára sejtette a jövőt. Háromszor
                  ismételte, hogy eloszlassa aggódó nyugtalanságomat: Megöljük magunkat! - és aztán
                  kaczagott, mert azt akarta mondani: Egyedül csak te ölöd meg magadat.
            </p>
            <p>
               *
            </p>
            <p>
               Tehát 1896 augusztus 15-én, miután egyedül maradtunk a
                  Margitszigeten,
               
                  ő
               
               kimondta az első szót. Szóról-szóra ismételhetném minden szavát, mert
                  mindnyája a szivembe vésődött: mintha csak előre sejtettem volna, hogy ez a mai
                  éjszaka bekövetkezik. Ott álltunk a budai oldalon és a kékes esti szürkületben
                  néztük a Rózsadombon kigyúló ablakokat. Lábainknál a piszkosan hömpölygő Duna
                  morajló tánczát sírva járta s a meg-meglebbenő esti szélt, mely balzsamos virágok
                  illatában fürdött, a Margitsziget, a rózsák hazája, küldötte felénk. Ott fordult
                  hozzám:
            </p>
            <p>
               - Maga nem költő. Egy szót sem szól.
            </p>
            <p>
               - Mit is mondhatnék? Ez az első alkalom, hogy nagyságod érezni
                  látszik a természet szépségeit.
            </p>
            <p>
               - Magázzon engem.
            </p>
            <p>
               - Szivesen, de hát Jenő...
            </p>
            <p>
               - Ne féljen, ne féljen: hivséges jóbarát! Majd megmondjuk neki a
                  vacsoránál. Csak magázzon engem - és kaczagva vetette hátra fátyolát, mialatt
                  merően a szemembe nézett. Aztán hirtelen elkomolyodott és még sokáig szótlanul
                  nézett rám. Ez volt a kezdet és engem mélyen megzavart.
            </p>
            <p>
               Hirtelen, mintha a czikázó villám pillanatnyi fényénél láttam volna,
                  fölujult emlékezetemben egy másik nő képe, a ki évekkel azelőtt szintén itt volt
                  velem a Margitszigeten és fölemelte a fátyolát és kaczagott és rám nézett és
                  csókra kinálta vérpiros ajkait... És a visszaemlékezés hatalma egy pillanatra
                  egymásmellé állította a két nőt és én láttam, jól láttam, hogy
               
                  neki
               
               is, mint amannak, a felső ajka merész ívben hajlott s a középen egy
                  élesen metszett V betüt alkotott, a mely ingerlően vonaglott a néma hallgatásban.
                  (Szenvedsz-e Jenő, szenvedsz-e nagyon, mikor ezt olvasod?)
            </p>
            <p>
               - Az ajkamat nézi? - kérdezte tőlem.
            </p>
            <p>
               Elpirultam és mosolyogni próbáltam. De
               
                  ő
               
                nem nevetett, csak szótlanul nézett reám és arczát a kezében tartott
                  heliotrop bokrétába temette.
            </p>
            <p>
               - Ostoba virágok! - mondta boszúsan s nekem úgy tetszett, mintha
                  nekem szólt volna ez a sértés, mely minden vért az arczomba kergetett.
            </p>
            <p>
               
                  Ő
               
               pedig nem szólt többé hozzám az egész úton, mig a felső
                  hajóállomáshoz nem mentünk. Épen akkor érkezett meg a hajó a budai oldalról és ő
                  csak annyit mondott:
            </p>
            <p>
               - Szálljunk be.
            </p>
            <p>
               És előre ment, mint a királynő, én pedig, a rabszolgája, megtörve
                  követtem. Megbénult energiám az agónia kétségbeesésével kapaszkodott az utolsó
                  mentő gondolatba:
            </p>
            <p>
               - Holnap reggel elutazom... nem, még ma este elutazom.
               
                  Ő
               
               pedig nem szólt hozzám egész a Bombatérig. Ott azt mondta:
            </p>
            <p>
               - Itt szálljon ki.
            </p>
            <p>
               - És maga?
            </p>
            <p>
               - Ne magázzon engem. Ez boszant.
            </p>
            <p>
               Mikor a hajó kikötött, hátat fordított nekem és elmenőben szárazon
                  mondta:
            </p>
            <p>
               - Csak menjen, majd otthon találkozunk.
            </p>
            <p>
               Mialatt a Bombatérről a lakásodra hajtattam, gondolkoztam, de az
                  itéletem helyességét megzavarta a vágy, hogy igazoljam a magaviseletét. Először
                  azt gondoltam, hogy ártatlan kaczérságból bánt így velem, aztán meg azt, hogy ki
                  akart próbálni, vajjon igazán hű barátod vagyok-e; végre még azt is, hogy el akart
                  idegeníteni tőled, mert félt, hogy nagyon is veszélyes vetélytársa vagyok a te
                  szeretetedben. Arra azonban gondolni sem mertem volna, hogy neki már kész és
                  részletes terve van, a melynek diadaláért minden vakmerőségre vállalkozik.
            </p>
            <p>
               Mikor végre hosszú idő mulva, mely alatt megcsaltalak és alávaló
                  módon gázoltam becsületedben,
               
                  ő
               
               megvallotta nekem, hogy azért akart a szeretőm lenni, mert
                  dicsőségnek tartotta, hogy leghívebb barátodból, a mi voltam, legaljasabb
                  ellenségeddé tegyen, akkor beláttam álnok lelkébe és megértettem, hogy már attól
                  az első estétől fogva tervszerűen törekedett erre a diadalra, a melyet mindjárt
                  megúnt, miután elérte. De akkor még vak voltam és külső mentségeket igyekeztem
                  találni gonoszságára, a mely pedig egyenesen szívtelen ösztönének és akaratának
                  kifolyása volt.
            </p>
            <p>
               Hányszor mondtuk, Jenő, hogy a nőknek nincsen jellemük és energiájuk!
                  Köztem, a ki három óra mulva megölöm magamat és közte, a ki oly sok akadály és
                  nehézség daczára akarta és meg is szerezte három férfiú szerelmét: ki hát a
                  gyöngébb?
            </p>
            <p>
               Azt hiszem, ezt már egyszer elmondtam neked, minek is filozofálnék? A
                  közelgő halál nem árnyék, sőt nekem úgy tetszik, hogy világosság, a mely
                  befényesíti szivem és lelkem legsötétebb örvényeit is. Ha egész életemben ily
                  tisztán és világosan olvashattam volna elkínzott lelkem legmélyén, azt hiszem,
                  győztes maradtam volna az életben. Mert az élet sem nem jó, sem nem rossz, hasonló
                  a csatatérhez, a melyen harczolnak, tehát semleges. Lehet, hogy talán van
                  predesztináczió; hisz némelyek a csatatéren is szemközt néznek a nappal s ezek
                  hátrányban vannak. Én elbuktam; már hallom az utánam rohanók förgeteges dobogását,
                  éktelen ordítozását és az, a mit most írok neked, az én halálkiáltásom, az utolsó
                  könyörgés, hogy el ne tiporj engem a pusztulásom után.
            </p>
            <p>
               *
            </p>
            <p>
               Mikor azon az estén fölmentem hozzád,
               
                  ő
               
               még nem volt otthon, s mikor te kérdezted, hogy hol van: meg kellett
                  kezdenem a szinlelést. Vajjon hibáztam-e? Vajjon bűnt rejtegettem-e már? Nem: már
                  akkor elkezdtem szinlelni, a mikor még ártatlan voltam. Az mondtam neked, én
                  hagytam el
               
                  őt
               
               , mivel nem akartam az üzletekbe kisérni. Mihelyt belépett
                  (emlékszel-e?) vidáman kiálltott föl:
            </p>
            <p>
               - Jenő, ha láttad volna, milyen búskomor volt Gyula! Nem szólt egy
                  szót sem! Mulattatnunk, szórakoztatnunk kell őt...
            </p>
            <p>
               És visszahajtotta fátyolát az arczáról. Én pedig, mikor a vidámságát
                  megláttam, mindent elfeledtem: minden gyanúmat elhamarkodottnak, gyermekesnek
                  találtam. Azt gondoltam, hogy végre is
               
                  ő
               
               nem mondott semmi rosszat s hogy oktalanul félremagyaráztam a szavait
                  és a tekintetét. Szégyeltem magamat együgyűségem miatt s noha épen azt akartam
                  mondani, hogy holnap elutazom, e helyett mentegetőzni kezdtem:
            </p>
            <p>
               - Hogy én voltam búskomor? Talán inkább nagyságod...
            </p>
            <p>
               - No lám! Hát nem egyeztünk meg, hogy ezentúl magázzuk egymást?..
                  Természetesen Jenő kegyes engedelmével...
            </p>
            <p>
               Te megadtad az engedélyt s az egész estén vidáman, fesztelenül
                  csevegtünk. Jól emlékszem, hogy mily csekély és jelentékeny körülmény vitt rá
                  másnap az első alávalóságra. A te szobádban voltunk és mi ketten
                  szivaroztunk,
               
                  ő
               
               pedig a véleményünket kérte ki egy selyemruhára és elénkbe rakta a
                  mintákat. Az egyiknek épen olyan szine volt, mint a Podiebrád Katalin ruhájának a
                  Liezen-Mayer festményén: s ezt meg is mondtam. -
               
                  Ő
               
               azonnal elhatározta, hogy másnap együtt megyünk a kiállítás
                  képzőművészeti osztályába, hogy megnézzük azt a ruhát. Te is megigérted, hogy
                  velünk tartasz.
            </p>
            <p>
               De másnap még sem jöttél el. - Mialatt a kertben várakoztam (az éjjel
                  esett az eső és a buján virító heliotrópok mámorító illata szinte elkábított)
                  egyszerre csak az
               
                  ő
               
               hangja rázott föl; megfordúltam, láttam, hogy csak egyedűl jön és
                  megijedtem; mielőtt még köszöntöttem volna, azt kérdeztem:
            </p>
            <p>
               - Hát Jenő?
            </p>
            <p>
               - Csak ne féljen! Nem jöhet velünk. De azért ketten is mehetünk.
                  Hanem meg kell mutatnia a többi képeket is, nem csupán a Liezen-Mayerét.
            </p>
            <p>
               - A mint parancsolja. De sajnálom, hogy Jenő is nem jöhet
                  velünk.
            </p>
            <p>
               Szótlanul léptünk be és az Ébner erőtelen, kezdetleges freskóit
                  tekintetre sem méltattuk. A lépcsőkön
               
                  ő
               
               a karomba kapaszkodott, az előcsarnokban megállt és komolyan, merően
                  nézett reám, mint a megelőző napon (úgy hogy a tegnapi aggodalmaim egyszerre ujult
                  erővel föltámadtak) és azt mondta:
            </p>
            <p>
               - Azért jöttem egyedül, mert igy akartam. Én beszéltem rá Jenőt, hogy
                  maradjon otthon.
            </p>
            <p>
               Elfordítottam szemeimet, hogy kikerüljem reám függesztett tekintetét;
                  aztán nyugodtan, udvarias kiváncsisággal kérdeztem:
            </p>
            <p>
               - És miért?
            </p>
            <p>
               - Tanácsot kell kérnem öntől s erről Jenőnek nem szabad tudnia.
            </p>
            <p>
               - Mindig szolgálatára vagyok.
            </p>
            <p>
               - Később, később: majd ha ott leszünk a Liezen-Mayer festménye
                  előtt.
            </p>
            <p>
               Mindjárt az első teremben egészen a művészetre tereltem a
                  beszélgetést. Kicsinylően vállat vont a Pataky képe előtt: Zrinyi Ilona föladja
                  Munkács várát és figyelemre sem méltatta Gyárfás festményét: V. László esküje a
                  Hunyadiaknak.
            </p>
            <p>
               - Ezek az urak nem tudnak rajzolni!
            </p>
            <p>
               Ellenben érdeklődve nézte Eisenhut Kakasviadalát és csintalan
                  mosolylyal szemlélte Brunningeni Flesch Vértanúját.
            </p>
            <p>
               - Hogy egy nő ilyet fessen! - mondta a fejét rázva és saját kerek
                  vállait nézte, mintha össze akarná hasonlítani azzal az izléstelen csontvázzal,
                  mely a képen éktelenkedett.
            </p>
            <p>
               Aztán sarkon fordúlt, átszaladt a másik terembe és megállt a Knopp
                  Szent Czecziliája előtt. Én elkezdtem
               
                  neki
               
               a képről beszélni és egyre jobban belemelegedtem a dicséretébe;
               
                  ő
               
               egy darabig figyelmesen hallgatott, aztán mosolyogva felém
                  fordult:
            </p>
            <p>
               - Mondja csak: nem találja ezt a képet frivolnak és együgyűnek?
                  Egészen olyan mint egy női zenekar az éjjeli kávéházakban.
            </p>
            <p>
               És ott hagyva a képet, leült a Liezen-Mayer festményével
                  szemben.
            </p>
            <p>
               - Ah, itt van a cseh királyleány! - szólt szórakozva. - Most tehát
                  beszélgethetünk...
            </p>
            <p>
               - Előbb talán nézzük meg a képet...
            </p>
            <p>
               - Mit törődöm én a képpel? Hisz az csak ürügy volt. Vajjon komolyan
                  azt hitte, hogy a Podiebrád Katalin kedvéért jöttem ide?
            </p>
            <p>
               Én elhatároztam, hogy olyan feleleteket adok neki, a melyekben a
                  tréfa és a bók elejét vegye minden komolyabb értelemnek és azt válaszoltam:
            </p>
            <p>
               - Ezek a képek szépek, mert érdekesek. A hölgyek is...
            </p>
            <p>
               - Tudom, tudom: a hölgyek is szépek, ha érdekesek, s maga azt akarja
                  mondani, hogy én érdekes vagyok. Ez már elkoptatott bók, kedves barátom... vagy,
                  ha jobban tetszik: kedves barátja a férjemnek.
            </p>
            <p>
               - Én magának is barátja vagyok.
            </p>
            <p>
               - Választania kell kettőnk között.
            </p>
            <p>
               - Erre csak akkor volna szükség, ha maga ellensége volna
                  Jenőnek.
            </p>
            <p>
               - És ha azzá lennék?
            </p>
            <p>
               - Maga?
            </p>
            <p>
               - Igen, én. Röviden: én nem szeretem Jenőt. Magának, a ki az ő
                  legjobb barátja, segítségemre kell lennie.
            </p>
            <p>
               Miért nem csodálkoztam ezen a kijelentésen? Feleltem, de a feleletem
                  kérdés volt, a melytől csak akkor rémültem meg, mikor a szavaim elhangzottak:
            </p>
            <p>
               - Nem szereti Jenőt? Hát kit szeret?
            </p>
            <p>
               - Ne féljen; nem magát szeretem.
            </p>
            <p>
               Ez volt a bűn, az árulás; nem pedig az, a mi ezután következett.
            </p>
            <p>
               A csók, az ölelés, a szinlelés, a házasságtörés nem volt oly nagy
                  bűn, mint az én hallgatásom akkor. Az önzés, a hiúság érzése egyszerre kioltotta
                  szivemben a barátság lángját irántad és attól fogva nem szerettelek többé.
            </p>
            <p>
               
                  Ő
               
               maga jelentette ki, hogy nem szeret: tehát ugyanazt mondta, a mit én
                  a megelőző este és egész éjjel óhajtottam. És mégis, akkor úgy tetszett nekem,
                  hogy
               
                  ő
               
               megfoszt engem valamitől, a mi már az
               
                  enyém
               
               volt, a miről már tudtam, hogy az enyém, noha még nem vettem a
                  birtokomba. És nem az
               
                  ő
               
               feleletén döbbentem meg, hanem az a veszteség sujtott le, a melyet
                  képzeletemben
               
                  általa
               
               szenvedtem.
               
                  Ő
               
               pedig megértette ezt, mert a nők jobban fölfogják a hallgatás
                  értelmét, a mely váratlanul áll be és nem a szavak igazságában hisznek, hanem
                  annak a szünetnek a jelentőségében, a mely a társalgást megakasztja. És a képre
                  nézve, folytatta:
            </p>
            <p>
               - S ön nem is tett semmit, hogy ne így legyen.
            </p>
            <p>
               - Én csak tegnap óta... akartam mondani, de már az első szavaknál
                  visszahökkentem, hogy elárultam rejtegetett titkomat. De
               
                  ő
               
               tovább ösztönzött:
            </p>
            <p>
               - Nos, tegnap óta? Mit? Mondja, mondja.
            </p>
            <p>
               Én félre fordulva a képre néztem, aztán bambán bámultam két rövidlátó
                  látogatóra, a kik egészen közel tolták az arczukat a vászonhoz, mintha a festék
                  illatát akarnák beszívni... Szórakozni akartam, el akartam terelni a
                  figyelmemet
               
                  róla
               
               s mint a hajótörött, kétségbeesve ragadtam meg minden tárgyat
                  körülöttem: de, mint a hajótöröttnek, nekem is kifogyott az erőm.
            </p>
            <p>
               - Mondja - ismételte
               
                  ő
               
               , oly izgatottan, hogy megrendülve fordultam feléje. Oh, az én régi,
                  kedves barátnőm ajkai villogtak elém! Ugyanazok voltak, azok a részegítő, biboros
                  ajkak, melyeknek kéjes vonaglását sohasem tudtam elfeledni. És
               
                  ő
               
               , mintha kényszeríteni akart volna, hogy összehasonlítsam az
               
                  ő
               
               ajkát a rég elfeledett szeretőével, halkan, kaczér mosolylyal
                  kérdezte:
            </p>
            <p>
               - Miért nézi az ajkaimat?
            </p>
            <p>
               Erőt vettem magamon, legyőztem magamat. De már későn volt. Egy lépést
                  tettem hátrafelé, elfordítottam a szemeimet
               
                  róla
               
               és kevésbe mult, hogy hangosan segítségért nem kiáltottam.
            </p>
            <p>
               - De hát milyen tanácsot vár tőlem? - kérdeztem rekedt, remegő
                  hangon.
            </p>
            <p>
               
                  Ő
               
               már akkor tisztában volt az én gyöngeségemmel és szánakozva
                  mosolygott:
            </p>
            <p>
               - Azt akartam kérdezni: mit kellene tennem, hogy újra szerethessem
                  Jenőt. Nekem sehogy sem sikerül. De maga nagyon jól ismeri őt... nincs jobb
                  barátja...
            </p>
            <p>
               - Épen ezért: neki adhatnék tanácsot, ha nem szeretné magát. De
                  magának nem: magát még nem ismerem.
            </p>
            <p>
               - Hát ismerjen meg - mondá és gúnyosan mosolygott.
            </p>
            <p>
               - Nem lesz rá időm.
            </p>
            <p>
               - Miért?
            </p>
            <p>
               - Mert még ma elutazom.
            </p>
            <p>
               Összevonta a szemöldökeit és úgy nézett reám. Aztán fölkelt,
                  lesimította a selyemruhája ránczait s a szobrok kupolás rotundája felé indulva,
                  gúnyosan mondta:
            </p>
            <p>
               - Maga nem utazik el. Jenő nem engedi.
            </p>
            <p>
               És igaza volt: te tartottál vissza azon a délután és oly szeretettel
                  kértél, hogy nem mertem ellenkezni, mert attól féltem, hogy meg találod sejteni a
                  valót.
            </p>
            <p>
               *
            </p>
            <p>
               Tehát ez a gondolat volt a kezdet: «Ha Jenő észreveszi az
               
                  ő
               
               új érzelmét irántam és látja, hogy menekülök, vagy kételkedni fog
                  őszinte barátságomban, vagy azt hiszi, hogy szánalomból távozom». Ezért
                  maradtam.
            </p>
            <p>
               
                  Ő
               
               két napig nem szólt hozzám, de egyre kémlelt és figyelt reám és még a
                  te jelenlétedben is oly vakmerően fürkészett, hogy néha megdöbbentem. Egy
                  alkalommal nem állhattam meg hallgatás nélkül és megkérdeztem
               
                  tőle
               
               :
            </p>
            <p>
               - Miért néz rám oly merően?
            </p>
            <p>
               Nem tudom, emlékszel-e, hogy a legnagyobb nyugalommal felelte:
            </p>
            <p>
               - Azt nézem, hogy már kopaszodik a halántéka. Itt volna az ideje,
                  hogy megnősüljön.
            </p>
            <p>
               Aztán, mikor te egy pillanatra kimentél, dühösen sziszegte:
            </p>
            <p>
               - Maga gyáva!
            </p>
            <p>
               És én csakugyan gyáva is voltam: téged csaltalak meg.
            </p>
            <p>
               Mikor két, vagy három nap múlva egyedül hagytál bennünket a
                  kiállításban, én sokáig kértelek, maradj velünk: emlékszel-e? De te sürgős
                  dolgaiddal mentegetőztél és rám biztad
               
                  őt
               
               .
            </p>
            <p>
               - Fél tőlem? - kérdezte mikor egyedül maradtunk.
            </p>
            <p>
               - Nem; magamtól félek.
            </p>
            <p>
               Elhallgatott; aztán nyugodtan kezdett beszélni a kiállításról, az
                  operáról, a terveiről, hogy hogyan tölti el a telet s mikor csevegés közben oda
                  értünk a posta pavillonjához, bement, hogy sürgönyözzön. Én megvártam, míg írt s
                  aztán ismét együtt indultunk tovább.
            </p>
            <p>
               - Az egyik imádómnak sürgönyöztem - mondta mosolyogva.
            </p>
            <p>
               - Hova?
            </p>
            <p>
               - Pozsonyba.
            </p>
            <p>
               - Fiatal, vagy öreg?
            </p>
            <p>
               - Fiatal. Szeretné tudni mit sürgönyöztem neki?
            </p>
            <p>
               - Ha megmondja...
            </p>
            <p>
               - Azt, hogy jöjjön ide szeptember 15-én. Maga, úgy-e, szeptember
                  14-én utazik el?
            </p>
            <p>
               - Mi összefüggés van kettőnk között?
            </p>
            <p>
               - Féltékeny magára - szólt nevetve és másról kezdett beszélni.
            </p>
            <p>
               Aztán sokáig járkáltunk még a kiállításban, de nekem csak egyetlen
                  gondolatom volt, a mely rögeszmeként fészkelt a szivemben. Csak a sürgönyre és a
                  pozsonyi imádóra gondoltam: még akkor is, mikor kocsiba ülve hazafelé hajtattunk.
                  Végre megkérdeztem:
            </p>
            <p>
               - Igaz az, a mit nekem a sürgönyről mondott?
            </p>
            <p>
               - Hogyne volna igaz.
            </p>
            <p>
               - És Jenő ismeri ezt a... pozsonyi imádót?
            </p>
            <p>
               - Nem.
            </p>
            <p>
               - Nem szabad ide jönnie. Legyen jó. Gondoljon a saját, a Jenő
                  nyugalmára. Jenő...
            </p>
            <p>
               - Nem szeretem.
            </p>
            <p>
               - Hát azt a másikat szereti?
            </p>
            <p>
               - Azt sem.
            </p>
            <p>
               - De hát akkor kit szeret?
            </p>
            <p>
               Most már nem mondta azt, mint a minap: - Nem magát! - Egészen
                  odahajolt hozzám, hogy édes lehellete szinte elkábított s halkan a fülembe
                  lehelte:
            </p>
            <p>
               - Akarja, hogy ne jöjjön ide?
            </p>
            <p>
               - Igen akarom, hogy ne jöjjön.
            </p>
            <p>
               - És maga nem utazik el?
            </p>
            <p>
               - Nem.
            </p>
            <p>
               Most már egészen reám borult, én pedig megcsókoltam lihegő
                  ajkait.
            </p>
            <p>
               Este, a vacsoránál, az én jelenlétemben azt mondtad
               
                  neki
               
               , hogy olyan jó szinben van, a minőben már rég nem láttad;
               
                  ő
               
               pedig reám kacsintott ragyogó szemeivel. És te nem láttál, nem
                  sejtettél semmit.
            </p>
            <p>
               *
            </p>
            <p>
               De azért
               
                  ő
               
               sohasem szeretett engem: csak szóval mondta, hogy szeret, de nem írta
                  le soha. Elolvashatod minden levelét; itt vannak a lepecsételt csomagban s
                  meggyőződhetsz belőlük, hogy igazat mondtam. Szóval egyre ismételte, hogy szeret,
                  hogy boldog, mert titkolnia, rejtegetnie kell a szerelmét; nem beszélt soha rólad,
                  nem gyötört soha az udvarlóival, a kik nekem olyanoknak tüntek föl, mint kapzsi
                  örökösök, a kik már sóvárogva várják romlásomat, hogy az örökömbe léphessenek. De
                  a mellett gyávák arra, hogy engemet megölve kerítsék meg az én javaimat.
                  Leveleiben ellenben a lelke mindig a maga sivárságában nyilatkozott meg; s az
                  erőltetett frázisok összezsúfolt tömkelegében mindig föl-föltünt egy-egy világító
                  pont, a mely befényesítette a rettegett jövő homályait.
            </p>
            <p>
               Nézd meg a leveleit: aláhuztam pirossal azokat a szavakat, a
                  melyekből már akkor előre megsejtettem ezt a mai katasztrófát. Most nem érek rá,
                  hogy mindnyáját ide kiírjam neked. Egyszer azt írta: «Szeretném tudni, miért nem
                  vagy féltékeny Jenőre. Igaz, hogy téged szeretlek és nem őt: de azért mégis épen
                  úgy az övé is vagyok, mint a tied». De ha beszélgettünk, sohasem merte ezt
                  előhozni és én sem kérdeztem
               
                  őt
               
               soha. Hát miért is nem voltam féltékeny rád?... Nem tudom; de
                  nevetséges, hogy ezt a kérdést most akarom feszegetni.
            </p>
            <p>
               Egy másik levélben világosan megírta: «Nem szeretlek, ezt már érzem,
                  de akarom, hogy te szeress és a tied maradok, noha tudom, hogy te sem szeretsz
                  engem. Te mindig Jenőre gondolsz, mikor megölellek. Nem szabad rá gondolnod:
                  érted-e? Mert az mégis különös, hogy te gondolsz rá és nem én. Azaz én is gondolok
                  rá, de csak azért, mert te kényszerítesz erre. Csak akkor fogsz engemet szeretni,
                  mikor rajtam kívül senkire sem gondolsz; most azonban még félsz Jenőtől.»
            </p>
            <p>
               Nem, én nem féltem tőled s az, a mit két óra mulva elkövetek, mind a
                  kettőtöknek bebizonyítja, hogy igazat mondok. Mikor hallgattam, a saját
                  alávalóságomra gondoltam. Hányszor könyörögtem
               
                  neki
               
               , hogy szökjünk meg, hogy hagyjon ott téged, hogy írjunk neked együtt
                  egy sértő és brutális levelet. Szóval mindig beleegyezett, tervezgetett és előre
                  mérlegelte a kitörendő botrány esélyeit. Este azonban már levelet írt nekem s
                  másnap elkeseredve olvastam: «Nem szeretlek: te is tudod, hogy nem szeretlek. És
                  ha a botrány után esetleg mást szeretnék?» Oh bizonyára kinevetett, mialatt ezt
                  írta nekem.
            </p>
            <p>
               Én pedig a szenvedély viharos förgetegében annyira elvesztettem a jó
                  és rossz közötti itélőképességemet, hogy jócselekedetnek véltem, ha magamhoz
                  lánczolva visszatarthatom őt, hogy mélyebbre ne sülyedjen az erkölcstelenség
                  örvényébe; magamért és érted vigyáztam rá: hogy engem is meg ne csaljon. S mialatt
                  a magam érdekeit védtem, azt hittem, hogy téged is védlek, a ki barátom vagy.
            </p>
            <p>
               Egy este, ez most volt deczemberben, hogy én Nápolyban voltam,
                  ugyanazzal a postával kaptam levelet tőled és
               
                  tőle
               
               is. Az
               
                  övé
               
               a legutolsó a csomagban; szemrehányásokat tett, hogy ritkán és
                  hidegen írok s azzal végezte: «Azt gondolom, hogy végre is szeretni fogom Jenőt. Ő
                  legalább szintén szeret engem; s te akkor nyugodtan, félelem nélkül élhetsz». Te
                  pedig azt írtad: «A feleségem Pesten van az anyjánál, de nemsokára lejön Lellére
                  és együtt töltjük a karácsonyt. Nem is mehetek föl érte, mert egy új gépet kaptam
                  a gyárba s meg akarom ünnepelni a napot, mikor először megindítom».
            </p>
            <p>
               És aztán nem is kaptam tőletek levelet egész Gyertyaszentelőig s azt
                  hittem, hogy az idei újév új életnek lesz a kezdete; mind összecsomagoltam az
               
                  ő
               
               leveleit, hogy a legelső találkozáskor vissza adom neki s az
                  enyémeket is visszakérem.
            </p>
            <p>
               *
            </p>
            <p>
               Aztán megint Pesten találkoztunk a farsangban; én egy nappal később
                  érkeztem mint ti és a szivem tele volt reménységgel, örömmel, mert erősnek éreztem
                  magamat. A mentők bálján szorítottunk kezet. De, mielőtt veled találkoztam, már
                  megláttam
               
                  őt
               
               , a mint tánczolt.
            </p>
            <p>
               Oh, én is tánczoltam
               
                  vele
               
               azelőtt, mikor még az enyém volt. És akkor, a mint megláttam, hogy a
                  fejét ábrándosan oldalt hajtja, hogy félig hunyt szemeiből ragyogva villan elő a
                  vágy égető sugára, hogy jobbkarját nagyon szorosan nyugtatja a tánczosa vállára:
                  oh, akkor mindjárt kitaláltam a valót. És először heves féltékenység gyötört,
                  aztán pedig szántalak téged, szántam magamat.
            </p>
            <p>
               Mit vétettél te, derék, becsületes, tiszta lelkű férfiú, hogy az az
                  asszony megcsaljon, először velem, a ki legjobb barátod voltam és aztán azzal a
                  kipomádézott szőke ficsúrral, a ki önhitt és szemtelen mosolyával szinte közhirré
                  tette a közönség előtt, hogy már czélhoz jutott? És mit vétettem én, hogy engem is
                  meghurczoltak a gyalázat gyilkos posványában?
            </p>
            <p>
               Hogy gyönge voltam?... Igen: gyönge voltam; de az én helyemben senki,
                  még te sem cselekedhettél volna másképen. Az elkeseredés, a szánalom önmagunk
                  iránt annyira elfogott, hogy csaknem sírva fakadtam. És te hozzám léptél, a
                  szokott szeretettel megszorítottad a kezemet és kérdezősködtél, miért szöktem el
                  Nápolyba.
            </p>
            <p>
               Mikor ők ketten elkeringőztek előttünk,
               
                  ő
               
               nem felelt a köszönésemre, hanem félre fordította a fejét és a táncz
                  után a terem másik sarkában ült le; te pedig a homlokodat ránczolva kérdezted
                  tőlem:
            </p>
            <p>
               - Ki az a szőke úr, a ki a feleségemmel tánczol?
            </p>
            <p>
               - Nem ismerem.
            </p>
            <p>
               - Bemutatta: valami Kapronczai Géza.
            </p>
            <p>
               Kapronczai Géza! Ez volt az a pozsonyi imádója, a kinek a
                  kiállításból sürgönyzött s a kiről később többször beszéltem
               
                  vele
               
               : honvéd-huszártiszt volt, a kit a miniszteriumba rendeltek be
                  szolgálattételre. Hogy ismerem-e?! És hirtelen megint erőt vett rajtam a
                  féltékenység: de csak egy pillanatra, mert te mellettem álltál.
            </p>
            <p>
               Az első pillanatban a boszúvágy ösztöne ezt a nevetséges frázist
                  szuggerálta nekem: «
               
                  Ő megcsal bennünket
               
               »,
               de nem mondtam el, hanem testvéri szeretettel karon fogtalak. Úgy
                  tetszett nekem, hogy a te férji jogaid csorbulásával az én szeretői jogaim is
                  csorbulást szenvednének s ez a közös érdek, a melyről azonban csak én tudtam,
                  bensőbb, közvetlenebb kapocscsal fűzött hozzád. És karöltve mentünk
               
                  hozzá
               
               .
            </p>
            <p>
               A huszártiszt kihivóan a szemébe vágta a monokliját és kétértelmű
                  mosolylyal mustrált végig. Tudnia kellett, vagy legalább gyaníthatta, hogy én
                  voltam az elődje. Az az asszony pedig, hármunk közt, noha mindnyájunkat megcsalt,
                  nyugodt volt, a legnyugodtabb valamennyiünk között.
            </p>
            <p>
               - Hogy van, remete? Már több hónapja, hogy nem is láttam, levelet meg
                  épen nem is kaptam.
            </p>
            <p>
               Ezek az utóbbi szavak, jól megértettem, az új foglalónak szóltak; de
                  még sem hazudtoltam meg:
            </p>
            <p>
               - Nagyon visszavonultan élek; dolgozom.
            </p>
            <p>
               - És mit dolgozik? De szórakozva félrefordult, jelezve, hogy csak
                  puszta udvariasságból érdeklődik irántam.
            </p>
            <p>
               Én nem feleltem, mert a szemembe ötlött a
               
                  carnet
               
               , a legyezőjén. Láttam, hogy a huszártiszt, észrevéve a szándékomat,
                  gyöngéden meglökte a karját, hogy figyelmeztesse a veszedelemre; s
               
                  ő
               
               , kivéve kezeimből a tánczrendet, gyorsan elémbe vágott:
            </p>
            <p>
               - Már minden
               
                  tour
               
               le van foglalva; egyetlen egygyel sem rendelkezem.
            </p>
            <p>
               - Hátha egy mégis akad.
            </p>
            <p>
               Meg kellett mutatnia a
               
                  carnetját
               
               ; két ismeretlen néven kívül csak Kapronczai volt beírva háromszor: a
                  többi szám üres volt. Mosolyogva adtam vissza a kis jegyzéket:
            </p>
            <p>
               - Látom, hogy már minden tánczra «foglalkozott».
            </p>
            <p>
               - A második négyest
               
                  vis-à-vis
               
               tánczolhatjuk. Kapronczai hadnagy a tánczosom. Még nem ismerik
                  egymást?
            </p>
            <p>
               A bemutatás megtörtént, de nem fogtunk kezet. Aztán ők ketten a
               
                  buffetbe
               
               mentek; mi ketten pedig szótlanul néztünk utánuk és láttuk, a mint a
                  tarkán hullámzó tömegben eltüntek a szemeink elől.
            </p>
            <p>
               Ez az este rettenetes este volt.
            </p>
            <p>
               Vajjon láttad-e te is azt a két kis vörös foltot a jobb vállán, a
                  mely kétségtelenül egy erőszakos, szenvedélyes csóknak a nyoma volt? Én láttam; s
                  a mint merően néztem a két kis foltot,
               
                  ő
               
               vérpiros lett bosszúságában. És azt láttad-e, hogy
               
                  ő
               
               milyen szemekkel nézett az imádójára? Egyszer valamit mondhatott neki
                  a hajáról, mert a léha tiszt fölállt
               
                  mellőle
               
               , odament a velenczei tükör elé, megigazította a haja választékát s
                  aztán mosolyogva, mint a kitapsolt tenorista, leült
               
                  melléje
               
               , mintha mondaná:
            </p>
            <p>
               - Jól van így? Most már jobban szeretsz?
            </p>
            <p>
               És még sok mindent fölújítanék az emlékezetedben, ha az idő nem
                  siettetne, hogy végezzek.
            </p>
            <p>
               Másnap meglátogattalak és a szalonban találtam
               
                  őt
               
               :
               egy könyv feküdt az asztalkán, a
               
                  Terre promise
               
               ; és
               
                  ő
               
               azt mondta, hogy el kell küldenie azt Kapronczainak, mert az övé. Én
                  pedig észrevétlenül átlapoztam a könyvet és az ötvenharmadik lapján ezek a sorok
                  alá voltak húzva: «
               
                  Je vous aime, je n’ai jamais aimé que vous. Si je ne vous étais
                     pas fidèle, je serais la dernière des créatures. Je veux, entendez-vous, je
                     veux que vous m’estimiez, que vous ayez confiance en moi
               
               »...
            </p>
            <p>
               De még nem végeztem a mentők báljával. Azon az egész éjjelen csak
                  veled beszélgettem; nem tánczoltam, nem közeledtem az ismerőseimhez, hanem a
                  lelkesedés lázas hevével beszéltem el neked egy dráma tervezetét (még most is itt
                  a félben hagyott kézirat, a melyet fájdalom! nem fejezhetek be) és te minduntalan
                  örömmel szakítottál félbe:
            </p>
            <p>
               - Milyen boldog lehetsz te, hogy így tudsz lelkesedni! Oh, én hiszem,
                  hogy sikert, nagy sikert aratsz.
            </p>
            <p>
               Emlékszel-e még a dráma tárgyára? Hasonlítsad össze most a valóval:
                  vajjon nem én vagyok-e a hőse? És ime, oly lelkiismeretesen játszom a szerepemet,
                  hogy a katasztrófát nem szóval írom le, hanem valósággal megjátszom magam.
            </p>
            <p>
               A franczia négyest
               
                  vis-à-vis
               
               tánczoltam
               
                  vele
               
               : de ő rám sem nézett, még akkor sem, mikor kezet kellett fognia
                  velem. Én ellenben jól megfigyeltem minden kézfogásukat; úgy tetszett, mintha
                  ölelkeztek volna, mert egész testük megrázkódott a gyönyörűségtől. Vajjon te is
                  észrevetted-e? Meglehet; mert a mosolygás eltünt az arczodról és nemsokára haza
                  vitted
               
                  őt
               
               .
            </p>
            <p>
               *
            </p>
            <p>
               De a te gyanúd és őrködésed semmit sem használt. Le kellett
                  volna
               
                  őt
               
                vinned Lellére, a befagyott Balaton mellé. Én ellenben mindent
                  tudtam és láttam. A Bulyovszky-utczában találkoztak, a 76-ik számú ház
                  félemeletjén egy kis garçon-lakásban. És láttam a fészket is, amelybe oly
                  ürügygyel tolakodtam be, hogy ki akarom venni a nyárra.
            </p>
            <p>
               Egy napon végre elhatároztam, hogy figyelmeztetlek. Megkérdeztem
                  tőled:
            </p>
            <p>
               - Az a Kapronczai gyakran jár hozzátok?
            </p>
            <p>
               Te sokáig merően néztél rám.
            </p>
            <p>
               - Nem, már egyáltalában nem jön - felelted és melegen, hálás
                  szeretettel szorítottad meg a kezemet, mintha meg akarnál valamit köszönni; a
                  szemeidbe pedig égő könyek szöktek. És én hallgattam: én, a bűnös, az alávaló, a
                  kinek te megköszönted a baráti figyelmeztetést. És csak ekkor láttam és fogtam föl
                  egész aljasságban az én pokoli számításomat; féltékenységemben téged ingereltelek,
                  hogy megszabadíts a vetélytársamtól. Hitvány, gyalázatos, gyáva áruló voltam.
            </p>
            <p>
               Másnap elhatároztam, hogy kihivom Kapronczait. Megtudtam - ne
                  kérdezd, hogyan - hogy délután, mialatt te a park-klubba mégy, kikocsiznak a
               
                  zöld vadászhoz
               
               s talán még messzebb is mennek. Én bicziklin mentem ki a katonatemető
                  végébe és ott elrejtőztem, mint valami gyilkos. Sokáig, nagyon sokáig vártam s egy
                  lélek sem járt arra; csak a villámos kocsik tompa dübörgése hallatszott a
                  távolból. Végre egy bérkocsi jött lépésben a döczögős úton: üres volt; mögötte
                  jöttek ők ketten. Kapronczai átkarolta az
               
                  ő
               
               derekát,
               
                  ő
               
               pedig ábrándosan hajtotta fejét a tiszt vállára. Nem mozdultam. Ők
                  elmentek előttem. Miért is hivnám ki Kapronczait? Vajjon tőlem vett-e el
                  valamit?
               
                  Avagy nem a tied volt-e az, a mitől megfosztott?
               
               Ő csak egy rablótól lopott. Ez a gondolat lebilincselt és elvette
                  minden erőmet. Ők tovább mentek s azt hiszem, hogy az út kanyarulatánál
                  megcsókolták egymást.
            </p>
            <p>
               - Mit írjak még neked?
            </p>
            <p>
               Találkoztam
               
                  vele
               
               , beszéltem rólad, figyelmeztettem a veszélyre; de
               
                  ő
               
               kinevetett:
            </p>
            <p>
               - Ismét Jenő! Mindig csak Jenő! De hát magának, egyedül csak magának
                  nem fáj ez az eset?
            </p>
            <p>
               - Nem, - feleltem vakmerően.
            </p>
            <p>
               - Oh, az önzetlen jóbarát!
            </p>
            <p>
               És ez a találó irónia egészen lefegyverzett
               
                  vele
               
                szemben, önmagammal szemben és hallgattam. Tíz nap mulva te
                  értesítettél, hogy visszautaztok Lellére. Azt gondoltam, hogy mindent tudsz, vagy
                  legalább a gyanú annyira gyötör, hogy nem mersz tovább itt maradni.
            </p>
            <p>
               Lelléről e hó elején kaptam
               
                  tőle
               
               levelet, a melyben azzal vádol, hogy én árultam el
               
                  őt
               
               neked. Ebben a levelében olvashatod ezt is: «Alávaló vagy; nyomorult
                  voltál. Szerencsére Jenő nem tud mindent és Kapronczait a pétervári követséghez
                  osztották be. Ha te jobban szerettél volna, mind ez soha sem következett volna be.
                  Te voltál a hibás: te voltál, te voltál, te voltál».
            </p>
            <p>
               Én azt feleltem
               
                  neki
               
               , hogy az én legutóbbi szenvedéseim hosszú lánczolata csak
                  visszatorlása annak a nagy bűnnek, a melyet ellened elkövettem s ezt a büntetést,
                  mivel megérdemeltem, alázatosan viselem; azt is írtam
               
                  neki
               
               , hogy minden levélváltás fölösleges köztünk: s ha kivánja, azonnal
                  elégetem az összes leveleit s
               
                  neki
               
               is azt kell tennie az enyémekkel. Erre a levelemre nem is
                  felelt.
            </p>
            <p>
               Vajjon ez-e az, a melyről irod, hogy megtaláltad?
            </p>
            <p>
               *
            </p>
            <p>
               Szeretném, ha mindezt nyugodtan, szenvedély nélkül és tárgyilagosan
                  mondhattam volna el neked; de érzem, hogy ez nem sikerült; arra pedig, fájdalom,
                  nincs időm, hogy még egyszer újra elmondjam az egészet.
            </p>
            <p>
               Te hajnalban már itt leszel: egy óra, talán másfél óra mulva zörgetsz
                  az ajtómon.
            </p>
            <p>
               Én te éretted ölöm meg magamat, Jenő; azért, mert megcsaltalak téged,
                  a ki az én nélkülözésekkel teljes ifjúságomban tanácsokkal és sokszor pénzzel is
                  segítettél; később pedig sohasem vontad meg tőlem hathatós pártfogásodat.
            </p>
            <p>
               Ugyanaz az asszony törte le mind a kettőnk életét: ugyanaz az
                  asszony. Ha én megcsaltalak téged; ő téged is, engem is megcsalt. Ezt ne feledd
                  el. És azt is gondold meg, hogy
               
                  ő
               
               talán a házasságod első idejében neked mégis csak adott némi reményt
                  és örömet: nekem pedig, még a legszenvedélyesebb ölelésében is csak kínt és
                  kétségbeesést adott.
            </p>
            <p>
               Valjon bűnös-e
               
                  ő
               
               , vagy pedig csak öntudatlanul cselekedett? Nem, nem: bűnös, ezerszer
                  bűnös.
               
                  Ő
               
               mindent tudott, előrelátott mindent az első pillanattól kezdve.
                  Elhatározta, hogy megcsal téged: már akkor, mikor a nőd lett; hogy megcsal engem:
                  már akkor, mikor a Margit-szigeten először megkisértett...
            </p>
            <p>
               Oh, Jenő! és
               
                  ő
               
               mégsem szeretett engem: soha egyetlen egy virágot sem adott nekem!
                  Annak a másiknak adott virágot, sok, sok virágot.
            </p>
            <p>
               - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - - - - - - - -
            </p>
            <p>
               Jenő, Jenő: én hazudom, én hazudtam!
            </p>
            <p>
               És ebben az órában nem szabad hazudnom. De esküszöm neked, hogy
                  tudtomon kívül hazudtam. Csak most látom az igazságot: a közelgő halál
                  világosságánál; csak most látom tisztán a valót: az elszállni készülő lélek biztos
                  sejtésével.
            </p>
            <p>
               Jenő, én nem érted ölöm meg magamat: nem azért halok meg, mert téged
                  megcsaltalak. Hanem azért ölöm meg magamat, mert
               
                  ő
               
               már nem szeret engem; azért halok meg, mert
               
                  ő
               
               megcsalt engem és édes ajka most már másnak osztja kéjes
                  csókjait.
            </p>
            <p>
               Ez az igazság, Jenő.
            </p>
            <p>
               De azért nem vagyok gyáva. Majd meglátod.
            </p>
            <p>
               Isten veled!
            </p>
         </div>
      </body>
  </text>
</TEI>
