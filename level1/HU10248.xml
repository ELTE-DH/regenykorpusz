<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU10248" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>A Sas-utca</title>
            <author>
               <persName>
                  <surname>Szomaházy</surname>
                  <forename>István</forename>
               </persName>
               <date from="1864" to="1927">1864-1927</date>
               <idno type="VIAF">73382097</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">44412</measure>
            <measure unit="pages">101</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A Sas-utca</title>
               <date>2012-01-06</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/10200/10248/"/>
               <respStmt>
                  <resp>Original Electronic Edition</resp>
                  <name>Csige Mónika</name>
               </respStmt>
            </bibl>
            <bibl type="printSource">
               <title>A Sas-utca</title>
               <author>Szomaházy István</author>
               <pubPlace>Singer és Wolfner</pubPlace>
               <publisher>Budapest</publisher>
               <date>1911</date>
               <ref target="https://www.mek.oszk.hu/10200/10248/"/>
            </bibl>
            <bibl type="firstEdition">
               <title>A Sas-utca</title>
               <author>Szomaházy István</author>
               <date>1911</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-11-30"/>
      </revisionDesc>
   </teiHeader>
   <text>
      <body>
         <div type="group">
            <head>ELSŐ KÖTETLÜBECK ALBERT HÁZASSÁGA</head>
            
             <div type="chapter">
               <head>Jóslatok.</head>
               <p>- Halló, megálljon, hát csakugyan igaz?</p>
               <p>Jókedvüen, kissé ingerkedve, de alapjában őszinte együttérzéssel kiáltotta e
                  szavakat a Sas-utca néhány előkelő patriciusa, egy túlzottan szőke, inkább
                  vörösnek mondható fiatalember után, aki lomhán lépegetett édesapja oldalán, a
                  napsütéses, árnyéktalan aszfalton. Déli zárás ideje volt, a kopott vasredőnyöket
                  egymásután lebocsátották a nagykereskedések ajtaira, a vidékről hazaérkezett utazó
                  ügynökök utolsó anekdotáikat is elmondták s a magyar city öreg üzletei fölé
                  kétórás csönd borult, melyet csak a szállító kocsisok fesztelen horkolása zavart
                  meg. A gazdag kereskedők, akik ez időtájt, - julius közepe volt már, - jókedvü
                  szalmaözvegységüket élvezték, seregestül siettek a vendéglőbe és a Csarnok
                  asztalaihoz s mivel jóétvágyu emberek voltak, akik az élet legnagyobb örömét a
                  sikerült ebédben találták, valamennyien mosolyogva, a várható élvezetek derüs
                  előérzetével siettek a Szabadság-tér felé, amelynek fehér házai szinte csillogtak
                  a nyári napsugarak fényében.</p>
               <p>- Halló, Lübeck, hát csakugyan igaz?</p>
               <p>A vöröses fiatalember most immel-ámmal megfordult, bevárta feléje siető barátait,
                  aztán szégyenlősen bólintott.</p>
               <p>- Igaz, - mondta kelletlenül.</p>
               <p>- Gratuláljatok neki, - folytatta sokkal barátságosabban az oldalánál álldogáló
                  öreg úr.</p>
               <p>A két ember, az öreg és a fiatal, az osztrák-magyar monarchia egyik legnagyobb
                  szövöttáru-üzletét képviselte, az 1834-ben alapított Lübeck Ádám céget, melynek
                  három nemzedék után most ők voltak a boldog és irigyelt tulajdonosai. Lübeck Ádám,
                  a Németországból bevándorolt, töpörödött ember nevének hallatára - az üzlet most
                  is az első cégtulajdonos nevét viselte, aki a mult század közepén egy garas nélkül
                  jött át a pesti vámon, - az ország összes kiskereskedői áhitatos arccal
                  tekintettek az ég felé, mert ez a név a frankfurti Rothschildével vetekedett
                  szárnyaló fantáziájukban. A legkisebb mezőváros és a legeldugottabb falu
                  boltjaiban egyaránt tudták, hogy a néhai Lübeck Ádám vándorbotjából, melyet
                  valaha a pesti határban a földbe szúrt, súlyos és megszámlálhatatlan milliók
                  hajtottak ki s hogy nyolcvanesztendős cég immár sokkal nagyobb aparátussal
                  dolgozik, mint egynémely balkáni fejedelemség. Nemcsak a sas-utcai üzletről volt
                  szó, hanem a kirchfeldi, a fronthali és a vasvári gyárakról is, ahol a munkások
                  ezrei dolgoztak, hogy meleg ujjasokkal, kendőkkel és szövetekkel lássák el télire
                  az egész országot: a hegyek közt élő parasztokat, a városok nyárspolgárait s a
                  tengerpartok kóbor és kalandos lakosságát...</p>
               <p>A Lübeck-dinasztia millióiról csillogó legendák éltek a budapesti köztudatban, -
                  hogy mennyijük van, azt még legbizalmasabb emberük se tudta, - de azzal a ténnyel,
                  hogy ez idő szerint ők tartják a fukarság világrekordját, a Sas-utca legutolsó
                  gyakornoka épp annyira tisztában volt, akár a börze, vagy a kereskedelmi kamara
                  elnöke. A néphit szerint többet kerestek évenkint félmillió koronánál, de az öreg
                  Lübeck még mostan is két krajcár borravalót adott a Csarnok pincérének, szivarját
                  pedig gazdaságosan kétfelé vágta, mielőtt ebédután rágyujtott volna. Valaha, - míg
                  az egyetlen fiu rövid nadrágban és matróz-kabátban járt, - a világ kárörvendő
                  ravaszsággal reménykedett abban, hogy az örökös majd helyreállítja a világ rendjét
                  s szélnek szórja az összekuporgatott kincseket; de mire Albert a huszadik
                  esztendejét elérte, mindenki tisztában volt vele, hogy a fiu fukarsága túltesz az
                  apáén is. Lübeck Albert nem szivarozott; nem járt kávéházba s kártyát még tréfából
                  se vett a kezébe; s kopott nyakkendői, olcsó ruhái szinte látványosságszámba
                  mentek az elegáns városrészben, ahol még a saldacontisták is a grófokat imitálják.
                  Amíg diák volt, egész zsebpénzét megtakarította, később pedig, mikor atyja társul
                  fogadta az üzletbe, ő volt a kerékkötő, amely az öreg Lübeck ritkán föllobbanó
                  nagylelküségét megfékezte. Ha egy-egy gyakornok néha alázatosan célzást tett a
                  fiatal főnök előtt, hogy huszonöt forintnyi fizetéséből éhen halhat, Albert a
                  korhelyeknek kijáró lenézéssel tekintett a hétrét görnyedő lázadóra.</p>
               <p>- Micsoda, huszonöt forint kevés arra, hogy megéljen belőle?... Én huszból
                  megéltem a maga korában, de persze sohase jutott eszembe, hogy éjfélutánig a
                  kávéházban lebzseljek...</p>
               <p>A pazarlás szellemét csak egyetlen lény képviselte a családban: Lübeckné,
                  született Sommer Karolin, aki törhetetlenül ragaszkodott a meleg vacsorák
                  intézményéhez, rangjának megfelelő toilette-ket viselt s évenkint két hónapot a
                  wörthi-tó partján töltött, bár ilyenkor ő is kávét vacsorázott esténkint, hogy a
                  húsételekkel járó nagyobb kiadásokat elkerülje. Az öreg dáma megengedte magának
                  azt a fényüzést, hogy Pörtschachban nyaraljon, de arra még ő se gondolt, hogy
                  svábhegyi villájukba költözzék. A villáért nyolcszáz forint bért kaptak, hogyan
                  lett volna hát lelke ahhoz, hogy ezt a nagy pénzt a maga
                  kényelmének föláldozza?</p>
               <p>Albert már betöltötte huszonnyolcadik esztendejét, anélkül, hogy nagyobb szerelmi
                  gondok megzavarták volna, - alkalmi szeretőit többnyire fejedelmi igéretekkel s
                  egy üveg olcsóbb fajtáju illatszerrel honorálta, - s már-már azt lehetett hinni,
                  hogy a női nem egyáltalában hidegen hagyja, mikor ma reggel kipattant a nagy
                  titok: a Pester Lloyd váratlanul köztudomásra hozta, hogy a fiatal Lübeck, a
                  Lübeck Ádám cég beltagja, Lübeck Antalnak, kereskedelmi világunk köztiszteletben
                  álló nesztorának, a kamara választmányi és a Lloyd-társulat igazgatósági
                  tagjának egyetlen fia, tegnap jegyet váltott gyulai Nagler Lili kisasszonnyal,
                  gyulai Nagler Leónak, a Zsófia gőzmalom r.-t. vezérigazgatójának leányával,
                  ugyanazzal a bájos, fiatal hölggyel, aki nemrég egy kiállított festményével
                  keltett közfeltünést a Műcsarnokban s aki a télen, az olasz földönfutók javára
                  rendezett jótékony hangversenyen, mint nagystilü zongoraművésznő mutatkozott be
                  a budapesti társaságnak...</p>
               <p>- Lübeck Albert és Nagler Lili? Az már bizonyos, hogy egymáshoz illő emberpár! -
                  mondták gúnyosan a sas-utcai irodákban, a Lipótváros lebocsátott ablakfüggönyei
                  mögött, a vendéglők és a kávéházak asztalainál, ahol lázas kiváncsisággal
                  beszéltek a különös eljegyzési hírről. Annyi bizonyos, hogy volt is ok az
                  érdeklődésre, mert diszharmonikusabb házasságot még aligha kötöttek a föld hátán,
                  mint amilyennek ez a legújabb igérkezett. Gyulai Nagler Leó épp oly ellentéte volt
                  az öreg Lübeck Antalnak, mint Lili kisasszony a vőlegényének. A vezérigazgató
                  ötvenezer forintot keresett évenkint, de közismert genialitása ellenére is csak
                  nagy fáradtsággal volt képes arra, hogy bevételei és kiadásai közt az egyensúlyt
                  fenntartsa. Az előkelő és jókedvüen könnyelmü házban nagyszerü bohém-gazdálkodás
                  folyt: Nagler villamos automobilon járt hivatalába, az asszonyok, a mama és két
                  virulóan szép leánya, - Párisból hozatták a toilette-jeiket, a vendégeskedés
                  pedig, a két újévi hónapot kivéve, mikor Naglerné Aix-les-Bainsban vagy Ostendeben
                  mulatott leányaival, úgyszólván januártól decemberig nem szünt meg a gyönyörü kis
                  palotában. Ez a tiszteletreméltó család csupa művészi temperamentum volt:
                  mindannyian szinte rajongtak a színházért és a zenéért, estélyeket adlak a
                  Budapesten időző külföldi hírességek tiszteletére s a divatos szinésznőket épp
                  oly szivesen látták a házukban, mint a bankigazgatók és az egyetemi tanárok
                  feleségeit. Lili, aki most töltötte be tizenkilencedik esztendejét, szinte
                  tökéletes művésze volt a maga Bechstein-zongorájának s mint festőnő is bízvást
                  megkereshette volna a kenyerét; Magda pedig, aki még innen volt a tizenhaton,
                  csinos és elfogadható verseket írt, természetesen csak családi használatra.</p>
               <p>Hogyan szánta el magát a napsugaras kedvü Nagler Lili, hogy virágzó fiatalságát
                  ennek a szögletes legénynek ajándékozza? Lehetett-e remény rá, hogy e házasságból
                  valaha boldogság fakad? A Sas-utca és a Bálvány-utca boltjaiban, ahol kora reggel
                  a Pester Lloyd hírét elolvasták, a főnökök, a könyvvezetők, a kiszolgáló segédek,
                  sőt talán a csomagolók is tünődve rázták meg fejüket a furcsa eljegyzés hallatára
                  s gyanus grimace-ok kiséretében adták kézről-kézre a német ujságot.</p>
               <p>- Addig legyek szegény ember, míg ezek ketten egy födél alatt laknak, - mondta a
                  kövér Kärntner, a Hitelezői Védegylet alelnöke, aki köztudomás szerint többszörös
                  milliomos volt, de bizonyos kacérkodással következetesen szegény embernek hirdette
                  magát.</p>
               <p>A közvélemény (melyet itt néhány tekintélyes nagykereskedő képvisel) délfelé
                  megállapodott abban, hogy az eljegyzés félig-meddig érthető, hiszen az öreg
                  Nagler, legalább ami az ügy anyagi oldalát illeti, sohase álmodhatott arról, hogy
                  leánya ilyen ragyogó parthiet csinál. A híres és geniális malomigazgatónak, -
                  ezzel a világ régóta tisztában volt, - nem igen volt egyebe a fényes háztartásán
                  kivül s Lili, akit uralkodó hercegek számára neveltek, akár élete végéig hiába
                  várt volna igényeinek megfelelő házasságra, ha ezt a tébolyodottat néhány édes
                  mosollyal hálójába nem keríti. Lili, bár családjával együtt a dúsgazdag Budapest
                  milieujében élt, alapjában véve szegény leány volt s százezer koronányi
                  biztosításán és a hercegkisasszonyhoz illő kelengyéjén kivül jóformán semmi
                  földi vagyonnal nem rendelkezett. Mit kezdhet egy lipótvárosi leány százezer
                  koronával? Ezt az összeget legföljebb egy kezdő ügyvéd, vagy egy páciensek nélkül
                  szűkölködő orvos találta volna elégnek, de Lübeck Albert joggal reflektálhatott
                  arra, hogy menyasszonyával egy teljes milliónyi hozományt kapjon. A gunyolódók,
                  akik lelki szemeikkel beláttak a távol jövendők ködébe, vállatvonva tették le
                  kezükből az ujságot s fölényesen lehurrogták a szkeptikus, újkori prófétákat:</p>
               <p>- Rossz házasság lesz? Nevetséges! Nagler Lili az ujja köré fogja csavarni ezt a
                  fajankót s olyan gavallér-férjet farag belőle, hogy a velszi herceg is elbujhat
                  mellette szégyenletében. Nincs az a szinésznő, aki bájosabb lenne, mint ez a
                  kisleány, esze pedig legalább is annyi van, mint a nagyváradi káptalannak.
                  Fogadjunk, hogy jövő évre ilyenkor a fiatal asszony lesz a legnagyobb úr a
                  Lübeck-cégben...</p>
               <p>Ahogy most a Sas-utca végében a jókedvü nagykereskedők a Lübeck Albert vörös kezét
                  szorongatták s Sommer bácsi, a vőlegény anyai nagybátyja, öccsét meghatottan a
                  szívéhez szorította, a fiatalember zavartan állt az utcasarkon, míg édesapja
                  boldogan rázta meg a feléje nyujtott tenyereket.</p>
               <p>Derüs és jóakaró arcok vették körül a pironkodó vőlegényt s annyi kérdést
                  zúdítottak feléje, hogy még a nála külömb világfi se tudta volna kielégíteni a
                  viharos érdeklődést.</p>
               <p>- Adta kujonja, ez ugyan jól megválasztotta a feleségét!</p>
               <p>- A kedves menyasszonya, úgy hallom elutazott már Budapestről. Most természetesen
                  meg fogja látogatni Ostendeban, ugy-e bár?</p>
               <p>- Még az ősszel megtartják az esküvőt?</p>
               <p>- Mutassa csak azt az arcképet, amelyet bizonyosan ott hord már a szíve
                  fölött...</p>
               <p>Albert dadogott és bólintott, arca fénylett a verejtéktől, míg szemüvege nagy
                  zavarában minduntalan lecsúszott az orráról. De az öreg Lübeck ő helyette is
                  válaszolt minden kérdésre, elégedetten ütögetve hátba a fehérhaju bácsikát, akik
                  családi ünnepében oly őszintén részt vettek.</p>
               <p>- Lilike az édesanyjával és a hugával együtt még tegnap este elutazott a belga
                  tengerpartra. Hogy Albert meg fogja-e látogatni a nyáron át? Attól félek, hogy
                  többet lesz Ostendeban, mint az üzleti irodában. Az esküvőt, ha a jó Isten éltet
                  bennünket, november elején megtartjuk...</p>
               <p>- Remélem, hogy ma a nagy esemény örömére velünk ebédelnek? - kérdezte Zermatt úr,
                  a Zermatt és Grünwald cég főnöke.</p>
               <p>De Lübeck sajnálkozó gesztussal válaszolt:</p>
               <p>- Fájdalom, légyottot adtunk egy üzletfelünknek, aki a marokkói-utcai vendéglőben
                  ebédel... De holnap vagy holnapután nagyon szivesen...</p>
               <p>A két Lübeck, szives búcsuzás után, megindult az Erzsébet-tér felé, míg a többiek
                  hangos beszélgetés közt vonultak el csarnokbeli törzsasztalukhoz. Mikor a vőlegény
                  már messzebb járt, semhogy emberszólásukat meghallhatta volna, az öreg Zermatt
                  odafordult barátaihoz:</p>
               <p>- Tudják, hogy miért nem jöttek velünk? Mert a Csarnokban két forintba kerülne az
                  ebéd, míg a marokkói-utcában egy forintért ketten is megebédelnek... Még most
                  sincsen szívük hozzá, hogy kedvükre jóllakjanak. Még most meghalnának tíz krajcár
                  miatt, de a jövő évben, - százat teszek egy ellen, - testvérek közt is huszezer
                  forintba fog kerülni a fiatalok háztartása... Addig legyek én szegény ember, míg
                  Nagler Lili ezt a savanyu legényt az ujja köré nem csavarja...</p>
               <p>- Azt hiszi? - kérdezte Sommer bácsi, az Albert anyai nagybátyja, aki a többiekkel
                  a Csarnokban ebédelt.</p>
               <p>Ha mindnyájan csodákat vártak a bájos kis boszorkánytól, aki öccsét ilyen
                  rohamosan megbabonázta, neki alapos oka volt rá, hogy a megjósolt metamorfózisban
                  kételkedjék. Gyerekkora óta ismerte Lübeck Albertet s tudta, hogy a szögletes fiu
                  külseje alatt mérhetetlen dacosság és akaraterő rejtőzik.</p>
               <p>- Olyan leány aligha él a földön, aki ezt a nyakas fajankót gavallér uri emberré
                  változtatja, - gondolta magában az öreg ember vállatvonva.</p>
               <p>De nem szólt, hanem furfangos mosollyal ballagott föl barátai után a Csarnok
                  lépcsőin.</p>
               
            </div>
             <div type="chapter">
               <head>Kirándulás a ligetbe.</head>
               <p>Az aranyos cégtáblák, a csillogó tükörüvegek nagyszerü portálék általában sem
                  ismeretesek a Sas-utca tájékán, de a Lübeck Ádám-cég szerénysége e tekintetben már
                  határozott cinizmus-számba megy. Az üzlet fölött, mely több milliót forgalmaz,
                  mint akárhány elsőrangu takarékpénztár, oly kopott cégtábla éktelenkedik, hogy a
                  legutolsó falusi vevő se függesztené a boltja fölé; ablakai pedig, melyek a
                  kirakatokat pótolják, néha ijesztő rémképekül jelennek meg a jó gazdasszonyok
                  álmaiban. Az üvegen vastag, fekete por ülepedett meg s ha a legendáknak hinni
                  lehet, a néhai Lübeck Ádám halála óta, tehát majdnem száz esztendeje, még nem
                  zavarta törlőrongy az ablakok szüzies simaságát.</p>
               <p>De nem hiába mondja a közmondás, hogy a durva daróc alatt olykor nemes szív dobog:
                  a hatalmas raktár, mely a sötét ablaktáblák mögött szinte két utca szélességét
                  elfoglalja, már a puritán és szigoru gondozottság benyomását teszi. Az üvegen
                  fölgyülemlett piszok, úgy látszik, csak a tisztes régiség szimboluma; a
                  görnyedésig megtelt állványok és árupolcok csillognak a tisztaságtól, a padló
                  művészi kézzel rajzolt vizes nyolcasai pedig rögtön elárulják, hogy az inasok
                  sűrűen és szakértelemmel kezelik a jelvényükként szereplő öntözőkannát.</p>
               <p>Délután hat óra van, a Rákóczi-úton, sőt az elegáns Kossuth Lajos-utcában is a
                  kezdődő esti forgalom időszaka, itt, a Sas-utcában az a pillanat, mikor a
                  boltiszolga a záráshoz készülődni kezd. A rengeteg áruraktárban már csak egyetlen
                  vevő tartózkodik s ha a külső jelekből itélni lehet, ez az idegen vagy a velszi
                  herceg, vagy az egyiptomi alkirály. Nem az öltözéke vagy a megjelenése indít
                  bennünket erre a föltevésre, hanem az a meleg, szinte sugárzó szolgálatkészség,
                  mellyel az idegent az üzletben elhalmozzák. Nemcsak a kereskedelmi utazók,
                  segédek és könyvvezetők forgolódnak lázasan körülötte, hanem a két Lübeck is oly
                  fáradhatlan udvariassággal kiséri végig a souterraintől az emeletig, mintha maga
                  az angol trónörökös lenne, aki a Sas-utcában a magyar kereskedelmi viszonyokat
                  tanulmányozza... Az idegen azonban nem az angol trónörökös, hanem az ujvidéki
                  Hochsinger, aki tricot-kat, kalmukokat és moldonokat választ a közeledő őszi
                  szezonra. Mivel harminc év óta vásárol és váltóit a lejárat napján pontosan
                  beváltja, a Lübeck-cégnél oly becsületben áll, hogy még a zárás pillanatát is
                  elhalasztják miatta. A velszi hercegért ezt az áldozatot aligha hoznák meg...</p>
               <p>Az ujvidéki vevő és az öreg Lübeck eszmecseréjét most hangos automobiltülkölés
                  zavarja meg: a bolt elé sötétkék gépkocsi kanyarodik, melyből jókedvü,
                  negyvenévesnek látszó, fiatal úr ugrik ki. Nyári szabadságát élvező, elegáns
                  diplomatának látszik, aki selyem vászonöltözetét, könnyü girardi-kalapját s
                  gyöngyház fényü nyakkendőjét valami tengerparti fürdőben vásárolta. De a látszat
                  csal: az automobil gazdája épp oly kevéssé fiatal, - márciusban mult ötvenöt
                  esztendős, - mint amilyen kevés köze van a tiszteletreméltó diplomáciai
                  testülethez. Fiatalságának illuzióját derüs életkedvtől csillogó szemének
                  köszönheti, melyben a geniális emberek okossága és tüze ég. Ez a szeretetreméltó
                  és elmésségtől sugárzó aszfaltbetyár gyulai Nagler Leó, a Zsófia gőzmalom
                  részvénytársaság vezérigazgatója, a Lübeck Albert jövendőbeli apósa...</p>
               <p>A vidéki kereskedő, aki talán késő éjszakáig se tudott volna megválni a
                  csehországi moldonoktól, az automobilon érkező vendég láttára végre távozik az
                  üzletből, a két cégtulajdonos pedig boldog meglepetéssel siet a vezérigazgató elé,
                  aki egyszerre valami fiatalos frisseséget hoz a százesztendős áruraktárba.</p>
               <p>- Tudjátok, miért jöttem? - kérdezi.</p>
               <p>- Mert velünk akarsz vacsorázni valami kiskocsmában, - mondja az öregebb
                  Lübeck.</p>
               <p>- Mert Lilike levelet írt Ostendeből, - folytatja a fiatalabb.</p>
               <p>- Mind a ketten eltaláltátok: veletek akarok vacsorázni és Lilike csakugyan írt
                  egy hosszu levelet, ámbár valószínünek tartom, hogy neked kétszer oly hosszut írt,
                  te kujon... De őszintén szólva, sem ezért, sem azért nem jöttem, hanem azért, hogy
                  veletek együtt kissé kirugjak a hámból, hiszen Istennek hála, valamennyien
                  szalmaözvegyek vagyunk...</p>
               <p>- Ki akarsz rúgni a hámból? - kérdezi az öreg Lübeck megdöbbenve.</p>
               <p>- Arról van szó, hogy korhelykedni menjünk valahova? - szólt elképedve a
                  vőlegény.</p>
               <p>- Arról, de azért ne vágj olyan siralmas arcot, hiszen van bennem annyi
                  tisztesség, hogy a menyasszonyodnak el ne áruljalak... Különben adok neked öregem
                  egy jó tanácsot, de csak úgy, ha senkinek el nem mondod, hogy tőlem kaptad...</p>
               <p>- Mi az?</p>
               <p>- Használj föl minden pillanatot, amíg szabad vagy, mert ha egyszer megházasodtál,
                  ugyse lesz többé alkalmad rá, hogy szép lányokkal mulathass...</p>
               <p>Jókedvüen megveregette az Albert lángoló pofácskáját (a szemüveg leesett róla
                  ijedtében) s ellentmondást nem türő hangon folytatta:</p>
               <p>- Azt akarom, hogy ma velem együtt kilumpoljátok magatokat, már gondoskodtam is
                  róla, hogy egy kosár pezsgőt és három gyönyörü hercegnőt behűtsenek számunkra...
                  Olyan átkozott jó kedvem van, hogy alkalmasint kapucinerekkel fogom körülrakatni
                  a milleniumi emléket, de különben is itt az ideje, tisztelt barátom, hogy már
                  egyszer valahára levizsgázz előttem...</p>
               <p>- Levizsgázzak? - dadogta Albert, aki végképp belezavarodott a vezérigazgató
                  különös kifejezéseibe.</p>
               <p>- Ugy van, legfőbb ideje, hogy levizsgázz, mert mint gondos apának, jogom van
                  hozzá, hogy a tehetségeddel tisztába jöjjek... Afelől nyugodt vagyok, hogy értesz
                  a szövött árukhoz s hogy ha üzletet csinálsz valakivel, nem te vagy a becsapott
                  fél, de honnan tudjam, hogy az udvarláshoz is értesz? Pedig az asszony
                  megkívánja, hogy udvaroljanak neki s ha ebből a tantárgyból megbukol, hát összes
                  merkantil-tudományodat a sutba dobhatod... Ma tehát vizsgát fogsz tenni a
                  flirtelésből, de nem afféle unalmas, elméleti vizsgát, hanem olyat, melyen az
                  eleven modellek is jelen lesznek...</p>
               <p>Bolondos tréfa volt, amit össze-vissza beszélt, de a két Lübeck nem értett ehhez a
                  nyelvhez, ők még a tréfát is csak abban a formában ismerték, ahogy az utazó
                  ügynökök kalandos előadásaiban jelentkezett... Ijedten, szinte meghökkenve
                  tekintettek egymásra, de Nagler Leó most jókedvüen elnevette magát.</p>
               <p>- Szent Isten, még el talál eredni az orrod vére az ijedtségtől... Ne félj, kis
                  fiam, nem kell udvarolnod senkinek s azok a rossz nénik ott a ligetben nem
                  harapják le az orrodat, mert különben velem gyülik meg a bajuk... Terringettét,
                  nem hagyjuk bántani a fiucskát, ugy-e, nászuram? Mindössze csak arról van szó,
                  hogy egy jókorát kocsikázzunk, aztán megvacsoráljunk valahol a szabad levegőn,
                  mert idebenn türhetetlen a forróság... Tíz órára pontosan visszahozlak benneteket
                  a kaputok elé...</p>
               <p>A boltiszolga eközben lehúzta a vasredőnyöket, a személyzet, kalapját megbillentve
                  távozott s az öreg Lübeck, aki még sohase ült automobilban, már kiváncsian készült
                  fölkapaszkodni a gépkocsi lépcsőjére, mikor a vezérigazgató tünődve nézett végig
                  leendő vején, aki éppen gyanakvó pillantást vetett a motorral bibelődő
                  soffőrre.</p>
               <p>- Nincs valami fekete kabátod? - kérdezte nyájasan a fiatalembertől.</p>
               <p>- Miért?</p>
               <p>- Mert ez a kabát méltóan jelképezi ugyan a tisztes munkát, de arra már nem való,
                  hogy a világ előtt díszelegj benne... Én, édes fiam, ha a te helyedben volnék,
                  most már mindig úgy öltözködném, mint egy herceg, hogy a menyasszonyom, aki épp
                  olyan hiú, kis csacsi, mint minden fiatal leány, még a külsőmre is büszke legyen.
                  Én tudom, hogy ez mellékes, de a leányok szemében ez a legfontosabb
                  szempont...</p>
               <p>- De hiszen most nincs itt a menyasszonyom...</p>
               <p>- Mindegy, most már épp úgy kell viselkedned, mintha mindig melletted volna...</p>
               <p>Albert, akit mindnyájan hazakisértek, kénytelen-kelletlen fölhúzta az egyetlen,
                  sötétkék lüszter-kabátját, ami az öreg Lübecket is arra ösztönözte, hogy fekete
                  jacquetjét, melyben a Lloyd-társaság ülésein megjelenni szokott, némi habozás után
                  magára vegye. Miután így kicicomázták magukat, helyet foglaltak az automobilban s
                  a kocsi villámgyors száguldással indult meg velük a Lipótvároson át a liget
                  felé...</p>
               <p>A mulatság nem volt olyan veszélyes, amilyennek igérkezett: a kis társaság
                  megvacsorázott egy előkelő vendéglőben, az öreg Lübeck megivott két deci vörösbort
                  s Albert, hosszas nógatásra, végre rászánta magát, hogy egy decivel, -
                  természetesen szódavízzel tele, - áldozzon az alkoholizmus szenvedélyének. Később
                  átnéztek a nagy, nyári mulatóhelyre, ahol Nagler Leót több nagykalapos urinő
                  bizalmas mosollyal üdvözölte, de pezsgőre és jégbehűtött hercegnőkre nem került a
                  sor, mert az öreg Lübeck kijelentette, hogy életében csak egyszer ivott pezsgőt, -
                  a Csarnok évi közgyülésén, - de ez alkalommal oly főfájással távozott a lakomáról,
                  hogy többé semmi szín alatt se hajlandó megismételni a balul végződött kísérletet.
                  Kiültek tehát egy kávéház terrasszára, málnát és ásványvizet hozattak s a
                  vezérigazgató derüs jóakarattal tekintett a leendő veje szemébe.</p>
               <p>- Tulajdonképpen hogy állsz az asszonyokkal? - kérdezte a fiatalembert, aki
                  idegenül és megzavarodva nézett körül szokatlan környezetén.</p>
               <p>És látván, hogy Albert nem érti meg a kérdését, barátságosan folytatta:</p>
               <p>- Úgy gondolom, voltál-e már valaha olyan állapotban, hogy az asszonyok
                  megzavarták az eszedet?... Volt-e állandó kedvesed, vagy csupán pillanatnyi és
                  jelentéktelen viszonyokat kötöttél?</p>
               <p>- Na hallod! - kiáltott föl az öreg Lübeck megbotránkozva.</p>
               <p>De Nagler nevetve, fitymáló kézmozdulattal intett:</p>
               <p>- Mi különöst találsz abban, hogy ez iránt is érdeklődöm? Terringettét, hiszen
                  fiatal legény, aki nem élhetett olyan életet, mint egy apácanövendék... Utóvégre a
                  legszorgalmasabb kereskedők sincsenek fából s a leányom bizonyosan természetesnek
                  találja, hogy a vőlegénye nem sütötte le a szemét, amikor szép, kacér és rossz kis
                  nőkkel találkozott... Sőt amilyen okos, érthetőnek találnám, ha épp az ellenkező
                  döbbentené meg, mert jaj az olyan férfinak, aki csak házassága után tébolyodik
                  bele legelőször az asszonyokba...</p>
               <p>Jókedvüen hátbaütötte néhányszor Albertet, aki rákvörös arccal ült a helyén,
                  szemével ravaszul csiptetett az öreg Lübeck felé, majd vállat vonva így szólt:</p>
               <p>- Különben én, fiacskám, azt se bánom, ha a lakodalmadig megőrzöd az
                  ártatlanságodat, ez végre is tisztán a te dolgod... Én ugyancsak kimulatnám
                  magamat a helyedben, vigye az ördög azt a pár ezer koronát, amibe a legényélettől
                  való búcsuzkodás kerül... De te jólnevelt és erényes ifju vagy s én belátom, hogy
                  ilyen emberre is szükség van... Na mindegy, inkább mondd meg, mikor szándékozol
                  Ostendeba utazni, hogy a menyasszonyodat meglátogasd?</p>
               <p>Albert szerelmesen simogatta meg a kabátja baloldalát! - ott volt Lilike arcképe,
                  - aztán sugárzó arccal válaszolt:</p>
               <p>- Azt hiszem, hétfőn este, kedves apa... Elhiheti, alig várom azt a percet, mikor
                  ily hosszu távollét után viszontláthatom...</p>
               <p>- Természetesen expressz-vonattal mégy?</p>
               <p>- Expresszel? Oh, dehogy. Csak nem vagyok oly könnyelmü, hogy száz frankot
                  fölöslegesen kidobjak? Az a nyolc-tíz órai különbség igazán nem érdemli meg, hogy
                  száz frankot a fejükbe vágjak...</p>
               <p>Nagler Leó helyeslőleg intett, majd egy pillanatig tünődve nézett a fiatal urra,
                  aki fanatikus buzgalommal szürcsölte egy szalmaszálon keresztül a málnáját. Vajjon
                  megfordult-e fejében a gondolat, hogy ez a konok, savanyu szárazpipás nem illik az
                  ő szép és geniális leányához, aki napsugárban és virágillat közt serdült föl a
                  legbájosabb teremtéssé? Isten tudja. A vezérigazgató megigazította gomblyukában
                  a piros szegfüt, aztán hirtelen csöngetett a fizetőpincérnek...</p>
               
            </div>
             <div type="chapter">
               <head>A játékterem.</head>
               <p>- Hát mit gondol, érdemes volt idejönni - kérdezte Nagler Lili némi büszkeséggel a
                  vőlegényétől, mikor a diner végeztével ők is beleelegyedtek a jókedvü, elegáns
                  és gondtalan sokaságba, mely az ívlámpáktól és tüzguirlandoktól csillogó
                  tengerparton hullámzott.</p>
               <p>Lübeck Albert nem felelt, csak a fejével intett. Őszintén szólva: a fogai is
                  vacogtak az izgatottságtól s az első pillanatban képtelen lett volna rá, hogy
                  érzéseit kifejezze. Mindeddig csak nagy ritkán járt külföldön, félévenkint Bécsbe
                  rándult az édesapjával, nehányszor meglátogatta a csehországi gyárakat s egyszer
                  Karlsbadba kisérte el az édesanyját, - s Ostende grandiózus szépsége most
                  annyira elszédítette, hogy a szava is elállt bele. A plage egyik oldalán a haragos
                  tenger hullámai morajlottak - a messzeségben misztikus fénnyel csillogtak meg az
                  Angolországba siető gyorshajók zöld és vérvörös lámpái, - tajtékzó víztömegek
                  ostromolták harsogva a homokos partokat, emitt, a másik oldalon, aranyos hotelek
                  tükörablakai ragyogtak nappali fénnyel az éjszakába s az ezüst, a virág és a
                  kristály vakító elegánciával sziporkázott az éttermek japáni selyemernyői alatt.
                  Néhol diszkrét zene szólt, távolból, a város felől, száguldó rakétanyilak és
                  tűzvirágok fúródtak bele az égboltozatba s a parton ezer és ezer ember sétált:
                  csipkeruhás, mélyen dekolettált hölgyek, akiknek hajában, mellén és ruháján
                  gyöngyök és brilliánsok égtek s smokingos, szalmakalapos urak, akik itt szívtak el
                  még egy utolsó cigarettát, mielőtt Carusot, Isayet vagy Kurz Zelmát - a mai
                  hangversenyest szenzációit - meghallgatták volna. A kaszinó és a játékterem
                  lángoló ablakai, mint valami káprázatos álom, ragyogtak ide a háttérből s a nagy
                  orkeszter nyitányának hangjai most hirtelen beleelegyedtek a hullámok zajába. Oly
                  hihetetlen és tündéries volt mindez, hogy Lili, aki félig-meddig már ostendei
                  benszülöttnek érezte magát - hiszen tízéves kora óta minden évben idejárt - még
                  egyszer mosolyogva, kissé kokettül nézett a vőlegénye szemébe.</p>
               <p>- Hát mit szól hozzá? - kérdezte olyan hangon, mintha a nagyszerü látványosságot
                  kizárólag ő rendezte volna a Lübeck Albert tiszteletére. - Érdemes volt
                  negyvennyolc órát utazni, hogy ebben a képben és ebben a szimfóniában
                  gyönyörködjék?</p>
               <p>A vöröshaju fiatalember most végre magához tért meghatottságából s miközben
                  elismerőleg inteti a tenger és a kaszinó felé, bizonyos méltánylással így
                  szólott:</p>
               <p>- Nagyszerü, - és azt hiszem, jó egy-két milliócskába került, míg a kopár
                  tengerparton ezt a ragyogó kulturát megcsinálták. De akármennyibe került, kitünő
                  befektetés volt, mert ezek a milliók bőségesen meghozzák a kamatjukat...</p>
               <p>- Szent isten, magának a kamat jár a fejében, amikor az ostendei digue-en sétál?
                  kiáltott föl Lilike jókedvü megbotránkozással.</p>
               <p>De Naglerné, aki a szeretetreméltó bohém-háztartásban, legalább elméletileg, a
                  bölcs józanságot képviselte, sietve leintette a leányát.</p>
               <p>- Örülj, hogy ilyen, hogy az életet ennyire komolyan veszi... Albert máris
                  praktikusabban gondolkodik, mint tíz aggastyán együttvéve...</p>
               <p>Most már ő karolt a jövendőbeli vejébe, míg Lili, aki a kis hugával egy lépésnyire
                  előttük járt, gyöngéd és derüs pillantással nézett vissza rájuk. Látszott rajta,
                  hogy nem találja antipatikusnak a vőlegényét s hogy nem a szülői zsarnokság
                  kényszeríti a fiatal milliomos karjaiba. Azt ugyan senki se hitte volna róla, hogy
                  szerelmes a vőlegényébe, de akik Nagler Leót és napsugaras családi életét
                  ismerték, aligha kételkedtek benne, hogy Lilike a saját akaratából vonul be
                  királynőként a Lübeck-házba. Ennek a nyulánk, virágzó, jókedvü és bájos
                  gyermeknek, aki szinte a régi hellének rajongásával csüggött a művészeteken,
                  annyira életszüksége volt a nagy vagyon, mint a halnak a víz, vagy a pacsirtának a
                  levegő. Kétéves kora óta, mikor anyja olyan gyerekszobát rendezett be számára,
                  hogy született főhercegnők is csodájára járhattak volna, édesapja pedig
                  ötvenforintos babát tett ágyacskájára, sohase ismerte azt az érzést, hogy le
                  kelljen mondania valamiről. Mindene megvolt, amiről szöszke gyermekfejével csak
                  álmodhatott s a mosoly, melyet gavallér szülői már babykorában az ajkára
                  varázsoltak, egy pillanatra se tünt el többé rózsás arcáról és édes, napfényes kék
                  szeméből... Mindig boldog és jókedvü volt, szerette hófehér leányszobáját, a
                  képeket, melyek fekete Bechstein-zongorája fölött függtek, könyveit, melyek
                  csillogó selyemkötésben hevertek a fali polcon, toilettjeit, amiket bolondos apja
                  néha Párisból hozatott számára, szobaleányát, aki mindig mosolyogva járt
                  körülötte, édesanyját, aki olykor hízelkedve magához ölelte s a kedves, finom és
                  elmés embereket, akik házukban megfordultak és gyönyörü, harmatos rózsákkal
                  fejezték ki előtte hódolatukat. Szerette és szépnek találta a maga gondtalan és
                  verőfényes leányságát, de szerelemmel sohase gondolt még senkire és nem is hitte,
                  hogy élete harmóniáját efféle váratlan érzés megzavarhatná. Csak a regényhőseibe,
                  a képeibe volt szerelmes, az ismeretlen müvészekbe, akik legkedvesebb dalait
                  megírták, s akiknek fantáziájában egy-egy csodálatos festmény vagy egy-egy nemes
                  szobor terve megszületett, de ezekről nem hitte, hogy fájdalmat okoznának neki.
                  Virágok és melódiák közt járt, édes és csábító nagyleánnyá lett, anélkül, hogy el
                  nem sírt könnyek valaha a szíve dobogását elnémították volna. És egy napon ujjára
                  húzta a karikagyűrüt, ugyanoly érzéssel, mintha egy új automobilt kapott volna,
                  vagy mintha bőkezü édesapja a téli kiállitás legszebb képét megvásárolta volna
                  számára. Csak annyit tudott, hogy Albert jó és komoly fiu, s hogy vőlegénye is épp
                  úgy szereti, mint mindazok, akiknek eddig napsugaras leányéletében szerepük
                  volt.</p>
               <p>- Most már csak tőled függ, hogy te légy a legünnepeltebb asszony Budapesten, -
                  mondta neki az ő szép apja elérzékenyülve, mikor az eljegyzési lakoma után a
                  szívéhez szorította.</p>
               <p>Hogy szerette-e a vőlegényét? Miért ne szerette volna? Albert nem volt szép ember
                  és öltözködésére sem fordított annyi gondot, mint azok a fiatal urak, akik eddig a
                  szalonjukban megfordultak, de nem ő volt-e az a férfi, akit a titokzatos sors
                  melléje rendelt? És Lili, aki meghatva gondolt arra, hogy most már szülői helyett
                  vőlegénye fogja dédelgetni, néha jókedvüen összesugott a hugával, akit minden
                  barátnője közül a legjobban szeretett:</p>
               <p>- Meglátod, úgy át fogom alakítani, hogy maga se ismer magára, ha a tükörbe néz...
                  Csak bízd rám, hat hónap múlva olyan elegáns lesz, mint egy nagykövetségi
                  attasé...</p>
               <p>Most megérkeztek az amfiteátrumszerü Kursaalba, melynek aranytól csillogó
                  díszítései közt, a csillárok káprázatos fényében, másfélezer ember szorongott,
                  báliruhás asszonyok, gyémántporos hajukban vagyonokat érő diadémokkal, frakkos
                  férfiak, akik épp úgy lehettek inkognitóban utazó főhercegek, mint nemzetközi
                  szédelgők s fiatal leányok, akik álmodó szemmel, a boldogságtól reszketve néztek
                  körül, mintha gyermekkoruk egyik ragyogó tündérmeséjébe csöppentek volna. Naglerék
                  pár percig tanácstalanul jártak a vérvörös szőnyegen, de most egyszerre hangos
                  örömmel üdvözölte őket valaki a bálterembe vezető üvegajtó mellett.</p>
               <p>- Nagyságos asszonyom, nem parancsolnak helyet foglalni a mi asztalunknál?</p>
               <p>Egy budapesti képviselő volt, híres jogász és krakéler, aki - mint a Lipótvárosban
                  mondani szokták - “a miniszternek is mindig megmondta a véleményét”, egyébként
                  nagyon gazdag ember s a vezérigazgatónak régi barátja és tisztelője, A híres
                  politikus a feleségével és néhány barátjával ült a fehér asztalnál, mely virággal,
                  gyümölccsel és pezsgős palackokkal volt megrakva s a képviselőné, egy
                  negyvenéves, bajuszos, de még mindig csinos hölgy, akit férfikörökben tüzes
                  race-asszonynak tartottak, sietve elhessegette maga mellől a fiatal urakat:</p>
               <p>- Ne menjenek tovább, itt elég hely van mindnyájunk számára. Maguk meg kerítsenek
                  székeket, ha minden áron ülni akarnak...</p>
               <p>A képviselőék asztalánál hallgatták végig a hangversenyt, hol lelkesen tapsolva,
                  hol tréfásan pletykázva az ostendei magyarokról s míg Lilikét az egybegyült
                  fiatalság királynőként ünnepelte, Lübeck csöndesen, kipirulva ült a helyén,
                  zavartan forgatva a programmot, mintha csak hivatlan vendég vagy éretlen gyermek
                  lenne, akivel senkise törődik a felnőttek közül. Jövendő házaséletük, melyben az
                  asszony körülrajongott istennő, a férfi teherhordó állat lesz, mintha előre
                  vetette volna árnyékát: a kis milliomos rákvörös arccal feszengett frakkjában,
                  mely amúgy is idegen viselet volt neki s csak elvétve dobott egy-egy idétlen
                  megjegyzést az eleven társalgásba, anélkül, hogy valaki tudomásul vette
                  volna...</p>
               <p>A hangverseny tíz óra után véget ért, a könnyebbvérü asszonyok betódultak a
                  táncterembe, ahol fizetett táncosok várakoztak rájuk, a rend fölbomlott a gyönyörü
                  Kursaalban, de a hazamenetelre még a reszkető kezü aggastyánok se gondoltak, mert
                  Ostendeban még a legkonokabb lázbetegek se térnek pihenőre éjfél előtt. Az
                  asszonyok csillogó szemmel keltek föl helyükről, s míg a képviselő a főpincérrel
                  tárgyalt, Lilike a türelmetlenségtől tipegve így szólott:</p>
               <p>- És most nézzünk az után, amiből élünk... Elég volt a mulatságból, most lássunk a
                  komoly kenyérkereset után...</p>
               <p>- Hova megyünk? - kérdezte Lübeck Albert kiváncsian.</p>
               <p>- Na hallja, még ezt se tudja kitalálni? A játékterembe, barátom, a zöld
                  asztalhoz, ahol gazdátlan ezerfrankosok várakoznak reánk.</p>
               <p>Belevegyültek a hullámzó tömegbe, mely megáradt folyamként hömpölygött a
                  játék-terem felé s csakhamar ott voltak a nagyszerü műhelyben, ahol a Szerencse és
                  a Balsors, ez az öröktől fogva élő társascég, dolgozik napkeltétől hajnalig,
                  boldogokká és kétségbeesettekké téve a vakmerőket, akik jövendő életsorsukat rájuk
                  bízták.</p>
               <p>Lilike, egy kacér mosoly árán, csakhamar hozzájutott a legelső üres helyhez s
                  mialatt Lübeck álmélkodva állt meg mögötte, az izgatottságtól dideregve dobott föl
                  egy jetont az asztalra, melyet a croupier tíz másodperc mulva közömbösen, de
                  határozottan besöpört előle.</p>
               <p>- Maga játszik? - kérdezte a fiatal, pesti nagykereskedő, aki életében még sohase
                  vett kártyát a kezébe s majdnem hihetetlen őrültségnek tartotta, hogy józaneszü
                  emberek a finom pénzüket idehozzák.</p>
               <p>- És maga nem? - felelte csodálkozva a leány, míg a réticule-jéből újabb jetonokat
                  szedett elő.</p>
               <p>Lübeck semmit se válaszolt, de Lilike szemében most egyszerre kigyuladt a nagy
                  eszméken érzett lelkesedés tüze.</p>
               <p>- A játék a legszebb dolog a világon - mondta szinte rajongva. - A sorsot, ezt a
                  gonosz és lassu napszámost, csak itt kényszeríttetjük arra, hogy gőzerővel
                  dolgozzék s milliomosokká vagy koldusokká tegye azokat, akiknek megvan a
                  bátorságuk hozzá, hogy szembeszálljanak vele. Aki itt meg tudja állani, hogy a
                  vagyonát kockára ne tegye, az nem is földi ember, hanem egy száraz és lélek nélkül
                  való gépezet...</p>
               <p>Komolyan mondta ezt, de hirtelen jókedvűen elkacagta magát és gyöngéden
                  megsimogatta a vőlegénye kezét.</p>
               <p>- Magának fájna, ugy-e, ha elveszítene öt frankot? - szólott édes
                  pillantással.</p>
               <p>Aztán szeretettel pillantva a Lübeck Albert csodálkozó szemébe, halkan
                  folytatta:</p>
               <p>- Kell is, hogy maga zsugori és takarékos legyen, mert olyan felesége lesz, aki a
                  pénzt csupán értéktelen lim-lomnak tekinti...</p>
               
            </div>
             <div type="chapter">
               <head>Lakásgondok.</head>
               <p>Az esküvőt november elejére tűzték ki s Naglerék az egész szeptembert jóformán az
                  üzletekben és a szabónőknél töltötték. A Lipótvárosban az a hír járta, hogy
                  Blanka Krisztina főhercegnő, aki nemrég ment férjhez a vicenzai herceghez,
                  kelengye dolgában távolról se vetekedhetett Nagler Lilivel, ami pedig az egyszerű
                  mágnáskisasszonyokat illette, azok szemlesütve és jogos szégyenkezéssel
                  haladhattak el a váci-utcai kirakat előtt, ahol a Lilike reggeli pongyoláit
                  közszemlére bocsátották. A Nádor-utca és a Szabadság-tér tájékán komolyan
                  beszélték, hogy a Nagler Leó egy évi jövedelmét kizárólag utcai és estélyruhákra,
                  kalapokra és cipőkre költötték s hogy négy műteremben még mindig éjjel-nappal
                  azokon a szenzációs toilette-eken dolgoznak, melyekben a fiatal milliomosné a
                  legközelebbi farsangon a budapesti társaságot meghódítja...</p>
               <p>Szeptember végén, mikor Naglerék beköltöztek a Svábhegyről, ismét szóba került a
                  lakáskérdés, mely az öregeket már jó ideje foglalkoztatta. Lübeck, akinek háza
                  volt a Vörösmarty-utcában (de nem lakott benne, nehogy a lakók kérésekkel
                  zaklathassák), azt a gavalléros propoziciót tette, hogy az első emeleti lakást,
                  mely négy szobából, alcove-ból s a szükséges mellékhelyiségekből áll,
                  kétezerkétszáz koronáért átengedi a fiának, de Albert, aki fölöttébb kifogásolta,
                  hogy a fürdőszobában nappal is gázt kell égetni, hallani sem akart ily
                  méltánytalan bérösszegről. Már majdnem megegyeztek kétezer koronában, mikor
                  Nagler Leó egy este jókedvüen arcul legyintette a vőlegényt.</p>
               <p>- Hallod, csak nem gondolod talán komolyan azt a Vörösmarty-utcai lakást? -
                  kérdezte nevetve.</p>
               <p>- Miért ne gondolnám komolyan?</p>
               <p>- Mert ez a lakás, fiam, nem a ti számotokra való, hanem a könyvvezetőtök vagy az
                  utazó ügynökötök számára, aki a keserves fizetéséből él. Te, hála Istennek,
                  megengedheted magadnak azt a fényüzést, hogy tisztességes lakást bérelj, ha ugyan
                  nem tartod sokkal előnyösebbnek, hogy magad építtess egy előkelő családi
                  villát...</p>
               <p>Az öreg Lübeck e nagyzoló beszéd hallatára megbotránkozva ütötte föl fejét az
                  estilapból.</p>
               <p>- Én kétszobás lakásban laktam, mikor megnősültem, - mondta sértődött hangon.</p>
               <p>A vezérigazgató derüs arccal bólintott.</p>
               <p>- Te, édes barátom, nem is voltál a Lübeck Antal fia, - válaszolta mosolyogva.</p>
               <p>- A Rothschild fia is ellakhatnék abban a gyönyörü, négyszobás lakásban. Épp
                  tavaly télen állíttattam új kályhákat valamennyi szobába... Csak nem gondolod
                  talán, hogy külön palota szükséges egy fiatal házaspárnak?</p>
               <p>Nagler Leó megrázta a fejét, aztán egy óriási havannával kínálta meg a haragos
                  öreg urat. Majd ezt mondta:</p>
               <p>- A külön palota egyelőre fölösleges, de tudok egy megfelelő kis fészket, amit a
                  jó Isten egyenesen Alberték számára tartogat. A Nagy János-utcában van s eddig
                  Abonyi igazgató lakott benne, akit váratlanul áthelyeztek Drezdába. A házmester,
                  akit ma reggel megvesztegettem, holnap estig nem adja ki a lakást, de holnapután
                  már nem állhat szóba velünk, mert tegnap is egész nap ostromolták.</p>
               <p>- És miből áll az a kis fészek? - kérdezte az öreg Lübeck gyanakodva.</p>
               <p>- Nyolc lakószobából, tágas öltözőből és könyvtárból, angol stilusu hallból s
                  megfelelő helyiségekből a cselédség számára. Az ára se valami túlságosan nagy:
                  nyolcezer koronára tartják, de hetedfélezerért, azt hiszem, kötünk velük egy
                  tízéves szerződést...</p>
               <p>A szerény propoziciónak, melyet Nagler Leó könnyed mosollyal dobott bele a
                  társalgásba, váratlan hatása volt: Lübeck rémülten hátrahúzódott, mintha valami
                  veszedelmes őrülttel volna dolga, Albert pedig elsápadva dadogta:</p>
               <p>- Nyolc szoba... hall... hetedfélezer korona?... De hiszen ez képtelenség...
                  ennyit még talán a miniszterelnök se fizet a lakásáért...</p>
               <p>A vezérigazgató nyájasan megveregette a leendő férj kipirult arcát, - majd így
                  szólott:</p>
               <p>- A miniszterelnök semmit se fizet, fiam, mert az természetben kapja a lakását az
                  országtól. De különben mindegy, ne beszéljünk többet a dolog felől, hiszen ez a
                  kérdés nem én rám tartozik, hanem kizárólag ti kettőtökre. Én azt se bánom, ha a
                  Vörösmarty-utcai lakásba költöztök, vagy akár a Knezics-utcába, ahol még tetemesen
                  olcsóbb a házbér... Beszéld meg a dolgot négyszemközt a menyasszonyoddal, -
                  nekünk, öregeknek, ilyenekben hallgass a nevünk...</p>
               <p>Lübeck Antal, aki jól ismerte a fiát, e propoziciót helyeslő fejbólintással
                  fogadta. Albert pedig, szerencsésen elérkezvén a zárás ideje (a beszélgetés a
                  sas-utcai irodában folyt le) gyorsan hazaszaladt, hogy átöltözködjék, mivel úgy
                  állapodtak meg, hogy Lilike és az édesanyja a Gizella-téri cukrászdában fogják
                  kipihenni a tömeges ruhapróbálás fáradalmait. A hölgyek már csakugyan várakoztak
                  rá, együtt meguzsonnáztak s minthogy hazamenni még korán lett volna, jó ideig
                  sétáltak a korzón, s bátran szembeszálltak a lipótvárosi rekord-pletykázók
                  kritikájával... Albert büszkén és sugárzó arccal karolt a menyasszonyába, de
                  Lilike mosolyogva súgta a fülébe:</p>
               <p>- Az Istenért, csak nem követ el ilyen hallatlan etiquette-sértést? Hát nem tudja,
                  hogy most megint a Biedermeyer-korszak szokásai vannak divatban, s nem a férfi
                  karol a lányba többé, hanem megfordítva? Egyéb se kellene, minthogy így
                  mutatkozzunk a nyilvánosság előtt... Akkor még inkább a tavalyi kalapomban mennék
                  végig a Petőfi-szobortól a Ferenc József-térig...</p>
               <p>Később mind a hárman fölmentek a Naglerék lakására s mivel a házigazda még nem
                  volt otthon (nagy malom-értekezlet volt a Csarnokban) s mivel a vacsorát különben
                  is csak ilyenkor szokták tálalni, Naglerné bájos szemforgatással fordult a
                  jegyespárhoz:</p>
               <p>- Ugy-e, nem haragusztok, ha most félórára egyedül hagylak benneteket?</p>
               <p>- Nem, mama, - szólott Albert kipirulva, miközben leendő anyósára hálától sugárzó
                  pillantást vetett.</p>
               <p>Egyedül maradtak Lilike leányszobájában (Magda a könyvkereskedésben járt az angol
                  nővel) s Albert meghatva és elbájolva nézett körül az édes kis fészekben, ahol
                  menyasszonya eddig viruló leányéletét leélte... A poétikus fehérség, a butorok
                  filigrán vonalai, az ablakon leomló selyemfüggönyök, a könyvek aranymetszései, a
                  falakon függő pasztellek lágy rococo-hangulata, a nippek, a szőnyegek, a virágok:
                  mindez csodálatos harmóniában volt a leány finom karcsúságával, szemének
                  világoskék derűjével s hangjának nemes és ezüstös melódiájával. Ahogy a bájos és
                  illatos interieurben körültekintett, Albertnek úgy tetszett, mintha
                  Gulliver-lábaival csupa drága és törékeny porcellán közt járna s mintha maga a
                  nippek úrnője lenne a legfinomabb nipp valamennyi közt. Egy percre szinte a
                  sajnálkozás érzése fogta el, hogy ennek a leánynak filigrán hajszál-élete a
                  jövőben hozzákapcsolódik az ő otromba életéhez s majdnem megdöbbentette a tudat,
                  hogy a kényeztetett kis hercegkisasszony boldogsága ezután az ő durva kezébe lesz
                  letéve. De zavarát csakhamar leküzdötte, bátortalanul megfogta a Lilike bársonyos
                  kezét s nagy bőbeszédüséggel elmesélte a délutáni epizódot, mely az öregeket majd
                  csaknem összeveszítette egymással.</p>
               <p>- És magának mi a véleménye a lakáskérdésről? - kérdezte a leány, miközben kék
                  szeme tágra nyilt a kiváncsiságtól.</p>
               <p>Albert megint zavartan dadogott valamit, szajkó módjára elismételte, amit az
                  édesapjától hallott, de Lilike most hízelkedve közelebb hajolt hozzá, arcát,
                  melyen a gyöngyvirág illata érzett, kacéran ráhajtotta a fiu kezére s puha
                  megindultsággal, félig susogva, félig gyermekesen gügyögve, így szólott
                  hozzá:</p>
               <p>- Maga ugy-e, azt szeretné legjobban, ha én lennék a legboldogabb asszony
                  Budapesten? Miért sajnálná hát tőlem azt az élvezetet, hogy szép lakásom legyen?
                  Megigérem, hogy takarékos és jó felesége leszek, hogy toilette-jeimet a legolcsóbb
                  szabónőnél készíttetem, de azt az egy kérésemet, hogy művészi otthonom legyen, nem
                  szabad visszautasítania... Igaz, hogy ez nagyon sok pénzbe kerül, de, ugy-e maga
                  szívesen meghozza nekem ezt az áldozatot, hiszen magának is öröme lesz benne, ha a
                  felesége majd afféle dédelgetett királynőnek érzi magát...</p>
               <p>Puha karjait, melyeknek forrósága szinte átizzott a csipkés blúzon, kedveskedve
                  fonta a Lübeck Albert nyaka köré s a fiu most úgy érezte, hogy szemüvege egyszerre
                  elhomályosodik, szíve lázasan dobogni kezd s édes, visszafojtott könnyek égnek
                  valahol a torkában... És halkan, meghatottan, a boldogságtól reszketve
                  szólott:</p>
               <p>- Ha maga úgy akarja, még a budai királyi palotát is kibérelem, ámbár én egy
                  kétszobás udvari zúgban is épp oly jól érezném magam, mint a nyolcezer koronás
                  lakásban... De ha magának ez igazán örömet szerez, akár még ma este fölkeresem a
                  Nagy János-utcai házmestert...</p>
               <p>- Köszönöm, drágám, - mondta Lilike ragyogó szemmel és először menyasszonysága
                  óta, ajkon csókolta a vőlegényét.</p>
               <p>Mikor Albert kora reggel az üzletben megjelent, komoran fölkereste édesapját az
                  üveges kalitkában s tudatta vele, hogy foglalót adott a Nagy János-utcai lakásra.
                  Egyuttal kijelentette, hogy menyasszonyának szabad kezet engedett a butorok
                  kiválasztásában s hogy a két szobaleányon kivül inast is fog tartani, mert Lilike
                  már megszokta a szülői házban, hogy egy ügyes és elegáns legény is ott sürgölődjék
                  a háztartásban.</p>
               <p>- Megőrültél? - kérdezte az öreg Lübeck elképedve.</p>
               <p>Albertért később Magda az angol nőjével együtt bejött az üzletbe s mivel a
                  kisleány szerelmes volt leendő sógorába, hízelkedve megkérte, hogy kisérje el
                  valamelyik zeneműkereskedésbe, ahol kótákat akar vásárolni Lilike számára. Az öreg
                  Lübeck a délelőtt folyamán brutálisan megtagadta a hitelt egy siklósi
                  kereskedőtől, délben pedig, ebéd után, hosszan összesúgott a feleségével. A két
                  öreg egyértelmüleg megállapodott abban, hogy Albert a végromlás felé siet, s hogy
                  a nagyzoló Nagler-család végképp tönkre fogja tenni a fiuk szépen indult
                  karrierjét...</p>
               
            </div>
             <div type="chapter">
               <head>Esküvő után.</head>
               <p>- Steinitz, - mondta az öreg úr a főkönyvelőnek, aki harminchat év óta ült a
                  Lübeck Ádám-cég forgatható irodaszékén. - Steinitz, maga sürgősen rendelni fog
                  nekem száz gyönyörü névjegyet, japáni, merített papiron, rojtos széllel, amilyent
                  a mágnások hordanak, a legdrágább és legfinomabb nyomdában, ami csak Budapesten
                  található. A pénz, amit kérnek, egészen mellékes. Megértette?</p>
               <p>- Minek kell ilyen drága névjegy a főnök úrnak? - kérdezte megütődve Steinitz, aki
                  nem igen volt hozzászokva ahhoz, hogy Lübeck a pénzkérdést mellékesnek
                  tekinti.</p>
               <p>A vén ember szeliden nézett végig öreg szolgáján.</p>
               <p>- Hát nem találja ki? A fiam a jövő héten megházasodik, s a fiatal méltóságos
                  asszony harisnyás inast fog tartani a házban, aki a látogatókat bejelenti. Ha
                  néhanapján kinézek hozzájuk, tőlem is elkérik a névjegyemet s aranytálcán viszik
                  be a méltóságos menyemnek, aki majd selyem kimonóban fogad, ha ugyan az ilyen
                  megöregedett izmaelitával szóba áll.</p>
               <p>Steinitz ilyenkor szégyenkezve belemerült a főkönyveibe, az utazó-ügynökök derüsen
                  bólogattak, az inasok vihogva rajzolták ki a vizes nyolcasokat az üzlet
                  padlójára, Albert pedig kipirult arccal sietett ki az irodából, egy szóval se
                  reagálva a gúnyolódásokra, melyekkel édesapja a menyasszonyát illette. A viszony
                  az utóbbi hetekben annyira megromlott a két család között, hogy Albert, aki minden
                  este a leendő apósánál vacsorált, csak elvétve hozta szóba szülei előtt Naglerékat
                  s egyáltalában nem beszélt többet a készülődésekről, melyek a Nagy János-utcai
                  lakásban folytak. Ha őszintén be akarta volna vallani, bizony őt is
                  megdöbbentette kissé az a rettenetes pazarlás, amit szeretetreméltó anyósa és
                  bájos jegyese művelt; a butorok, melyek közül egyiknek-másiknak még a hivatását
                  se gyanította, az ezeregyéjszakai szőnyegcsodák, a királyi palotába való
                  csillárok, a sok szobor, kép és ezüstnemü, ami szünetlen áradatban özönlött a
                  fejedelmi termekbe. Szédülve és megzavarodva gondolt néha arra, hogy szülei még
                  most is négyszobás lakásban laknak, míg ő tisztára főhercegekhez való stilusban
                  kezdi házaséletét. Veleszületett fukarsága egy pillanatig arra ösztönözte, hogy
                  tiltakozzék a fölösleges pénzpazarlás ellen, de Lilike meghatva és hálás
                  pillantással nézett rá, a mama gyöngéden homlokon csókolta, Nagler meglegyintette
                  az arcát, s szivart dugott fogai közé, - ennyi tökéletesen elég volt ahhoz, hogy a
                  lelkiismerete megnyugodjék. És ha Lilike, - sietve, nehogy valaki meglepje őket, -
                  hirtelen a nyakába borult a rendetlen lakás valamelyik zugában s nedves ajkát
                  leányos kacérsággal eléje tartotta, Albert talán azt se kifogásolta volna, hogy
                  operai páholyt, fogatot és automobilt tartsanak...</p>
               <p>A Nagler és a Lübeck-családok, a két világfölfogás tipikus képviselői között a
                  vihar csak akkor tört ki nyiltan, amidőn a nászút kérdése legelőször szóba került.
                  A nagykereskedő és felesége annak a nézetnek hódoltak, hogy csak notórius
                  szélhámosok csavarognak heteken át a mézeshetek alatt s egy háromnapos
                  bécs-trieszti utat ajánlottak a fiatal házasoknak. Nagler ellenben, aki
                  közgazdasági szereplése ellenére rajongó bohém-lelket hordott magában, hathetes,
                  programm nélkül való kóborlást javasolt, London, Páris és Palermó között, tehát
                  Európa egyik szélétől a másikig. A vezérigazgató szerelmes pillantást vetett
                  viruló nagylányára, térdére ültette, mint valami kis gyereket, aztán megindultan,
                  de mosolyogva így szólott:</p>
               <p>- Hat hétig ne kerüljetek a szemein elé, sőt ne is merjetek többet írni egy
                  képeslapnál... Senkivel se törődjetek, csak magatokkal, s ne legyen egyéb
                  gondotok, mint hogy mindig szert tehessetek egy külön kupéra... Mert a legnagyobb
                  földi boldogság nem a hírben, a dicsőségben, sőt nem is a nagy vagyonban rejlik,
                  hanem a külön kupéban, amit az ember a mézeshetei alatt a kalauztól
                  kipanamáz...</p>
               <p>A vezérigazgató e szavak után áldólag terjesztette ki karjait a fiatalok fölé, de
                  az apai gesztus megindító hangulatát egyszerre elűzte az epés Lübeck, aki előbb
                  komoran összenézett a feleségével, majd azt mondta:</p>
               <p>- Megengedem, hogy a főrangu családokban így gondolkodnak, s hogy te, aki előkelő
                  nevelésben részesültél, ragaszkodol a hathetes csavargáshoz... Én azonban csak egy
                  hitvány boltos vagyok, s a fiamat is munkára és komolyságra neveltem... Nem látom
                  tehát be, miért kószálna ennyi ideig a külföldön, mikor itthon foglalkozása,
                  életcélja - és a te szíves jóvoltodból, - hétezer koronás lakása van...</p>
               <p>Ha a nagykereskedő azt hitte, hogy Naglert maliciózus megjegyzésével megsérti,
                  rögtön belátta, hogy tévedett: a Lilike édesapja nevetve meghajolt előtte, majd
                  így szólott:</p>
               <p>- Köszönöm, hogy ilyen jó véleménnyel vagy rólam, de én nem részesültem oly
                  előkelő nevelésben, ahogy hiszed és sokkal többet koplaltam, mint amennyiszer a
                  dúsgazdag Lübeck-fiúk jóllaktak... Ez pedig nagy szó, azt belátod, ugy-e?... Nem
                  az arisztokrata beszél tehát belőlem, hanem a jó apa, aki azt szeretné, hogy
                  gyerekei egész életükben megőrizzék szivükben a ragyogást és illatot, amit
                  valahonnan a déli tengerről magukkal hoznak. De ha úgy tetszik nekik, én azt se
                  bánom, ha Palermo helyett Sárbogárdra vagy Simontornyára utaznak, hiszen az
                  voltaképpen egészen az ő dolguk...</p>
               <p>Albert, aki jelen volt a párbeszédnél, ravasz és óvatos hallgatásba merült, Lilike
                  pedig csakhamar véget vetett a vitának azzal az ötletével, hogy hízelkedve
                  odaborult az apósa nyakába. Mikor később gyermeki tisztelettel az öreg Lübecknének
                  is kezet csókolt, a fehérhaju dáma könnyezve és meghatva ölelte keblére a viruló
                  fiatal teremtést...</p>
               <p>Október vége felé megtartották az esküvőt, olyan fénnyel, amilyenre még a
                  lipótvárosi patricius-család barátai se számítottak. A templom hemzsegett az
                  udvari tanácsosoktól, a képviselőház liberális elemei csapatostul ott szorongtak a
                  sötét tölgyfapadok között. Bertóthy gróf, a Nagler gőzmalmának igazgatósági
                  elnöke, néhány mágnást is elhozott a Dohány-utcába, a család fiatalsága csillogó
                  huszáruniformisokkal szinesítette be a hullámzó frakkerdőt, s a milliók urai,
                  akik a két örömapát a magukénak tekintették, szeretetreméltó jókedvvel álltak
                  sorfalat a padok előtt, hogy a fiatal párral, a szertartás befejezése után, kezet
                  szorítsanak. Az esküvő fényét nagyban emelte, hogy az anyakönyvvezető előtt a
                  kereskedelemügyi miniszter szerepelt az egyik tanu gyanánt s maga a
                  miniszterelnök is részt kért a családi örömből egy hosszabb távirattal, melyben a
                  vezérigazgatót “kedves Naglerem”-nek nevezte...</p>
               <p>A fiatalok, akik sikerrel titkolták el utiprogrammjukat az utolsó pillanatig, az
                  esküvői lakomáról szerencsésen megszöktek a nyugati pályaudvarhoz (Lilikének csak
                  annyi ideje volt, hogy anyját és a kis hugát összecsókolja), de mivel Albert
                  elfelejtett külön kupét bérelni, csak nagynehezen kaptak helyet az ötórai
                  gyorsvonaton, mely szokás szerint zsúfolva volt utasokkal. Az ujdonsült férj, aki
                  bizonyosra vette, hogy öt forint borravaló fejében akár egy egész Pullman-kocsit
                  lefoglalhat, kétségbeesve nézett szét utitársai között, de Lilike mosolyogva,
                  bájos zavarral hajolt közelébb a füléhez:</p>
               <p>- Ne nézzen ilyen haragosan, mert mindenki észreveszi rajtunk, hogy ma volt az
                  esküvőnk... Inkább vegye meg az estilapokat, hogy a tudósításokat
                  elolvashassuk...</p>
               <p>Albert sietve engedelmeskedett a parancsnak, öt-hat ujsággal tért vissza a kupéba,
                  s a fiatal asszony csakhamar csillogó szemmel olvasta a hosszu leirásokat,
                  melyekkel a hirlapok élete nagy eseményének adóztak. Amíg elegáns, angol
                  utiruháján a teméntelen papirost szétteregette, pillantása ragyogott a
                  boldogságtól, s izgatottan ért könyökével az urához, aki vállán keresztül fölébe
                  hajolt:</p>
               <p>- Nézze, milyen óriási cikket írnak rólunk!... Itt van a miniszterelnök távirata
                  is, - képzelem, hogy fognak irigyelni a Lipótvárosban... Még a koszorúsleányok
                  toilettejét is leírják, - ezt Magduska okvetetlen aranykeretben fogja
                  kifüggeszteni az ágya fölé...</p>
               <p>Ahogy most pihegve, ragyogó szemmel ült a kupé sarkában, bizalmasan,
                  odatörlőzködve a reszkető Alberthez, szakasztottan úgy festett, mint egy szerelmes
                  asszony, aki álmodva és dobogó szívvel halad a boldogság felé, s édes didergéssel
                  várja, hogy egy erős kar a dereka köré fonódjék s egy forró ajk a szégyenkező
                  szemét lecsókolja. De vajjon igazán boldog volt-e? Érzett-e valami forróságot a
                  szegény, vacogófogu fiú iránt, akinek minden vére a fejébe tódult arra a
                  gondolatra, hogy pár óra mulva a legszebb pesti leány az övé lesz? Aligha...
                  Kettőjük közül Lilike volt a józanabb, de azért e percben őt is különös érzések
                  fogták el: valami pajkos kiváncsiság az iránt, ami történni fog, s valami mohó
                  türelmetlenség egy ismeretlen szenzáció után, mely Albertet, - mint lopva
                  megfigyelte, - már előre kiforgatta a rendes formájából... Nehezére esett, hogy
                  hangosan el ne kacagja magát, mulatságosnak találta, hogy az ura remegve simúl
                  hozzá, hogy a szemében szinte vad láng ég s hogy a hangja idegenül cseng a fülébe,
                  de mindez nem ijesztette meg, nem gondolt megdöbbenve a következő órákra, inkább
                  valami leányos jókedv fogta el abban a tudatban, hogy ezt a komoly embert ennyire
                  kihozta a sodrából... Szerelmet bizonyára nem érzett iránta, de egy szemernyi
                  boldogtalanság se volt a szivében: mosolyogva tekintett a jövőbe, mely káprázatos
                  színekkel csillogott meg előtte a levegőben s fölényesen, okosan, egy királynő
                  jóságával szorította meg titokban az ura kezét...</p>
               <p>Úgy tervezték, hogy Bécsből rögtön tovább utaznak Olaszország felé, de mikor a
                  vonat az arzenál tájékán járt, a fiatal asszony kissé zavartan nézett az
                  urára.</p>
               <p>- A holnapi napot ugy-e bár Bécsben töltjük? - kérdezte Alberttől, aki karját -
                  óvatosan, nehogy az utasok meglássák, - titokban a karcsu dereka köré
                  kulcsolta.</p>
               <p>- Azt akarja, hogy itt maradjunk éjszakára? - dadogta Albert reszketve, miközben
                  hidegség és forróság futott át a hátán arra a gondolatra, hogy felesége a boldog
                  egyedüllét után vágyódik.</p>
               <p>De Lilike most bátran és derüsen tekintett a szemébe, keze ismét gyöngéden az
                  övéhez ért s halkan, félig mentegetőzve suttogta:</p>
               <p>- Itt kell maradnunk, hogy a maga számára vásárolhassunk egyet-mást, mert azt
                  tudja ugy-e, hogy én nevetségesen hiú vagyok az uramra... Azt akarom, hogy maga
                  legyen a legelegánsabb ember, hogy a nagy szállókban és a híres éttermekben a
                  kedvem szerint büszkélkedhessem magával... Bécsben nagyszerü ruhákat fogunk
                  vásárolni a maga számára, s igazi, hamisítatlan angol podgyászt, mert a maga
                  bőröndjei nem valók ám egy nászutazó férjhez... Azt akarom, hogy legalább is
                  nagykövetnek nézzék, mert a pincérek, fájdalom, nem a lelki értékek szerint itélik
                  meg az ismeretlen utasokat...</p>
               <p>Így szólt Lilike hat órával az esküvője után, majd anyáskodva megveregette az ura
                  arcát, miközben félóra választotta el őket a titokzatos misztériumtól, melyről a
                  lányok tizennyolc évig álmodni szoktak...</p>
               
            </div>
             <div type="chapter">
               <head>A Quadriban.</head>
               <p>- Annyi szent, hogy szivesebben ülök gummitalpas fiakkerben! - mondta némi
                  borzongással Lübeck Albert, mikor a hotel aranysipkás portása a gondolából
                  kisegítette.</p>
               <p>Huszonnégy órája voltak Velencében, - két nappal később jöttek, mint ahogy
                  tervezték - s tegnap óta folyton az utcákon csatangoltak, mert Lilike konokul
                  ragaszkodott ahhoz a lehetetlen ötletéhez, hogy a misztikus álomvárost a prózai
                  urával is megszeretteti. Egyetlen képet se mutatott neki, - jól tudta, hogy Lübeck
                  egy vásári olajnyomatot nem igen tud megkülönböztetni egy igazi Tiziantól, - s
                  mivel ő már fiatal leánykorában teleszítta itt a lelkét művészi hangulatokkal,
                  most rezignáltan és mélabús sóhajtással kerülte el halhatatlan barátait... Hiszen
                  a bűbájos Venézia őt már rég befogadta a szívébe: gavallér édesapja, amint egy-két
                  váratlan szabadnapja akadt, sietve vasútra ültette leányait s meg se állt velük a
                  holdfényben csillogó lagunákig, melyek közt már szinte otthonosabban érezték
                  magukat, mint budapesti lakásukban. Reggeltől-estig a képtárakat bújták s szívük
                  édes romantikával telt meg pusztuló paloták láttára, melyek fölött sírbatért
                  századévek csöndje lebeg... A kis lipótvárosi leány, - Isten tudja, micsoda
                  rejtelmes atavizmus útján, - már születésekor el volt jegyezve a művészettel, mely
                  lelkét nemes szomjúsággal, fantáziáját csillogó szinekkel s szívét ragyogó
                  álmokkal népesítette be... Maga is dilettánskodott, - egy képe ki volt állítva a
                  Műcsarnok téli kiállításán, - de művésztemperamentuma inkább érzéseiben és
                  vágyaiban nyilvánult meg, mint a pozitiv alkotás terén. A kényeztetett kis gyermek
                  néha könnyezve állt egy-egy kép előtt, melyet Nagler mecénás-bőkezüséggel vásárolt
                  meg szalonja számára s bábuinál, nippjeinél és játékos szekrényénél többre
                  becsülte festékes dobozát, mellyel apja a születésnapján meglepte. Később
                  szívesen táncolt, szerette a virágot és a szép toiletteket, leányosan fontoskodva
                  sugdolódzott össze barátnőivel, hangosan kacagott és titokban elolvasta az indexre
                  tett regényeket is, - szóval külsőleg a lipótvárosi kisasszonyok rendes életét
                  élte, - de szép, okos és derült szeme mindig gúnyos felsőbbséggel húzódott össze,
                  ha a társaságban egy-egy fiatal úr valamely művészeti kérdésről a véleményét
                  közölte vele. Ilyenkor bájosan meghajtotta szőke fejét s mosolyogva így
                  szólott:</p>
               <p>- Gondolja?</p>
               <p>Még leánykori barátai művészi tudásáról is édes-keveset tartott, - hogyan hihette
                  volna, hogy a műveletlen Lübecket Velence belső élete érdekelné? Lilike óvatosan
                  elkerülte a képtárakat, sietve végigszaladt urával a Doge-palota látványosságai
                  közt, röptében megmutatta neki a Márkus-templom hajóját (miközben halkan fülébe
                  súgta, hogy az utisipkát vegye le a fejéről), aztán jólelküleg így szólott
                  hozzá:</p>
               <p>És most mindent látott, ami magát Velence multjából érdekli... A többi csupa apró
                  részlet, - ezt szivesen elengedi nekem, ugy-e bár... Ezután késő estig az utcán
                  fogunk kószálni, - ez bizonyára mulatságosabb lesz, mintha a templomokban
                  ácsorognánk...</p>
               <p>Gyöngéd, majdnem anyai gyámkodással gondoláztatta végig Albertet a nagy csatornán
                  és a szűk sikátorokon, ragyogó szemmel mutatta meg neki a kopott aranyozástól
                  csillogó palotákat, a penészes kis csónakkikötőket, ahonnan valaha a nemes ifjak
                  gáláns éjjeli kalandjaikra indultak, a fekete víztől körülvett zúgokat, ahol
                  furcsa öregasszonyok zöldséget árultak, a tekervényes külvárosi utcákat, melyeknek
                  felső emeletéről száradó fehérnemü lógott le az utcára s a könyökével boldogan ért
                  az urához, mikor a gondolás hosszan elnyujtott kiáltása végighallatszott a laguna
                  egy-egy fordulójánál... Mindez annyira elbájolta őt, hogy egy pillanatig az
                  urában is hasonló érzéseket sejtett, de csakhamar fájdalmasan kiábrándult, mikor
                  Albert nevetve így szólott hozzá:</p>
               <p>- És ezt maga, drágám, csakugyan szépnek tartja?... A gondolában még a hátam is
                  borzong a félelemtől, mert mindig úgy érzem, mintha koporsóban feküdnék, a házak
                  azt a hatást teszik rám, hogy egy-két év mulva összeomlanak a régiségtől, a
                  víznek, pedig olyan szaga van, hogy a gyomrom is émelyeg bele... Mi ebben az
                  elragadó, mondja meg nekem? Nem ülne szívesebben egy jó fiakker párnáján, egy
                  tiszta, modern és egészséges városban, mely villamosok lármájától, az automobilok
                  tülköléstől hangos? Ha lehunyom a szememet, szinte azt hiszem, hogy a Hunyadi-téri
                  vásárcsarnokban járok, ahova tavaly egyszer édesanyámat elkisértem... Ott is ilyen
                  halszag és zöldségszag volt... Meg tudná nekem magyarázni, hogy miért sereglik ide
                  a félvilág?... Ha tőlem függne, én az egész városi hatóságot elcsapnám, mert ezek
                  az urak még harangozni se hallottak a köztisztaságról...</p>
               <p>És könyörögve, megindult pillantással simulva az elnémult, fiatal asszonyhoz,
                  halkan folytatta:</p>
               <p>- Menjünk inkább haza a szállóba, ott százszor jobban érzem magam, mint itt... Oh,
                  a szállók, azok édesek itt Velencében!... Jőjjön, drágám, magára is ráfér, hogy a
                  hosszu kószálás után kipihenje magát...</p>
               <p>Lilike sóhajtva hunyta le a szemét, megadással bólintott, aztán csöndes
                  mártiriummal így felelt:</p>
               <p>- Hát menjünk!</p>
               <p>Késő délutánig nem mozdultak ki szobájukból, de estefelé Lilike némán motoszkálni
                  kezdett ruhái között s kérdezés nélkül csöngetett a szobaleánynak.</p>
               <p>- Azt akarja, hogy lemenjük? - kérdezte megdöbbenve Albert, aki az ablakon át
                  ismét gyülöletes pillantást vetett Velence utcai életére.</p>
               <p>A fiatal asszony gondosan kiteregette fölveendő utcai ruháját, szemlét tartott
                  különböző kalapjai között, majd kissé idegesen azt mondta:</p>
               <p>- Kedves barátom, magának furcsa fogalmai vannak a nászútról... Hát azt hiszi,
                  azért utazik az ember kétezer kilométert, hogy egy unalmas hotelszobába zárkózzék?
                  Ehez ugyan semmi szükség Velencére meg Olaszországra... Akkor sokkal olcsóbb
                  mulatság lett volna, ha szépen elbujunk a svábhegyi villánkba, ahol novemberben
                  már szintén nem látni emberi arcot...</p>
               <p>- Maga, drágám, unalmasnak találja ezt a hotelszobát? - kérdezte Albert
                  csodálkozva és megsértődve.</p>
               <p>Lilike most hirtelen elmosolyodott, szeme pajkosan megcsillant s szőke fejét, mely
                  kissé rendetlen és kúszált volt, szégyenlősen ráhajtotta az ura vállára.</p>
               <p>- Nem, - súgta halkan, - nem unatkoztam, de mit gondolnának a pincérek és a
                  szobaleányok, ha az egész napunkat itthon töltenők? Nem hiszi, hogy a látszatra is
                  adni kell valamit?</p>
               <p>Albert akinek különben az elmésség nem tartozott kedves sportjai közé, e szavakra
                  loyálisan bólintott:</p>
               <p>Hát tudja mit, szivem, lássa, hogy kivel van dolga... Ha a személyzet előtt
                  kompromittálom, hát megadom magának a teljes elégtételt s akár holnap reggel
                  hajlandó vagyok rá, hogy feleségül vegyem...</p>
               <p>Lilike nevetett s megcsókolta az urát, aztán sietve hozzáfogott az öltözködéshez,
                  ami szerencsésen sikerült másfél óra mulva, miközben Albert a szálló halljában
                  háromszor végigolvasta az olasz estilapot, melyből egyetlen betüt se értett. Végre
                  azonban, keztyüjét gombolva, a fiatalasszony megjelent a lépcsőházban, frissen,
                  rózsásan, aranyos fürtjei fölött kacér bársonykalappal, elbájolva a barr előtt
                  lebzselő angolokat, sőt a kövér, duplatokás portást is, aki szemmellátható
                  gyönyörüséggel emelte meg előtte aranyos sipkáját. Oly szép, karcsu és kivánatos
                  volt, hogy mindenki feléje fordította pillantását s Albertnek hidegség futott át a
                  hátán arra a gondolatra, hogy ezt a gyönyörü teremtést két órával ezelőtt a karjai
                  közé szorította. Lilike egy édes tekintettel nyugtázta az általános szenzációt,
                  gyöngéden meglegyintette az ura arcát, majd képeslapokat vásárolt a boy-nál s
                  rögtön el is küldött néhányat Budapestre, míg Albert, aki legszívesebben azonnal
                  visszatért volna a szobába, türelmetlenül tipegett föl s alá.</p>
               <p>- Hova megyünk? - kérdezte kedvetlenül, mikor Lilike végre befejezte a
                  levelezését.</p>
               <p>- A Quadriba, kedves barátom, ahol a nászutas házaspárok délutánonkint kötelesek
                  mutatkozni a nyilvánosság előtt.</p>
               <p>- Az is valami templom, vagy képtár?</p>
               <p>- Nem, ne féljen, ez magának való hely... A Quadri egy pompás kis kávéház, ahol
                  minden Velencében mulató idegen megfordul.</p>
               <p>Gyalogosan sétáltak át a szomszédos Márkus-térre, mely csak úgy hemzsegett a
                  sétálóktól, egy-kétszer végigmentek az oszlopok alatt, meg-megpihenve a
                  mozaik-csecsebecséktől, hamis ékszerektől, képektől és metszetektől ragyogó
                  kirakatok előtt, kíváncsian szóba álltak a boltajtókban lebzselő kereskedőkkel,
                  akik égtek a vágytól, hogy rászedhessék őket, majd betértek az egyik bársonyos kis
                  szalonba, ahol a Quadri pincérei hatalmas ezüstibrikeikkel sürögtek. Ahogy tünődve
                  asztal után néztek, az egyik sarokból hangosan rájuk kiáltott valaki:</p>
               <p>- Csókolom a kezét, kis nagyságos asszony!</p>
               <p>Negyvenéves, bársonykabátos férfi volt, szürkülő szakállal, de szép, eleven
                  szemekkel, melyek csak úgy ragyogtak a jókedvtől és a meglepetéstől, ahogy a
                  fiatal asszonyt megpillantották. Nem volt valami elegáns ember, - bársonykabátján
                  már meglátszottak az idők nyomai s nyakkendője is tisztes multról regélt, - de
                  Lilike élénk örömmel csapta össze láttára a kezeit.</p>
               <p>- Nini, Győry! - kiáltotta hangosan, míg arca szinte kipirult a boldogságtól.</p>
               <p>Gyorsan odacipelte Albertet az idegen asztalához s anélkül, hogy a két férfit
                  bemutatta volna egymásnak, hatalmasan megrázta a bársonykabátos úr kezét.</p>
               <p>- Mióta van maga Velencében? - kérdezte ragyogó szemmel.</p>
               <p>A Lilike ismeretlenje kivette zsebéből megkopott pakfong-óráját.</p>
               <p>- Harmincöt perce, gyönyörü kis nagyságos asszony. Direkt csónakon siettem ide
                  ötödfél órányi messzeségből. És akarja tudni, hogy miért jöttem?</p>
               <p>- Miért?</p>
               <p>- Azért, hogy három hét óta végre egy jó csésze kávét ihassam. Három hete kószálok
                  a szigeteken és a halászfalvakban, ahol branzinon és scampin kivül semmit se
                  kapni. Akár hiszi, akár nem, már majd belehaltam a vágyba egy pohár tisztességes
                  kávé után...</p>
               <p>Lilike most észrevette az urát, aki zavartan fészkelődött a háttérben.</p>
               <p>- Ni csak, majdnem elfelejtem, hogy magukat bemutassam egymásnak... Az uram, -
                  Győry, a híres festő, akiről maga már bizonyosan nagyon sokat hallott...</p>
               <p>Leültek a piktor mellé, aki elmesélte, hogy már két hónapja eljött budapesti
                  műterméből, s azóta össze-vissza kószál az adriai szigetek és halászfalvak között,
                  ahol különben húsz esztendő óta ismerik. A halászlánykákból, akiket valaha
                  megfestett, rég ráncosarcu anyókák lettek, a pipázó öregek pedig, hajdani
                  modelljei, valamennyien a sziklába vágott temetők mélyén hallgatják a hullámok
                  altató dalát. Szépen és érdekesen beszélt, de Albertre, aki sohase hallotta a
                  hírét, azt a hatást tette, hogy valami szegény éhenkórász, aki inkább
                  takarékossági szempontokból cseréli föl a kényelmes Budapestet a piszkos,
                  tengerparti viskókkal. Kissé különösnek is találta, hogy Lilike a festőt
                  keresztnevén csak Sándornak szólítja, de utóbb eszébe jutottak a Nagler Leó
                  bohémhajlamai s mikor a beszélgetésből kiderült, hogy Győry gyakran megfordul a
                  vezérigazgatóék házában, jóindulattal belenyugodott abba, hogy felesége az
                  ütött-kopott piktorhoz leereszkedik...</p>
               <p>Győry együtt vacsorált a fiatal házaspárral (másfél lirából az egész költekezése
                  kitelt) s a szálló kapujában, Lilike könyörgésére megigérte, hogy a következő
                  napot is Velencében tölti. Mikor később a szőnyeges lépcsőn fölmentek, Albert
                  félvállról megkérdezte:</p>
               <p>- Ki ez a szegény ördög?</p>
               <p>A fiatal asszony bámulva csapta össze a kezeit.</p>
               <p>- Szegény ördög? Hát maga nem tudja, hogy kivel beszélt?</p>
               <p>- Kivel?</p>
               <p>- Báró Győry Sándorral, a világhirü festővel, aki dúsgazdag ember, de nem igen
                  költ el magára kétezer forintnál többet egy egész esztendőben. Négyezer hold
                  tehermentes földje van, de kopott kabátban jár, mert pénzét az utolsó fillérig
                  elosztogatja. Hát maga még sohase hallott a Győry Sándor vásznairól?</p>
               <p>- Én csak a rumburgi vásznakról hallottam, - válaszolta Albert valami érthetetlen
                  sértődéssel, míg szemét konokul a földre sütötte.</p>
               <p>Most egyszerre különösnek találta, hogy négynapos felesége egy idegen mágnást
                  Sándornak szólított, hogy kezét oly föltünő boldogsággal szorongatta, hogy
                  ittmaradását jóformán kierőszakolta. A szegény Albert kezdte megismerni, hogy mi
                  fán terem a féltékenység...</p>
               
            </div>
             <div type="chapter">
               <head>Ebéd után.</head>
               <p>Este tíz óra. A Nagy János-utcai ház előtt hatalmas automobil áll meg, mely csak
                  úgy görnyed a rengeteg utipodgyász terhe alatt. Mikor a soffőr az utcába
                  kanyarodik, egy sötét silhouette, mely mindeddig kémlelődve állt a kapu előtt,
                  sietve megnyomja a falba illesztett villamos gombot, mire egyszerre ragyogó
                  világosság árad a kis bérpalotára: a ház előtt, a kapuboltozat alatt villamos
                  reflektorok gyulladnak ki, az előszobában szines lángok csillannak meg a délszaki
                  növények között s a szobák hosszu sora kápráztató, szinte tündéries fényben ég.
                  Mindez Nagler Leó műve, aki szívdobogva áll a főbejáratnál, hogy nászútjáról
                  hazatért menyecske-lányát üdvözölje...</p>
               <p>Az automobilból előkelő inas segíti ki a fiatal házasokat, akik húsz órai utazás
                  után az imént érkeztek meg a Déli vasut pályaházába. Mikor a gyönyörü illuminációt
                  meglátják, mindketten állva maradnak a küszöbön s a fiatal asszony könnyes szemmel
                  ezt mondja:</p>
               <p>- Fogadjunk, hogy ez a drága édesapám műve!</p>
               <p>Nem mondhat többet, mert a következő pillanatban már ölelő karok szorongatják s
                  odabenn, a szalonban, hirtelen megszólal a zongora... Magduska diadalindulóval
                  fogadja piruló testvérét, aki boldog sikoltással borul Nagler Leó keblére,
                  könnyezve, gyermeki szeretettel csókol kezet édesanyjának, majd az öreg Lübeck és
                  felesége karjaiba siet. Mindnyájan megállapították, hogy frissebb és üdébb, mint
                  valaha s hogy szép szeme valami asszonyos huncutságtól csillog. A vezérigazgató
                  később kezei közé fogja a leánya szőke fejét s gyöngéd, elérzékenyült és
                  szerelmes pillantást vet reá.</p>
               <p>- Boldog vagy? - kérdezi súgva a régi kis pajtásától, aki egy pillanatig
                  hizelkedve hozzásimul s mosolyogva válaszol...</p>
               <p>- Boldog, apa...</p>
               <p>Az inas most megjelenik az ajtóban s jelenti, hogy a vacsorát föltálalták. Az öreg
                  Lübeck, aki inast eddig csak a régi, gyapju-utcai színház drámáiban látott,
                  megbotránkozva összenéz a feleségével, szigoruan végigméri Albertet, aztán
                  keserüen megrázza vén fejét. Az a gondolat, hogy inas szolgál föl a fia
                  asztalánál, majdnem úgy elfacsarja a szívét, mintha azt hallotta volna, hogy
                  Albert betört az ötödik kerületi adópénztárba. Lelkén e percben az a melancholikus
                  sejtelem villan át, hogy nevének örököse a börtön mélyében fogja befejezni
                  életét...</p>
               <p>Az öreg Lübeck mindazonáltal résztvesz az ünnepi lakomán, - több esze van, mint
                  hogy a gyomrával dacoljon, - de a levestől a gyümölcsig nincs szava. Vérbeborult
                  szemmel hallgatja végig a Nagler Leó tréfáit, gyanakodó és gonosz pillantásokat
                  vet a menyére s egy olajbafőtt mártir keservével tekint a parfait-dómra, melyet az
                  ötvenforintos szakácsnő készített.</p>
               <p>Már-már úgy látszik, hogy a vacsora nagyobb viharok nélkül véget ér, mikor Magda,
                  mint illedelmes leány, desszert után kezet csókol az idősb Lübecknének. Az öreg
                  asszony, aki ódivatu selyemruhájában kissé lealacsonyítottnak érzi magát a
                  fejedelmileg kiöltözött Naglerékhoz képest, a vasorru kegyetlenségével néz az
                  eleven kicsike szemébe.</p>
               <p>- Hát te kihez fogsz férjhez menni? - kérdezi szeliden.</p>
               <p>- Jaj, néni, nem gondolok én még a férjhezmenésre! Egyelőre az a legnagyobb
                  gondom, hogy ne csináljak sok hibát a francia leckémben...</p>
               <p>Lübeckné rosszalólag rázta meg a fejét.</p>
               <p>- Édes kisleányom, - mondja - dobd sutba a francia nyelvtanodat, mert annak nem
                  igen veszed hasznát az életben. Nem francia nyelvtanra van szükség, hanem
                  ravaszságra, kokettériára és léhaságra, hogy valami ostoba milliomost megkaparíts
                  magadnak. Ha asszonykorodban inast és ötvenforintos szakácsnőt akarsz tartani,
                  akkor ne gondolj olyan szamárságokra, mint a francia nyelvtan... A háztartástannal
                  meg a főzéssel se kell törődnöd, gyermekem, mert a kulcsárnő, akit majd a buta
                  urad tart, mindent kitünően elvégez helyetted...</p>
               <p>Lübeck és a felesége éjfél előtt emelt fővel távoznak az elegáns palotából s az
                  utcán szentül megfogadják, hogy nem sok vizet fognak zavarni a fiuk házában.
                  Mindketten úgy érzik, hogy Albert gonosz és könyörtelen szellemek hatalmába
                  került, akik a züllésbe és a romlásba kergetik. A nagykereskedő, mikor a konflison
                  hazafelé hajtatnak, könnyelmü kalandornőnek nevezi a menyét. Magduska felől azt a
                  meggyőződését fejezi ki, hogy légyottokra jár s a jövő perspektivájából már
                  kibontakozik szeme előtt a jelenet, mikor Nagler Leót, mint sikkasztót, a
                  detektivek elcipelik a rendőrségre. E jóslat után mélységes hallgatásba merül,
                  majd ezt mondja:</p>
               <p>- Hanem az bizonyos, hogy a fagylaltzsinagóga nagyszerü volt! Élni, azt már tudnak
                  ezek a szélhámosok...</p>
         
               <p>Egy héttel később. Albert kissé zordonan és elkeseredve érkezik haza családi
                  tűzhelyéhez. Útközben édesanyjával találkozott, akihez az egyetlen fiu tulzott
                  szeretetével ragaszkodik s az öreg asszony oly könnyes, részvevő és kétségbeesett
                  pillantásokat vetett rá, mintha gyermekére kimondták volna a halálos itéletet. Ez
                  a találkozás még keserübbé tette a fájdalmat, melyet az agyonkínzott Albert már
                  napok óta érez. Apja hideg, gőgös és komikus megalázkodással bánik vele
                  naphosszat az üzletben. Mélyen hajlong előtte, a segédek jelenlétében az iránt
                  érdeklődik, vajjon nem fog-e résztvenni a legközelebbi galamblövő-versenyekben s
                  Lilikét következetesen így emlegeti: “A fenséges asszony”. Mindez már annyira
                  kihozta sodrából az ujdonsült férjet, hogy most némán, vértanu-ábrázattal foglal
                  helyet az ebédlő asztalánál, mely, - bár csak ketten ültek mellette, - csak úgy
                  ragyog az ezüsttől és a kristályüvegek sziporkázásától.</p>
               <p>Lili (mikor az inas kimegy a szobából): Nincs magának valami baja?</p>
               <p>Albert (sötéten): A fejem fáj. Reggel óta fáj a fejem. Azt hiszem, leszakad a
                  fejem.</p>
               <p>Lili: Miért nem vesz be egy aszpirint?</p>
               <p>Albert: Délelőtt már ötöt bevettem az üzletben.</p>
               <p>Lili: Öt aszpirint?</p>
               <p>Albert: Ötöt.</p>
               <p>Lili (gyöngéden végignézi, aztán elneveti magát): Fogadjunk, hogy nem is fáj a
                  feje! Fogadjunk, hogy egészen más baja van!</p>
               <p>Az inas megjelenik s a párbeszéd néhány pillanatra abbamarad, mert Albert, aki
                  valami sajátságos respektust érez a merevtartásu legény iránt, mindig zavart és
                  méltóságos hallgatásba burkolódzik, ha a keskenyajku és sárgagombos arisztokrata,
                  - aki előttük az agglegény Vass bárónál szolgált, - föltünik az ebédlő
                  ajtajában.</p>
               <p>Lili (miután az inas a kompótos tállal távozott): Vallja meg, drágám, hogy
                  füllentett.</p>
               <p>Albert (egy gyermekágyban fekvő anya bágyadt mosolyával): Miért hazudnám, hogy a
                  fejem fáj?</p>
               <p>Lili: Mert nem akarja megvallani az igazat. Mert nem akarja megvallani, hogy
                  fölbosszantották. Szegény kis uram, maga megszenved, ugy-e, a felesége
                  nagyzolásáért?</p>
               <p>Albert (hallgat).</p>
               <p>Lili: Magának nem a feje fáj, maga nem is vett be öt aszpirint, hanem magát szokás
                  szerint halálra keserítették megint a hétezer koronás lakás, az inas, a négy
                  nőcseléd, a mélyített fürdőszoba, a külön garderobe-helyiség s az én drága
                  toilette-jeim miatt s megjósolták, hogy a szegényházban fogja befejezni az életét.
                  Eltaláltam?</p>
               <p>Albert (hallgat).</p>
               <p>Lili (az ura ölébe ül, karját, melyet japán pongyolája mezítelenül hagy,
                  bizalmasan az Albert nyaka köré fonja s bájos, és finom arcocskájával kisbaba
                  módjára hozzá simul. Ártatlanul): Megengedi?</p>
               <p>Albert (önkéntelenül átöleli a felesége derekát, még pedig, - nem lévén kellő
                  gyakorlata az efajta gyöngédségekben, - kissé brutálisabban, mint ahogy éppen
                  szükséges volna).</p>
               <p>Lili (halkan fölsikolt): Vigyázzon, drágám, eltöri a derekamat. A frizurámat se
                  tegye tönkre, mert ma délután nagy társaság lesz mamáéknál s azt akarom, hogy
                  csinosnak találjanak. (Látva, hogy Albert sértődött arcot vág.) Csacsi, este majd
                  úgy összeborzolhat, ahogy kedve tartja... (Komolyan.) Igazán annyira a szivére
                  veszi, ha a szülői ok nélkül duzzognak? Annyira bántja magát, ha ezek az öreg
                  emberek nem tudnak beleilleszkedni a mi fiatal életünkbe?</p>
               <p>Albert (nem válaszol).</p>
               <p>Lili: Nézze, édes fiam, magának nem szabad ám megfeledkezni arról, hogy a szülői
                  ötven évvel ezelőtt voltak fiatalok, akkor voltak fiatalok, amikor még az
                  egyszerüség, a fényezett butor, a családi asztal fölött szeliden világító
                  petroleumlámpa, a félszázadig tartó fehérnemü s a három fogásból álló ebéd volt a
                  polgári tisztesség szimboluma. Ők ebben a milieuben voltak boldogok, ez a puritán
                  világ nőtt oda a lelkükhöz, az izlésükhöz, a gondolkodásukhoz, - nem is szabad hát
                  csodálkozni rajta, hogy a mi idegen életünk megdöbbenti őket. Ez épp oly
                  természetes, fiam, mint amilyen természetes volna, hogy a kismartoni postamester,
                  aki nyolcvanesztendős koráig mindig csak csengős dilizsánszokat látott,
                  megszédülve kapna a fejéhez, ha egyszerre megpillantaná a nizzai expressz vonatot,
                  vagy a Blériot repülőgépét. Mi azonban tudjuk, hogy dilizsánszot már csupán a
                  muzeumokban lehet látni s hogy fényezett butor és félszázadig tartó fehérnemü már
                  csak az öreg erdészlakásokban van, amelyek messze esnek a vasuti sinektől és az
                  országútaktól. A szepességi abrosz és a puritán egyszerüség ma nem divat többé,
                  édes fiam. A gazdag embernek épp annyira kötelessége ma, hogy stilusosan és
                  fényüzéssel éljen, mint amennyire a dédapát a maga korszaka arra kötelezte, hogy
                  bolthajtásos szobában lakjék s a bort nehéz kupákból igya. A régi asszony a
                  guzsaly mellett ült, - mert akkor az volt a divat, - a mai ezerforintos estélyeket
                  ad, minisztereket lát vendégül s úgy terittet a Lipótvárosban, mint a skót
                  várkastélyok úrnői a maguk romantikus castle-jaiban, mert most meg ez az életmód
                  és ezek a szokások vannak divatban. És amennyire el lehetett volna itélni a
                  tizenhatodik századbeli várúrnőt, ha pikáns zsúrokat adott volna, épp úgy el lehet
                  itélni a mai asszonyt, aki rangjához és vagyonához méltatlan életet folytat. Ezt a
                  maga szülei, drágám, természetesen nem érthetik meg, de magának, aki valamivel
                  később született, mint ők, már csakugyan kötelessége megérteni.</p>
               <p>Albert (fanatikusan tovább hallgat).</p>
               <p>Lili: A pénznek csak egyetlen célja és értéke van: hogy a boldogság föltételeit
                  megszerezzük vele s hogy azokat boldogokká tegyük, akik a szivünkhöz közel
                  állanak. Ki áll közelebb a maga szivéhez, mint én? Az öregek duruzsolnak, mert ez
                  a hivatásuk, de mi fiatalok vagyunk, élünk és gyönyörüségeket keresünk az életben.
                  Mit ér a pénze, ha mindazt meg nem szerzi vele, ami széppé, értékessé és
                  irigylésreméltóvá teheti az életét? A maga százezrei holtan és tehetetlenül
                  feküsznek acélsirjukban s csak akkor elevenednek meg, akkor kelnek szárnyra, akkor
                  töltik be hivatásukat, ha nagy és nemes élvezetekre váltja őket. A szép butor, a
                  drága ruha, a hercegi kényelem, az automobil, mely bársonyos lágysággal gördül
                  tova az utcákon, a színházi páholy, melyet hódoló arcok fognak kereszttűzbe, a
                  nagy világfürdők, ahol éjjel és nappal a kultura szárnycsapásait érezzük, a
                  művészet, mely fenséges és ünnepi hangulatokat lop a lelkünkbe, a gyémánt
                  sziporkázó tüze, mely a tündérmeséket megfogható valósággá teszi: ezt jelentik,
                  ezt parancsolják a maga milliói, amelyek mindeddig holtan hevertek pénzes
                  szekrényeiben...</p>
               <p>Albert (már jó ideje semmit se ért abból, amit a felesége beszél, csak arra
                  gondol, hogy egyedül vannak itthon, hogy senkise fogja háborgatni őket s hogy
                  karja egy bájos, finom, csábitó asszony derekát öleli. Reszkető keze végigsiklik
                  felesége karcsu termetén, mely füző nélkül is tökéletes s szeme belekáprázik az
                  okos, világoskék, már asszonyosan öntudatos szemek derüjébe. És ekkor rekedten, a
                  vágytól dideregve, szinte idegen hangon suttogja): Olyan nagy baj volna, ha
                  összeborzolnám a haját?</p>
               <p>Lili (édesen és megadással): Hát borzolja össze, maga telhetetlen kisgyerek!</p>
               
            </div>
             <div type="chapter">
               <head>Látogatás a műteremben.</head>
               <p>Körülbelül hat hétbe került, amíg Lübeckék a lakásberendezés minden
                  aprólékosságával végeztek, s az utolsó aquarellt s az utolsó indiai csecsebecsét
                  is elhelyezték a fiatal asszony szalonjában. Ez az idő arra is elég volt, hogy a
                  viszonyt a három család között most már véglegesen szabályozza.</p>
               <p>- A fenséges asszony, remélem, jól érzi magát? - kérdezte néha az öreg Lübeck
                  gúnyosan, két vidéki vevő kiszolgálása közben, vagy azokban a percekben, mikor
                  olykor a rengeteg üzlethelyiség valamelyik zúgában egyedül maradtak.</p>
               <p>Albert ilyenkor pirulva sütötte le a szemét s zavartan kezdett babrálni a moldonok
                  és a kalmukok között, anélkül, hogy édesapja maliciájára válaszolt volna. De mikor
                  az öreg ember izetlenkedései már mindinkább türhetetlenné kezdtek válni és
                  Steinitz, a vén könyvelő füle hallatára is minduntalan megismétlődtek, a szelid és
                  szemérmes férj is elveszítette lassanként a türelmét.</p>
               <p>- Tulajdonképpen mit akarsz a feleségemmel? - kérdezte egy novemberi délelőtt,
                  miközben fülei aggasztóan égni kezdtek.</p>
               <p>Lübeck, aki tudatos szigorúsággal nevelte a fiát s megszokta, hogy Albert még
                  mostan is minden reggel fiúi tisztelettel kezet csókol neki, megütődve tekintett
                  föl a rézkapcsos főkönyv lapjairól.</p>
               <p>- Talán megsértettem ő fenségét? - kérdezte elképedt arccal.</p>
               <p>- Apám, - válaszolta a fiatalember most már sápadtan, - szeretnék veled végképpen
                  rendbehozni valamit. Én a feleségemet épp úgy szeretem, ahogy te harmincöt év óta
                  az édesanyámat szereted. Eltürnéd-e te, hogy valaki az édesanyámat kicsúfolja
                  előtted? Nahát én se fogom eltűrni, hogy valaki, idegen emberek előtt, a
                  feleségemen gúnyolódjék. Még te tőled se, aki az édesapám vagy...</p>
               <p>Oly ijesztő komolysággal mondta ezt, hogy Lübeck szinte megdermedve nézett rá a
                  magas forgószékről, később pedig, - erre ötven év óta sohase volt példa, - kora
                  délelőtt elrohant az üzletből. Egyenesen hazament a lakására, ahol az öreg asszony
                  ijedten hagyta abba láttára a tisztogatást.</p>
               <p>- Csak nincs valami bajod? - kérdezte majdnem fuldokolva a megdöbbenéstől.</p>
               <p>Lübeck leomlott az egyik székre, néhányszor szó nélkül bólintott, majd síri hangon
                  ezt mondta:</p>
               <p>- Tudod, hogy mi az ujság? A fiad párbajra akart kihívni, amiért feleségéről nem
                  nyilatkoztam a kellő tisztelettel. Ha sietve el nem menekülök, az is meglehet,
                  hogy a személyzet előtt inzultált volna...</p>
               <p>- Komolyan beszélsz? - kiáltott föl Lübeckné reszketve.</p>
               <p>S mikor az ura, a színpadi hatást kiélvezve, a kínos epizódot kellő szinezéssel
                  elmesélte neki, az öreg asszony kétségbeesve intett.</p>
               <p>- Nem ő az oka, biztosítlak róla, hogy nem ő az oka... Albert jó fiu, aki mindig
                  tűzbe ment volna a szüleiért, de ez a boszorkány teljesen kiforgatta a
                  valójából... Csak magadat okold, amiért nem álltál a talpadra, mikor először szóba
                  került, hogy ezzel a szédelgő fajzattal megismerkedjék...</p>
               <p>Lübeck később lefeküdt s vizes borogatásokat rakott a fejére, Lübeckné pedig
                  könnyezve és elkeseredett szívvel vette ismét kezébe a félredobott törlőrongyot.
                  Harmincöt év óta, - ennyi ideje volt, hogy férjhez ment, - egyetlen nap se
                  mulasztotta még el, hogy önkezével törölje végig az összes butorokat, a mai
                  váratlan szerencsétlenség se akadályozta hát meg abban, hogy gazdasszonyi
                  kötelességeinek eleget tegyen. De mikor az utolsó porszem is végleg eltünt a
                  kínosan tiszta ebédlőből, az öreg asszony ünnepiesen fölemelte a törlőrongyot,
                  mintha rettenetes fogadalomra készülne.</p>
               <p>- Lübeck, - mondta remegve (szokása szerint vezetéknevén szólítva az urát), -
                  Lübeck, most ezennel megesküszöm valamire. Ugy éltessen engem az Isten, mint hogy
                  az a személy rám nézve örökre meghalt...</p>
               <p>- Melyik személy? - kérdezte nyöszörögve a nagykereskedő, a szemére boruló vizes
                  borogatás alól.</p>
               <p>- A fiad drágalátos felesége. Mert bizonyos lehetsz benne Lübeck, hogy ő volt az,
                  aki szegénykét gonoszul a szüleire uszította...</p>
               <p>Az öreg ember másnap megjelent az üzletben, némán fátyolt borított az előző nap
                  eseményeire, de Lilikét nem hozta szóba többé. Lübeckné olykor összetalálkozott
                  az utcán a fiával s Albert, ha sokáig nem látta édesanyját, néha fölnézett zárás
                  után a szülői házba, de a fiatal asszony nevét e pillanattól fogva nem említették.
                  Mintha csupán valami gonosz álom lett volna, hogy Albert egy idegen nő kedvéért a
                  szüleit elhagyta...</p>
               <p>A Csarnokban, vasárnap délutánonként, Lübeck összetalálkozott némelykor gyulai
                  Nagler Leóval, aki páratlan alsósjátékos hírében állott s a legkiválóbb
                  kártyamatadorokat is következetesen pozdorjává aprította. Lübeck, aki sohase
                  kártyázott, de harmincéves gibicelés után már értett valamicskét a játékhoz,
                  ilyenkor büszkén, de szó nélkül szívta mellette egész délután a szivarját. Most
                  azonban, hogy Lilikét könyörtelenül holttá nyilvánították, a nagykereskedő
                  óvatosan elkerülte jókedvü nászát s komoran odakünn üldögélt a dohányzóban, ahol
                  az embergyülölő sakkjátékosok szórakoztak.</p>
               <p>- Miért nem jöttél be? - kérdezte csodálkozva Nagler Leó, mikor estefelé a
                  ruhatárban összetalálkoztak.</p>
               <p>- Olyan fejgörcsöm van, hogy majdnem megbolondulok bele, - szólott Lübeck,
                  miközben homlokát eltorzult arccal nyomkodni kezdte.</p>
               <p>De mikor a következő vasárnap megint csak nem jelentkezett, Nagler fejcsóválva
                  kereste föl a sakkozók háta mögött.</p>
               <p>- Ismét fejgörcsöd van?</p>
               <p>Lübeck értelmetlenül mormogott valamit, de az egyeneslelkü vezérigazgató most
                  leült melléje az egyik bőrfotelbe.</p>
               <p>- Mi a bajod? Miért horgasztod le két hét óta az orrodat? Talán megbántottalak,
                  hogy így egyszerre megharagudtál rám? Vagy a kisleányom az oka, hogy ilyen furcsán
                  és sértőleg viselkedel?</p>
               <p>És hiába várva, hogy kérdéseire választ kapjon, a derék Nagler Leó bizalmasan
                  átkarolta a konok, vén embert, jólelküleg tekintett a szemébe, majd így
                  szólott:</p>
               <p>- Nem tudom, mi ütött hozzád, de akármi a bajod, a drága kisleányom ellen nem
                  szabad haragot tartanod... Én tudom, hogy csupa szív és csupa jóság s hogy máris
                  épp úgy szeret benneteket, mint a saját szüleit... Ne csinálj hát viszálykodást
                  köztük, mert bűnt követsz el s a magad gyermekét épp oly boldogtalanná teszed,
                  mint az enyémet...</p>
               <p>Lübeck ezúttal is érthetetlen választ adott, de Nagler Leó most tréfásan hátba
                  ütötte, majd szivartárcájából elővett egy vastag szivart.</p>
               <p>- Gyujts rá, ez talán magadhoz térít és szétfújja a savanyu
                  anyós-hangulatodat...</p>
               <p>Ha Lübeckék elmaradtak a fiatalok házából, annál gyakoribb vendégekké lettek az új
                  asszony családtagjai: Nagler Leó, ha balták estek volna is az égből, öt percre
                  mindennap fölszaladt a leányához, sietve összecsókolta és az ölébe ültette s
                  komoly arccal kitanította rá, hogy a férjeket épp úgy idomítani kell, mint a
                  Hagenbeck vadállatait. Estefelé Naglerné és Magda néztek föl a Nagy János-utcai
                  lakásba, megbámulták a Lilike gazdasszonyi erényeit, segítettek elhelyezni néhány
                  újonnan szerzett nippet vagy butordarabot s miután a kisleány, amúgy keztyüs
                  kézzel, eljátszott valami népszerü orfeumi keringőt, mindnyájan bementek a
                  városba, hogy életük legnagyobb gyönyörüségének, a vásárló-szenvedélynek áldozzák
                  föl az alkonyat óráit. Oly szépek, elegánsak és jókedvüek voltak, hogy az utcai
                  járókelők elragadtatva néztek utánuk, a cukrászkisasszonyok legédesebb mosolyukkal
                  szolgálták ki őket s Albert, akivel Lilike a találkát már ebéd alatt megbeszélte,
                  büszkén és a boldogságtól repeső szívvel karolt világszép feleségébe. Ilyenkor
                  hirtelen megfeledkezett mindarról, ami napközben az életét elkeserítette: apja
                  szekaturáiról, anyja szenvedő mártir-arcáról, az izetlen, vidéki vevőkről, akik
                  egész délután a nyakán ültek, sőt a súlyos fizetésképtelenségekről is, amelyekkel
                  a Lübeck Ádám cég egy-egy adósa anyagi helyzetét vakmerően föllendítette. És
                  végignézve a bájos teremtésen, akinek karcsu teste bizalmasan hozzásimult, a finom
                  és diszkrét mamán, aki derüs pillantással ballagott mellettük s a Magduska édes és
                  huncut kis arcocskáján, Albert minden fiui vonzalma ellenére is pirulva így
                  szólott magában:</p>
               <p>- Hiába minden, ez mégis csak más fajzat, mint mi vagyunk...</p>
               <p>Körülbelül karácsony táján járhatott az idő, mikor egy este a Kristóf-téren
                  hirtelen összetalálkoztak Győry báróval. A piktor, aki a zord téli idő ellenére
                  sárga felöltőt és ütött-kopott kalapot viselt, nagy örömmel rázta meg az asszonyok
                  kezét, barátságosan üdvözölte Albertet s elmesélte, hogy csak nyolc-tíz nap óta
                  van Budapesten, mert több mint két hónapon át a kihalt Rügen-szigeten
                  remetéskedett. Egy szeptemberi éjszakán ugyanis önkéntelen tanuja volt a
                  Vallabréque-gőzös hajótörésének s a borzalmas katasztrófa oly erős hatással volt a
                  lelkére, hogy mindaddig a szigeten maradt, míg nagy tengeri képét be nem
                  fejezte.</p>
               <p>- Már teljesen készen van vele? - kérdezte Lilike kiváncsian.</p>
               <p>- Teljesen. Ha érdeklődnek a kép iránt, minden délelőtt megnézhetik a
                  műtermemben.</p>
               <p>Két nappal később Lili ragyogó arccal fogadta ebédre hazatérő urát.</p>
               <p>- Kitalálja, hogy hol jártam? - kérdezte szinte izgatottan a boldogságtól.</p>
               <p>- Hol?</p>
               <p>- A Győry Sándor műtermében, ahol másfél óráig dideregtem a tengeri festmény
                  előtt. Elhiszi nekem, hogy az az utóbbi évtized legszebb alkotása? Tudom, hogy
                  maga nem nagyon érdeklődik a képek iránt, de addig nem nyugszom, mig A pusztulás-t
                  velem együtt meg nem nézi...</p>
               <p>- Kivel volt a műteremben? - szólott Albert, miközben hirtelen elsápadt.</p>
               <p>- Egyedül, mert a mamáék nem is tudták, hogy oda készülök. Magamnak is csak
                  véletlenül jutott eszembe, hogy fölszaladjak, amikor az automobil az
                  Epreskert-utcán befordult. Ha látta volna, hogy Győrynek milyen óriási örömet
                  okoztam a látogatásommal!</p>
               <p>Hirtelen abbahagyta a beszédet, mert Albert oly pillantást vetett rá, mintha
                  egyszerre megőrült volna.</p>
               <p>- Mi baja? - kérdezte Lilike megrémülve.</p>
               <p>De a következő percben már édes mosolygás csillant meg a szemében, finom kis keze
                  gyöngéden végigsimogatta az ura lángoló arcát, s félig pajkosan, félig
                  elérzékenyülve tekintett esetlen urára, aki néma kétségbeeséssel meredt a
                  levegőbe.</p>
               <p>- Csak nem féltékeny? - mondta elképedve a csodálkozástól.</p>
               <p>És az Albert fejét megindultan a szivéhez szorítva, nevetve is, bosszankodva is
                  folytatta:</p>
               <p>- Nagyon rossz asszonyokkal lehetett dolgod eddig, ha ilyen hallatlan
                  csacsiságokra gondolsz... Attól tartasz, hogy udvaroltattam magamnak Győry
                  Sándorral? Nem hiszed, hogy engem csupán a művészete érdekel? Képesnek tartasz
                  arra, hogy valami helytelenséget elkövessek?... Nem, ne dugd el a fejed, hanem
                  mondd csak a szemembe, hogy mit gondolsz felőlem...</p>
               <p>Albert most feleségére emelte pillantását, szeme könnyezni kezdett, mint a
                  gyermeké s halkan szólott:</p>
               <p>- Azt gondolom, hogy jobban szeretlek, mint kellene. És attól félek, hogy még
                  súlyosan megszenvedek ezért az abnormális szerelemért...</p>
               <p>Valami érthetetlen sugallat szólt-e belőle e pillanatban, mikor még csakugyan nem
                  volt rá oka, hogy elkeseredjék? Megsejtette-e hirtelen a jövőt, mely valahonnan a
                  ködös messzeségből közelített feléje? Akárhogy volt, most egyszerre béke és
                  enyhülés költözött a szivébe, mert Lilike nevetve arcul legyintette, forró ajkát
                  odaszorította a szájához, majd energikusan így szólt hozzá:</p>
               <p>- Ha még egyszer ilyen rosszul és illetlenül viselkedel, kétszázszor le fogod írni
                  ezt a mondatot: “Az a férj, aki a feleségében kételkedik, kilenc napig odakünn
                  köteles aludni az ebédlő divánján!” Most pedig abbahagyni a duruzsolást, mert a
                  leves már az asztalon van...</p>
               
            </div>
             <div type="chapter">
               <head>Murány.</head>
               <p>Lübeckék az első évben még nem nyitották meg hivatalosan a házukat, de maguk a
                  farsang derekán már sűrüen eljártak azokhoz a familiákhoz, akik Lilit lánykorában
                  szivesen látták. Nagleréknek rengeteg, előkelő ismeretségük volt, a Lipótváros
                  nagy dinasztiái valamennyien személyes barátságban állottak a vezérigazgatóval és
                  családjával s a kis paloták, melyeket a milliomos Lübeck Albert eddig csak
                  kivülről látott, most sorra megnyiltak a sas-utcai nagykereskedő fia előtt.
                  Micsoda más világ volt ez, mint amelyben eddig az életét eltöltötte! Albert
                  régebben is megfordult egy-egy vendégszerető család körében, ahol teával,
                  fagylalttal, apró süteményekkel és gyümölccsel kínálták a vendégeket s ahol a
                  fiatalok éjfélutánig zongoráztak vagy tombolát játszottak, míg az öregebbek
                  szivarozgatva csevegtek az üzleti ügyekről, - de milyen szegény és szánalmas kis
                  mulatságok voltak ezek a mostaniakhoz képest! Az üveges palotácskák, melyekben még
                  a kapubejárat és a lépcsőház is vastag szőnyegekkel volt kibélelve, a portások,
                  akikhez hasonló alakokat eddig csak a régi Népszínház operettjeiben látott, a
                  hallok, nyitott francia kandallóikkal, a frakkos urak és a mélyen dekolletált
                  asszonyok, akik diszkrét csöndben hullámzottak a fényes termekben, anélkül, hogy
                  a háziakkal túlságosan foglalkoztak volna, a pálmás télikertek, ahová akárki
                  zavartalanul félrevonulhatott, a pezsgő, a nagy szivarok, a csemegék, melyeknek a
                  polgári származásu halandó még a nevüket se tudta, a művészi előadások, melyekkel
                  a finnyás vendégeket szórakoztatták, a notabilitások, akikről csak véletlenül
                  tudódott ki, hogy micsoda félelmetes méltóságokat viselnek, - nemcsak milliomosok
                  voltak köztük, hanem főrendiházi tagok, tudósok, nagyállásu birák, sőt aktiv
                  konzulok is - mindez megszédítette és elkápráztatta az egyszerü Albertet, aki
                  eddig csak barátságos ebédlői asztalok mellett ült, ahol jókedvüen hámozták az
                  almát, ahol a teát kissé hangosabban szürcsölték, mint ahogy éppen illett volna s
                  ahol éjfél felé már romlatlan őszinteséggel ásítottak, e szavakkal búcsuzva a
                  háziasszonytól: “Teringettét, most már ideje lesz ám, hogy holnapra eltegyük
                  magunkat!” A gazdag, jámbor és unalmas filiszterek világából, ahol eseménytelen
                  fiatalkorát eltöltötte, a sasutcai Schlemil Péter most egyszerre idecsöppent a
                  nagyzolók, az igazán előkelők, a cinikus hírességek, a szeretetreméltó kalandorok
                  milieujébe, ahol nagyobb fényüzéssel éltek, mint a Mária-utcai palotákban, ahol az
                  urak londoni klubtitkokról, montecarlói játékkalandokról, párisi pletykákról
                  beszélgettek s ahol az asszonyok szinte kivétel nélkül úgy viselkedtek, mintha
                  egy-egy főuri palotában pillantották volna meg valaha a napvilágot. Itt bezzeg nem
                  volt szó a vásárcsarnoki árakról, a cselédek rosszaságáról, az olcsó szabónőkről,
                  akiket az édesanyja esti társasága emlegetni szokott, mintha ezek a köznapi és
                  alsórendü kérdések messze alattuk gomolyogtak volna a beláthatatlan világürben.
                  Az életnek csupa büszke és raffinált művésze találkozott itt össze, aki lelki
                  közösséget affektált a kultura ormán álló kiválasztottakkal, bár inkább csak üres
                  külsőségek kapcsolták őket nyugati rokonaikhoz. Az urak itt a londoni klubférfiak
                  divatja szerint öltözködtek, az asszonyok a párisi mondaine-eket utánozták s
                  mindnyájan valami sajátságos nyelven beszéltek, melyet csak önmaguk értettek. Ha
                  Albert, aki zavartan járt egyik teremből a másikba, néha mégis elszánta magát rá,
                  hogy a száját fölnyissa, gúnyos, jóakaró és elnéző pillantások fogadták, mint az
                  abesszinai négert, aki az állatkertben mutogatja magát. Az asszonyok szeliden és
                  csodálkozva néztek rá, a férfiak pedig a vállára ütöttek és szivarral kínálták. És
                  akármit mondott, valamennyien helyeslőleg bólogattak, anélkül, hogy érdemlegesen
                  válaszoltak volna neki...</p>
               <p>Albert, aki józan ész dolgában akárkivel bátran fölvehette a versenyt, csakhamar
                  tisztába jött a maga helyzetével s nem igen ambicionálta többé, hogy a
                  megjegyzéseivel föltünést keltsen. Békésen, türelemmel húzódott meg valamelyik
                  sarokban (többnyire barátságos, öreg dámák mellett), áhítattal hallgatva a
                  művészek előadását s szeliden ballagott le a ruhatárba, ha Lilike a mulatságot
                  megelégelte. Most már rezignáltan belenyugodott a gondolatba, hogy felesége, aki
                  csodálatosan otthon érezte magát ebben a fenhéjázó társaságban, egymaga
                  mindkettőjük helyett is imponál. A fiatal asszonyt valósággal ünnepelték; még a
                  rosszmáju cinikusok is néma tisztelettel tekintettek a szemébe s megjegyzéseit,
                  jókedvü kritikáit a felsőbbséges lelkeket megillető hódolattal fogadták. A jó
                  hír, mely Nagler Lili intelligenciája és okossága felől keringett, még
                  megnövekedett azóta, hogy e gyönyörü leány a dúsgazdag Lübeck Albert feleségévé
                  lett; ez a társaság ugyanis, - ha gőgösen le is nézte a milliomost, - szívből
                  kalapot emelt a milliók előtt s a bölcsesség netovábbjának tartotta, hogy egy
                  fiatal teremtés a ködbevesző romantika helyett a vagyon és az anyagi jólét födele
                  alá húzódik. Ezek a léha skeptikusok bizonyosra vették, hogy Albert lehetetlen
                  rabszolgájává lesz a feleségének s teherhordó állat módjára fog végigcammogni az
                  életen, míg Lilike ünnepelt királynőként szórja világgá a férje verejtékes
                  kincseit...</p>
               <p>- Vajjon megvolt-e valaha neki is a maga lánykori regénye? - kérdezte magától néha
                  töprenkedve Lübeck Albert, míg a pódiumon egy-egy híres művésznő énekelni kezdett
                  s ő némán és elhagyatva állt a hullámzó sokaság között, mely a csillogó termeket
                  betöltötte. Most, hogy a felesége körül lobogó lelkesedést látta, szinte
                  lehetetlennek tartotta, hogy Lilikének is meg ne lett volna a maga kis
                  bakfisregénye s ilyenkor kutatva, kimeredt szemmel nézett körül a fiatal urak
                  között, akik a kékszemü asszony körül lebzseltek. El lehetett-e képzelni, hogy ez
                  a bájos teremtés lángra ne gyujtotta volna valamennyi férfit, aki virágzó
                  lánykorában ismerte? Albert néha reszketve vájta bele körmeit fotelje támlájába s
                  míg körülötte taps és éljenzés tombolt, kétségbeesve így szólott magában:</p>
               <p>- Bizonyos, hogy csupán a pénzemért jött hozzám, hiszen az utolsó vagyok mindazok
                  között, akiket szépségével lángra gyujtott... Mi jogon merném azt hinni, hogy
                  szerelemből lett a feleségem?...</p>
               <p>Káprázó szemmel nézte Győry bárót, aki nyugodt mosollyal hajolt a felesége
                  füléhez, - aztán dideregve körültekintett a többiek között... Vajjon melyiknek van
                  hatalma hozzá, hogy ezt a derüs közömbösséget lángoló szenvedéllyé változtassa?...
                  Ő, a férj, mindig higgadtnak és meggondoltnak találta a fiatal asszonyt s
                  mindeddig hiába leste a pillanatot, melyben az odaadás mámora csillog majd meg a
                  Lilike kék szemében... Oh igen, ő akárhányszor elveszítette már a nyugalmát és a
                  józan eszét s vágytól és szerelemtől részegen ölelte magához csábító és kívánatos
                  feleségét; de Lilike még akkor is nyugodtan, összehúzott szemmel, sőt kissé
                  csodálkozva tekintett rá s akárhányszor mosolyogva így szólott hozzá:</p>
               <p>- Vigyázzon, drágám, mert mindjárt széttöri a derekamat... Ne legyen ily izgatott,
                  hiszen örökre a magáé vagyok...</p>
               <p>Vajjon hol az a férfi, akinek csókjaival szemben ez az irónikus józanság a
                  semmiségbe foszlanék? Albert újra és újra töprenkedve nézett szét a felesége
                  udvarlói között, majd egyszerre behunyta a szemét, míg a torka szinte összeszorult
                  a fájdalomtól...</p>
               <p>Ha Lübeck Albert valami jó emberismerőhöz fordult volna azzal a kéréssel, hogy
                  felesége jelleméről fölvilágosítást adjon neki, alkalmasint ez a különös választ
                  kapja:</p>
               <p>- Nincs mit aggódnia; ez a finom teremtés sohase lesz képes arra, hogy egy érzéki
                  fellobbanás áldozata legyen... Ha a szíve valamikor szerelemre gyullad, nem
                  halandó ember lesz az, aki mámort és lelkesedést lop a szívébe. Szerelmessé csupán
                  a művészetbe lesz, de elbukni a művésszel fog, aki testetlen ideálját megvalósítja
                  előtte...</p>
               <p>Lübeckék február elején résztvettek azon a ragyogó házibálon, melyet eörsi Beer
                  Emil, a milliomos konzerv-gyáros és Bolivia főkonzulja rendezett Bajza-utcai
                  palotájában. Ez a bál egyike volt azoknak a mulatságoknak, melyekről Budapest
                  dunaparti része hónapokon át beszélni szokott. Beer nagyúri bőkezüséggel látta el
                  a kiváltságosokat, akik házában megfordultak; itt lépett föl először Landi
                  Camilla, itt ismerték meg a budapestiek Sauer Emilt s csupán egy véletlen
                  szeszélyen mult, hogy Caruso is meg nem jelent a Bajza-utcai szalonban... Ez volt
                  az egyedüli polgári ház, ahol a főváros minden társadalmi rétege megfordult, a
                  művészet, a politika tekintélyei épp úgy, mint a legősibb arisztokrácia
                  férfitagjai; lipótvárosi vezérigazgatók mellett violataláros püspökök ültek,
                  egyetemi tanárok csevegtek díszbe öltözött tábornokokkal, sőt maga az öreg Márkóy
                  gróf, a főrendiházi klerikálisok vezére is ellátogatott egyszer évenkint a ragyogó
                  termekbe, ahol ez éjszakán szinte megvalósult az egy akol, egy pásztor
                  legendája...</p>
               <p>Ez évben egy fiatal zongoraművész föllépése volt a híres házibál pièce de
                  resistance-ja. Murány, - így hívták a művészt, - Budapesten végezte a
                  zeneakadémiát, s pár éven át hihetetlen nélkülözések közt tengette életét a
                  külvárosi bérkaszárnyákban. A jó Isten tudja, hogyan került Berlinbe s hogyan
                  jutott el innen a sötétsárga Themse partjára; de bizonyos, hogy egy farsangi napon
                  egyszerre csak a világhír ormán ragyogott az ismeretlen zongorajátékos neve.
                  Windsorban a királyné vendége volt, Peterhofból egy császári kézszorítás emlékét
                  hozta magával s szinte egy éjszaka után arra ébredt, hogy Amerikából félmilliós
                  ajánlatot kapott. Mikor huszonhét esztendős korában Budapestre visszakerült, a
                  Murány név már a Rubinsteinéval és a Stavenhagenéval volt egyenrangu a nagy
                  művészek ranglétráján...</p>
               <p>Murány föllépett az eőrsi Beer Emil házibálján s egy csapásra lázba borította
                  Budapest előkelő fantasztikusait... A művész később visszavonult az ünneplés elől,
                  de az egyik citromsárga kis szalonban hirtelen szembetalálta magát egy
                  nedvesszemü asszonnyal, aki még mindig álmodozva tekintett a girandole-ok fényében
                  csillogó zongora felé...</p>
               <p>Murány kissé színpadias pózzal szorította gyűrüs kezét a szivéhez.</p>
               <p>- Lili! - szólott suttogva, míg sötétfürtös feje önkéntelenül meghajolt.</p>
               <p>- Murány! - mondta az asszony és kék szemét bágyadtan lehúnyta...</p>
               <p>Mi volt az, ami ennyire meghatotta őket? Volt-e valami előzménye ennek a
                  találkozásnak? Csakugyan egy titokzatos kis regény hősei kerültek-e itt össze a
                  szeszélyes véletlen jóvoltából?</p>
               <p>A nagy teremben megszólalt az öreg Bergen gordonkája és Murány leült az asszony
                  mellé, aki reszketve, égő arccal és fanatikus rajongással tekintett a
                  szemébe...</p>
               
            </div>
             <div type="chapter">
               <head>Regény a zongora mellett.</head>
               <p>Murány, akinek hangversenyeire ma már a Fokföldön is agio-val kapkodják el a
                  jegyeket s akit imprezáriói már két év óta milliomosnak tartanak, valaha épp úgy
                  átszenvedte a büszke koplalások esztendeit, mint azok a kollégái, akik rég
                  lebuktak az ismeretlenség homályába. A sovány és tipikus pesti fiúnak csak akkor
                  tünt föl a szerencsecsillaga, mikor egy áldott véletlen a Naglerék házába
                  juttatta. Ezt a véletlent az öreg Gainsberger professzor indította meg, a
                  zeneakadémia híres tanára, akit konok németsége miatt az ujságok nem egyszer
                  keményen megtámadtak, de aki ötven év óta fáradhatatlan lelkesedéssel cserkészett
                  ismeretlen talentumok után a magyar humuszon. A töpörödött kis német, aki a saját
                  fizetését is szétosztogatta nyomorgó tanítványai közt, egy estén izgatott
                  szemhunyorgatások között kereste föl Nagler Leót a Vigadó nagytermében.</p>
               <p>- Van kedve egy olyan jótéteményhez, mellyel később brilliáns üzletet csinálhat? -
                  kérdezte a vezérigazgatótól, aki épp egy ausztráliai énekesnőnek tapsolt.</p>
               <p>Nagler nevetve vállat vont.</p>
               <p>- Tudja, hogy ez a mesterségem, - mondta barátságosan, miközben a vén professzort
                  magához ölelte. - Ha jó üzlet van kilátásban, akkor még a legönzetlenebb
                  jótékonyságra is kapható vagyok. Miről van szó?</p>
               <p>- Arról, hogy egy fiatal művészt támogasson, akire öt év mulva sokkal büszkébb
                  lesz, mint legnagyobb pénzügyi sikerére.</p>
               <p>- A jövendőbeli Liszt Ferenc természetesen a mester tanítványa?</p>
               <p>- Természetesen.</p>
               <p>- És hogy hívják?</p>
               <p>- A keresztlevele szerint Muhr-nak, de én már díjmentesen megajándékoztam a
                  csinosabb hangzásu Murány névvel.</p>
               <p>- Hát Isten neki, majd megpróbálok foglalkozni ezzel a brilliáns üzlettel. Küldje
                  el hozzám holnap délben Muhr-Murány urat.</p>
               <p>Nagler Leó hivatalos helyiségében másnap egy sovány, lekopott, de gőgösen föllépő
                  fiatalember jelentkezett, aki oly fejedelmi önérzettel viselte kifényesedett
                  Ferenc József-kabátját, hogy a szolga habozás nélkül bejelentette. Murány volt, az
                  öreg Gainsberger protegéje. A vezérigazgató, aki épp üzletfelekkel tárgyalt,
                  sietve lerázta magáról hivatalos ügyeit s mosolyogva tárta ki a művész előtt a
                  rézszegekkel kivert szárnyasajtót.</p>
               <p>- Jőjjön, már vártam önre, kedves barátom... Foglaljon helyet itt a karosszékben
                  és mesélje el, hogy mit csinált a mai napig?</p>
               <p>Murány előadta a maga rövid biografiáját, - eddig tanulással, zongorázással és
                  koplalással telt el az ideje, - majd komoly arccal így szólott:</p>
               <p>- Amint a méltóságos úr mindebből láthatja, az életem eddig nem mondható valami
                  rózsásnak... De ha ezen a két esztendőn, ami még előttem van, átvergődöm
                  valahogy, akkor be fogom bizonyítani a méltóságos úrnak, hogy érdemes voltam a
                  jóindulatára...</p>
               <p>Oly impertinens öntudatossággal beszélt, hogy Nagler Leó egy pillanatig
                  csodálkozva nézett végig rajta, de aztán tréfásan megcirógatta a gyerek lángoló
                  arcát.</p>
               <p>- Jóindulat? Szó sincs róla, édes fiam. Legföljebb hasznos befektetésről lehetne
                  beszélni, ami a kamatok kamatjával megtérül, ha magából világhírü művész lesz. De
                  különben is nem szivességet ajánlok föl önnek, hanem egyszerü üzletet. Van még
                  egy-két szabad órája délutánonként?</p>
               <p>- Hat órától fogva mindennap szabad vagyok.</p>
               <p>- Helyes, akkor rögtön megegyezhetünk egymással. Van nekem otthon két drága
                  kisleányom, akik derék, szorgalmas és jólelkü gyermekek, kitünően beszélnek
                  angolul és franciául, mindig jó bizonyítványt hoztak haza az iskolából, - még az
                  ábrázoló mértanból se buktak meg, - de a zongorától érthetetlenül irtóznak...
                  Magára vár az a nemes hivatás, hogy elhagyott Ehrbar-jukkal kibékítse őket. Volna
                  kedve hozzá, hogy erre az emberbaráti föladatra vállalkozzék?</p>
               <p>- Hogyne!</p>
               <p>- Ez esetben fölajánlok önnek száz forintot havonként s nagyon kérem, hogy ma este
                  tiszteljen meg bennünket egy csésze teára. Be akarom mutatni jövendőbeli
                  tanítványainak, akik ugyancsak rászorultak egy erélyes férfikézre, mert öreg
                  kisasszonyukat már teljesen az ujjuk köré csavarják...</p>
               <p>Muhr-Murány megjelent este a Naglerék kis palotájában s bár ehhez hasonló
                  milieuben még sohase fordult meg, hihetetlen biztonsággal és önérzettel esett túl
                  a legelső bemutatkozáson. A két bájos kisleány, aki derüs kiváncsisággal nézte
                  végig a furcsa vendéget, egyáltalában nem hozta zavarba, nyugodtan szívott el vagy
                  négyet-ötöt a házigazda egyiptomi cigarettjeiből, később pedig, Nagler kérésére,
                  fölnyitotta a fekete ébenfa-zongorát. És ekkor megtörtént a csoda: Lili
                  kisasszony, aki selypitő gyerekkora óta érthetetlen gyülölettel nézett a hófehér
                  billentyükre, rajongva szögezte szemét a zongorázó fiatalemberre...</p>
               <p>Murány megjelenése egyébként is nagy csodát művelt a Nagler-házban: a leányok
                  fanatikus buzgósággal vetették rá magukat a zenére s a háztartástant, a szerves
                  vegytant, sőt az angol nyelvtant is elhanyagolták, csakhogy fiatal mesterüket
                  elkápráztassák. A vezérigazgatót, akár délben, akár este jött haza, mindig
                  zongoraszó fogadta az előszobában s Magda, aki képtelen volt alkalmazkodni idősebb
                  testvére szeszélyeihez, néha türelmetlenül, szinte kétségbeesve tipegett a
                  szalonban, ahol Lili egész az unalomig gyakorolta a föladott penzumot.</p>
               <p>- Meddig játszol még? Nem volt elég harmadfél óra, hogy a leckédet megtanuld?
                  Talán egész éjszaka itt akarsz ülni a zongora mellett?</p>
               <p>Nagler ilyenkor megrázta a fejét s csodálkozva szólott a feleségéhez:</p>
               <p>- Nem, ez már nem lehet Istentől, hogy a lusta Lili naphosszat szonátákat
                  játszik... Ez a fiú maga az ördög, mert mástól ilyen hallatlan csoda ki nem
                  tellik... Annyi bizonyos, hogy nemsokára még egy zongorát kell vásárolnunk, ha
                  azt nem akarjuk, hogy a leányaink hajba kapjanak egymással...</p>
               <p>A boldog apa nem sejtette a valóságot: Lili nem a zongorába szeretett bele, hanem
                  a zongoramesterbe. A finom, agyonkényeztetett, okos és érzékeny kis
                  hercegkisasszony, akinek fantáziájában millió kerék és pöröly dolgozott, a
                  romantika aranyos ködével vette körül a kopottgalléros fiút, aki egy ismeretlen
                  poétikus világrészből toppant bele hófehér életébe. Mindeddig csak cinikus,
                  tréfálkozó, gazdag és közönséges embereket látott, akik hatforintos nyakkendőket
                  viseltek, rossz szójátékokat mondtak s komikusan megvakarták a fejüket, ha
                  véletlenül egy-egy művészi kérdést szóba hoztak előttük. Eljártak a premierekre
                  és a műcsarnokba, ismerték a Rodin és a Zumbusch nevét, első sorban ültek a
                  hangversenyeken, de a jó ebédet, a jó szivart és a tisztességes kártyajárást
                  voltaképp minden művészkedésnél többre becsülték. Lili elbájolt és csodálkozó
                  pillantásokat vetett néha mestere szénfekete hajára, mely dacos össze-visszaságban
                  meredt az égnek, büszkén megvillanó szemére, melyben önérzet és lelkesedés
                  csillogott s hosszúkás, finom, szinte betegesen sápadt kezére, mely korlátlan
                  despotaként siklott végig a hófehér billentyűkön. Mennyire más férfi volt ez,
                  mint az ő zsúrozó barátai, akik csak önző gúnyolódással tudtak beszélni földiekről
                  és égiekről! Az ünnepelt fiatal leány, akit mindenki elkényeztetett bókjaival,
                  egyszerre, - anélkül, hogy maga is észrevette volna, - halálosan beleszeretett a
                  mesterébe s az élesszemü Murány, aki már az első naptól kezdve küzködött magával,
                  egy este arra a merészségre vetemedett, hogy tanítványa előtt a titkos érzéseit
                  szóba hozza...</p>
               <p>Alkonyattájt történt. Naglerné egy jótékony hölgybizottság ülésére ment, Magda és
                  az angol nő a szomszéd szobában olvasgattak egy Dickens-regényt. Az ajtó nyitva
                  volt s Lili kipirult arccal játszotta Liszt egyik rapszódiáját. Murány odahajolt
                  hozzá és a kótát nézte, de hirtelen oly közel ért a füléhez, hogy Lili megdöbbenve
                  hátratekintett.</p>
               <p>- Ne ijedjen meg, - súgta most a fiatal művész, akinek szavait a hangos zongoraszó
                  elnyomta, - ne ijedjen meg, ha olyat mondok, amit kettőnkön kivül senkise hallhat
                  meg. Egy nagy titokról van szó, amit maga már bizonyosan régóta sejt, hiszen a
                  fiatal leányok az ilyesmit azonnal meglátják. Gyanítja, hogy mi ez a titok?</p>
               <p>Lili megrázta a fejét és hevesen belecsapott a billentyükbe.</p>
               <p>- A becsületes embernek, - szólott Murány, - nincs mit titkolnia az érzésein s én
                  semmi rendkivülit se látok benne, ha bevallom, hogy szerelmes vagyok magába. Még
                  talán jobban szeretem, mint az édesanyámat, pedig eddig az édesanyámat szerettem a
                  legjobban. Nem azért szeretem, mert gazdag és előkelő leány, - ez nekem
                  egyáltalában nem imponál, - hanem azért, mert kedves, jó és finomlelkü s épp olyan
                  bájos, mint azok a porcellánfigurácskák, amelyek a régi francia márkinők
                  szalonjában voltak. Maga a legédesebb leány az egész világon és ezt annyira érzem,
                  hogy némelykor csaknem sírva fakadok bele...</p>
               <p>A szeméből csakugyan kibuggyant egy könnycsepp, de Lili ebből semmitse látott,
                  mert szívdobogva, az izgalomtól reszketve játszotta tovább a szerencsétlen
                  rapszódiát.</p>
               <p>- Nem szólnék magának erről, - folytatta a művész, - ha attól kellene tartanom,
                  hogy szerelmére nem tehetem méltónak magamat. De bizonyos vagyok benne, hogy nem
                  fog szégyenkezni miattam s hogy rövid idő mulva akármelyik milliomos-kisasszony
                  se szégyelne velem karonfogva végigmenni a Koronaherceg-utcán. Mondja, hogy szeret
                  és hogy várakozik rám s akkor meglátja, hogy miféle nagy csodákra lesz képes a
                  maga jámbor kis tanitómestere...</p>
               <p>Hevesen megszorította tanítványa kezét, - annyira megszorította, hogy Liszt Ferenc
                  szelleme fájdalmasan sóhajtott a zongora fölött, - de Lilike nem hagyta abba a
                  játékot, egy-két hamis akkord után visszatért a rendes kerékvágásba s fölhevült
                  arcából két csillogó szem tekintett az izgatott fiatalemberre.</p>
               <p>- Igazán szeret? - kérdezte bájos pirulással, míg pillantása szeliden
                  körülsimogatta a jövendőbeli nagy embert.</p>
               <p>Murány csak egy fájdalmas mosollyal válaszolt, Lilike pedig így folytatta:</p>
               <p>- Én is szeretem magát s meg is vagyok győződve róla, hogy minden úgy történik,
                  amint hiszi, - de várakozni, szegény Murány, nem tudok magára... Mert lássa, nekem
                  nem szabad itthon megöregednem, egyrészt, mert mostanában minden lány férjhez megy
                  tizennyolcéves korában, másrészt, mert nem akarom megszomorítani az édesapámat,
                  akiért gondolkodás nélkül meghalnék, ha ő úgy kivánná... Oh igen, készséggel
                  várnék, ha senkise jönne addig értem, akit az édesapám jó partinak tart... De ha
                  jön, - s fájdalom, attól félek, hogy nemsokára jön, - s ha a drága apám mindenáron
                  a nyakába akar dobni valakinek, akkor nekem aligha lesz erőm hozzá, hogy maga
                  mellett, szegény Murányom, kitartsak... Mondjon hát le rólam, akárhogy fáj is ez
                  magának és gondoljon mindig könnyezve a kis barátnőjére, akit a kegyetlen végzet
                  arra itélt, hogy milliomosné legyen...</p>
               <p>Murány e kijelentés után behúnyta a szemét, - majd szó nélkül folytatta a
                  leckeadást. Szerelméről nem beszélt többet, csak az évvégi vizsgaelőadás után,
                  mikor búcsulátogatást tett Nagleréknél, szorította meg még egyszer a Lilike
                  kezét... Aztán eltünt, elmosódott a messzeség ködében, mint egy melancholikus
                  álom, melyet a hajnali napsugár szétoszlat...</p>
               <p>Épp három esztendeje volt, hogy a Liszt-rapszódia utolsó akkordja elhangzott a
                  homályos Nagler-szalonban. És Murány most ismét szemtől-szembe állott Lilikével,
                  aki ragyogó és ünnepelt asszonnyá lett, míg ő, feje körül a világhíresség
                  glóriájával, tért vissza a lábai előtt görnyedő Budapestre...</p>
               
            </div>
             <div type="chapter">
               <head>Mese a házasságról.</head>
               <p>- Nagyon boldog?</p>
               <p>A Lübeckék szalonjában intézte ezt a kérdést Murány a ház úrnőjéhez, látszólag
                  jóakaró érdeklődéssel, de voltaképp keserü iróniával, míg lábait egymásra vetve,
                  kissé léha és túlbizalmas pózban ült egy malachit-utánzatu asztalka mellett.</p>
               <p>Lili asszony elpirult és mosolyogni próbált.</p>
               <p>- Annyira, amennyire éppen illik, - mondta ugyanily tónusban, mint a vendége.</p>
               <p>Dél volt, Albert még ilyenkor ritkán jött haza az üzletből. Mivel látogatók még
                  nem igen érkeztek az új házasokhoz, a fiatal asszony is csak kivételkép maradt
                  odahaza. Igy történt, hogy a művész nem hiába kocsizott ki a Nagy János-utcába,
                  bár Lili, mielőtt a látogatót maga elé bocsátotta volna, előbb jóideig zavartan
                  nézett az inasra, aki lánykori udvarlóját bejelentette.</p>
               <p>Végre azonban mégis úgy döntött, hogy fogadja Murányt s most itt ültek bizalmasan
                  a szalonban, kissé megdöbbenve, kissé csodálkozva, de ajkukon finom és udvarias
                  mosollyal, mintha nem egy érdekes regényfejezetről, hanem csupán egy szertartásos
                  látogatásról volna szó. Murány az utazásairól, a királyi udvarokban átélt
                  kalandjairól, a külföldi asszonyokról beszélt, Lili pesti pletykákkal mulattatta
                  idegenbe szakadt barátját, míg most végre egyszerre csak rátértek arra a témára,
                  melytől eddig mindaketten huzódtak.</p>
               <p>- Nagyon boldog? - kérdezte impertinensül a művész.</p>
               <p>- Annyira, amennyire éppen illik, - felelte szeliden az asszony.</p>
               <p>Egymásra nevettek, mintha csupán tréfás ingerkedésről volna szó, de látszólagos
                  jókedvük most már csak magukra erőltetett álarc volt: az asszony tettenért
                  bűnösként sütötte le a szemét, a férfi pedig szemtelenül bólintott.</p>
               <p>Hát Lübeck úr volt az, akiről valaha leányszobájában álmodott? Ő reá gondolt,
                  amikor oly elmésen megértette velem, hogy a milliomos-kisasszonyok nem mennek
                  feleségül csavargókhoz? A Lübeck úr regényes és elragadó férfiassága lebegett a
                  szeme előtt, mikor vakmerő kis zongoramestere útját kiadta?</p>
               <p>Illetlen konfidenciával nézett a fiatal asszonyra, hangja kissé remegett, mintha a
                  régi jelenet emléke régi érzéseit is egyszerre lángra lobbantotta volna, de Lilike
                  nem sértődött meg, sőt most már előbbi zavarát is leküzdötte s bátran, derüs
                  pillantással nézett látogatójára.</p>
               <p>- Azt kérdezi, hogy Lübeck volt-e az, akiről valaha leányszobámban álmodtam? Nem,
                  épp oly kevéssé álmodtam Lübeckről, mint a monacoi fejedelemről, de a fiatal
                  leányok, kedves barátom, nem is ahhoz a férfihoz szoktak feleségül menni, akiről
                  leányszobájukban álmodnak. Lübeck nem is álomképnek, hanem férjnek született s
                  lássa, ez talán épp olyan nemes hivatás, mint a leánykori udvarlóé. A fantáziám és
                  a szivem nem szólalt meg, amikor elhatároztam, hogy a felesége leszek, de azt se
                  szabad hinnie, hogy egy zsarnok apa áldozata vagyok. Nem, Murány, én a magam
                  akaratából lettem a Lübeck felesége s azt hiszem, van annyi emberismerete, hogy
                  nem tart egy pillanatig se boldogtalannak. Ha ma döntenék sorsom fölött, megint
                  csak épp oly jókedvüen karolnék az uramba, mint hat hónappal ezelőtt... Akarja
                  hallani az én saját külön elméletemet a házasságról?</p>
               <p>- Tiszteljen meg vele!</p>
               <p>- Ne értsen félre, Murány, én még most, asszonykoromban is épp úgy szeretem a
                  piroskötéses, angol regényeimet, mint a Kugler-bonbont, a boston-táncot s a szép
                  toiletteket. Mindent szeretek, ami az életemet megédesíti s van-e nagyobb élvezet,
                  mint ott ülni a franciás kandalló előtt s ezer kalandon át boldog izgalommal
                  kisérni egy kis regényhősnőt a szalmafödeles kunyhóig, ahol szegény, de aranyszívü
                  szerelmese várakozik rá. Az angol írónőknek, akik millió és millió érzelmes
                  történetet küldenek szét évenkint a nagyvilágba, aligha van buzgóbb olvasójuk még
                  az oceánon túl is, mint a maga régi, szentimentális és regényes barátnője... A kis
                  regényhősnőimmel reszketve virrasztok a nagy, tengerjáró hajók födélzetén,
                  elkisérem őket India csodái közé, ott állok mellettük, amikor tennisz közben
                  magukba bolondítják a fehérsipkás, angol tiszteket s boldogan tapsolok, amikor
                  végre két vastag köteten át eljutottak az anyakönyvvezető színe elé. Szóval,
                  senkise vetheti a szememre, hogy nincs érzékem az igaz szerelem iránt, mely a
                  bányák mélyén épp oly szenvedélyes lánggal lobog, mint a háborgó oceán fölött...
                  De mindez, - úgy érzem, - csak a kétshillinges piroskötéses regényekben szép,
                  mert az efajta szerelmet a jó istenke csupán a Miss Maud-ok és a Miss Elsie-k
                  számára találta ki s fogadást teszek rá, hogy egy pillanatig se gondolt közben
                  azokra a lipótvárosi kisasszonyokra, akik sohase jártak Indiában és az óceánon.
                  Nem csufolódásképp említem a Lipótvárost, hiszen hazaáruló lennék, ha a
                  szülőföldemet megtagadnám, de én attól tartok Murány, hogy a mi szélességi fokunk
                  alatt még a szerelem is más, mint a szentimentális regényhősnőik hazájában. Lehet,
                  hogy eltértünk a Természettől, mely a szerelmét már a bibliai korban szivünkbe
                  oltotta, de bizvást mondhatom, hogy a művészet iránt érzett rajongás térített el
                  bennünket őseink útjától... Mi valamennyien már születésünkkor magunkkal hoztuk
                  kékselyem gyermekkocsinkba a művészet vallását s ez akkor is öntudatlanul ott él
                  bennünk, amikor egy idegen férfi nyakába borulunk... Nem a desztillált, tiszta
                  szerelem után vágyakozunk, hanem a művészi motivumok után, melyek szerelmi
                  életünket szebbé és kivánatosabbá teszik... A csók, a bizalmas együttlét, a
                  lelkünk kicserélése többé nem elégít ki bennünket, még a szerelemben is a csillogó
                  milieut keressük, mely elfeledteti velünk, hogy mi is csak szegény halandók
                  vagyunk, akár a külvárosi napszámos-asszony, aki oly mérhetetlen távolságban él
                  tőlünk... A szerelem is csak akkor érdekli idegeinket, ha gyémántos keretbe
                  foglalhatjuk... Ért engem, maga cinikus gunyolódó? A szárazföldre cipelt hal nem
                  szánalmasabb, mint mi vagyunk, ha a valóság önző álmainktól megrabol bennünket...
                  Hófehér gyerekszobánkban, ahova az utca lármája csak tompítva hallatszott be,
                  drága játékaink, csecsebecséink között mindig arra neveltek bennünket, hogy
                  szalagos selyemcipőben, kényeztetett hercegnőként fogunk végigsétálni az
                  életen... Ezt szuggerálta belénk mindenki, aki fiatalságunkban mellettünk élt:
                  édesanyánk, aki a világ legszebb kis teremtését látta bennünk, édesapánk, aki
                  virágot szórt lábaink elé, angol és francia kisasszonyunk, aki még a járókelők
                  pillantásától is megóvott bennünket s udvarlóink és barátaink, akik egy felsőbb
                  lényt megillető finomságokkal igyekeztek kellemessé tenni életünket. Ha
                  asszonykorunkban leánykori álmainktól megfosztanak bennünket, a boldogságra való
                  hajlamot is kiölik a szívünkből... Mi sirunkig kiválasztottjai akarunk lenni az
                  életnek s még a sorsot is arra kényszerítjük, hogy keztyűs kézzel bánjon velünk...
                  Mi a boldogságot el se tudjuk képzelni gyönyörü kis palotánk, sötétkék
                  automobilunk, jólnevelt inasunk és komornánk nélkül... A szerelem, mely csinos és
                  akaratos fejecskénk körül lobog, csak akkor elégít ki bennünket, ha mindazt a
                  lábaink elé rakja, ami után kisbaba korunk óta öntudatlanul vágyakoztunk: a
                  csipkéket és selymeket, melyek holdvilágos éjjeleken készültek a tündérek
                  műhelyében, az ötezerforintos bundát, amelyért tíz szegény állatnak kellett
                  elpusztulnia az uszkáló jégdarabokon, a gyémántokat és drágaköveket, melyeken
                  haldokló rabszolgák vére érzik, a színházi páholyt, az illatos fürdőt s a
                  megszámlálatlan ezresbankókat, melyekért az expresszvonatok és a világfürdők
                  minden raffinált kényelmét megszerezhetjük. Mi a regényt csak a XIV.
                  Lajos-korabeli kandallók előtt szeretjük, de reszketve fordulunk el tőle a
                  valóságos életben. Szerelem? Ennek a szónak csak akkor van meg előttünk a
                  varázsereje, ha az élet minden szépségével együtt jár. És lássa, ebben nem mi
                  vagyunk a hibásak, hanem a rég sírbatért dédapák és dédanyák, akiken keresztül a
                  csillogó gyönyörüségek után való vágyakozás a mi bonyodalmas lelkünkben
                  kifejlődött. Lehet, hogy degenerált áldozatok vagyunk, de az is lehet, hogy egy
                  csodásan kifejlődött művészi harmónia lobog öntudatlanul a lelkünkben.</p>
               <p>Oly hévvel beszélt, hogy Murány szinte elkábulva tekintett rá, míg az asszony
                  mosolyogva, felsőbbséges nyugalommal folytatta:</p>
               <p>- Csodálkozik-e még, hogy Lübeckhez feleségül mentem, s érthetetlennek találja-e,
                  hogy most is csak őt választanám, ha leány volnék? Ő az, aki nagyzoló álmaimat
                  valóságra váltja s aki utolsó percemig meg fog hagyni abban az illuzióban, hogy
                  nem születtem szenvedésre, mint a többi halandó... Nem ő érdemli-e meg legjobban a
                  világon, hogy szeressem és ragaszkodjam hozzá?</p>
               <p>Most már kacérul és ingerkedve beszélt, de Murány nem követte példáját: a művész
                  komoran bólintott s a hangja szinte idegenné lett a véres iróniától, miközben a
                  fiatal asszonyt cinikusan végignézte:</p>
               <p>- Óh, igen, - mondta, - óh igen, nagyon is megértem, amit mondani akar... Mint a
                  Lipótvárosban oly zengzetesen dalolják: nem szerelem kell a népnek, hanem
                  automobil és színházi páholy... És csupán a művészet meg az atavizmus az oka, hogy
                  a nimfák még a huszadik században is otromba faunokhoz mennek feleségül...</p>
               <p>Nem folytathatta, mert csöngettek az előszoba ajtaján: Lübeck hazatért az
                  üzletből.</p>
               
            </div>
             <div type="chapter">
               <head>A római út.</head>
               <p>A veszedelem, mely Lübeck Albert házaséletét fenyegette, látszólag már születése
                  pillanatában meghalt: Murány két nap mulva elutazott Budapestről. A nagy művész,
                  akinek úgyszólván minden estéje le volt kötve április végéig s aki - romantikus
                  elvei ellenére - épp úgy élt-halt a pénzért, akár a sas-utcai nagykereskedők,
                  február elején északi körutra indult s Kopenhágában, Stockholmban, Krisztiániában
                  bódította meg a pódiuma köré sereglő rajongókat. Lilike, aki rövid látogatása
                  után nem látta többé, csak az ujságokból értesült, hogy leánykori barátja
                  elutazott Budapestről.</p>
               <p>- Hát így végződik egy regény? - kérdezte magától elgondolkodva a fiatal asszony,
                  mikor az ujságot sóhajtva letette a kezéből. - Ez a tízperces látogatás jelentette
                  volna számomra a poézist és az álmok korszakát s most már mindörökre csupán
                  banális jólétben lesz részem? Hát csak ennyi volt, ami az élet romantikájából
                  kijutott nekem?</p>
               <p>Bánatosan csöngetett komornájának, hogy a haját rendbehozza, könnyes szemmel
                  telefonoztatott a garageba, hogy az automobil a ház elé jőjjön, aztán - gondos
                  pillantást vetve a tükörbe - villámgyorsan röpült a cukrászdába vagy a jégre, ahol
                  anyja és kis huga várakoztak rá...</p>
               <p>Ha Lübeckné azzal vádolta magában a művészt, hogy már a gyorsvonat étkező
                  kocsijában megfeledkezett róla, csakhamar meggyőződött róla, hogy igazságtalan
                  volt: Murány váratlanul életjelt adott magáról. Berlinből pár nap mulva hatalmas
                  boríték érkezett a Nagy János-utcába s a selyempapirosok közül gyönyörü arckép
                  bontakozott ki: Murány volt, oroszos bundában, prémes sapkával a fején, ahogy
                  álmodozva, megindult tekintettel néz az ismeretlen messzeségbe.</p>
               <p>Az arckép hátára ezek a különös szavak voltak írva: “A boldog és kiváltságos kis
                  hercegasszonynak, aki örökre megvásárolta a napsugarat, dideregve és vacogó
                  fogakkal - az országút csavargója”. Később művészi levelezőlapok követték a
                  fotografiát, többnyire minden szöveg nélkül, csupán a művész aláírásával:
                  automobilok, melyek viruló narancserdők közt robogtak tova, tornyos villák a
                  napfényben csillogó tenger partján, hófehér yachtok, melyek lágyan ringatóztak a
                  sötétkék hullámokon. Valamennyi az élnitudás raffinált művészetének volt a
                  szimboluma... Egy izben a veronai Julia képét küldte el ezzel az aláírással:
                  “Szerelem? Nevetséges! Bennünket, asszonyokat, a 60 HP. a legviharosabb
                  szerelemnél is jobban érdekel!”</p>
               <p>Lübeckné ez időben csodálatos módon foglalkozni kezdett a szerelem problémájával,
                  s néha arra a nyugtalanító sejtelemre ébredt, hogy a gazdagság talán mégse elég
                  egy hosszu élet betöltésére. Körülnézett az asszonyok között, akiknek társaságában
                  megfordult s mivel éles szeme és kitünő emberismerete volt, csakhamar észrevette,
                  hogy barátnői egyébre is vágyakoznak, mint jólétre és fényüzésre. Valamennyien
                  királynők módjára éltek, anyagi kérdések miatt semmi földi kényelmet meg nem
                  vontak maguktól, lihegve repültek mulatságból mulatságba, - de mindez nem
                  elégítette ki őket teljesen: voltak édes titkaik, melyekről rajtuk kívül csak
                  egyetlen lény tudott. Lilike hamarosan tisztába jött vele, hogy az asszonyok
                  nagyrésze épp úgy gondoskodik finom és kényelmes szeretőről, mint automobilról,
                  toilettekről és illatszerekről. Alig volt társaságában asszony, akinek nyílt vagy
                  lopva rejtegetett viszonya ne lett volna, aki hébe-hóba meg ne csalta volna az
                  urát, - de azért mindannyian büszkén, mosolyogva, nagyzoló pózzal jelentek meg a
                  társaságban s gőgös lenézéssel beszéltek a kis botrányhősnőkről, akiknek kalandjai
                  véletlenül nyilvánosságra jutottak. Kivétel nélkül boldogoknak és nyugodtaknak
                  látszottak, férjük imádta és dédelgette őket, mindenütt tiszteletben, hódolatban
                  és irigykedő megjegyzésekben volt részük, - mintha e körben már rég megvalósult
                  volna a modern filozófusoknak az az elve, hogy a házasságtöréshez a huszadik
                  században minden felnőtt asszonynak joga van. Lilike olykor tünődve és csodálkozva
                  tekintett szét a gyönyörü teremtések között, akik körülötte csevegtek és kacagtak
                  s ilyenkor - az isten tudja, miért? - mindig Murány alakja jelent meg
                  fantáziájában, oroszos bundában, prémes sipkával a fején és a távolba meredő,
                  szomoru pillantással... És amíg álmodozva behunyta a szemét, halkan így szólott
                  magában:</p>
               <p>- Hátha csakugyan ezeknek van igazuk!</p>
               <p>Lübeck ez időtájt csak ritkán vehetett részt a felesége szórakozásaiban, mert egy
                  váratlan kellemetlenség jóformán teljesen az üzlethez kötötte. Édesapja, aki sok
                  év óta szenvedett asztmatikus rohamokban, egy márciusi napon ágynak dőlt, s a
                  tanár, aki fiatal kora óta háziorvos volt a nagykereskedőnél, óva intette
                  betegét, nehogy a lakását elhagyja. Az üzlet minden gondja hirtelen az Albert
                  nyakába szakadt s ez eleintén meglehetős bajnak látszott, mert az öreg Lübeck
                  talán negyven év óta reggeltől-estig csak akkor mozdult ki boltjából, ha a
                  bazilikában delet harangoztak. Albert már hajnalban kelt, késő alkonyatig
                  vevőkkel, utazókkal és könyvvezetőkkel tárgyalt s vacsora előtt még fölszaladt a
                  szüleihez, akik türelmetlenül várakoztak reá. Anyja megkínálta egy csésze kávéval,
                  - “otthon, mondta, úgyse kapsz becsületes kávét” - apja rendre elreferáltatta
                  magának az összes üzleti eseményeket, miközben kínosan lélekzett, néha sápadtan
                  kapkodott levegő után, de közben kimeredt szemmel tiltakozott az ellen, hogy a
                  dombovári Schwarznak ötszáz forintnál többet hitelezzenek... Albert többnyire csak
                  késő este került haza a Nagy János-utcába, ahol Lilike már a regénye fölött
                  bóbiskolt, ha ugyan már a napi szórakozásaival végzett; mert akárhányszor
                  megtörtént, hogy csak kilenc-féltíz táján rontott be a lánykori angol nője
                  társaságában, kipirulva a hidegtől és a sietségtől, de mosolyogva, csillogó
                  szemmel, miközben hizelkedve megveregette a duruzsoló Albert arcát.</p>
               <p>- Haragszik? Nem térdeltet a sarokba, hogy ilyen későn jövök? Anyusékkal
                  pletykáztam már délután öt óra óta s ha mi egyszer belekezdünk, hát elképzelheti,
                  hogy nem végzünk egykönnyen...</p>
               <p>Egy este, mikor Albert a szüleitől hazatért, az egész Nagler-családot ott találta
                  az ebédlőjében: az apósát, az anyósát, sőt az édes kis Magdát is, aki sógorához
                  fanatikus szeretettel ragaszkodott. Lilike rögtönzött vacsorára hívta meg
                  szüleit, de a vacsora végén kiderült, hogy a fiatal férj ellen előre eltökélt
                  komplott készült...</p>
               <p>Arról volt szó, hogy Naglerék, rendes szokásukhoz képest, Olaszországban fogják
                  eltölteni a húsvét hetét. A vezérigazgató mindig a napsugár országába vitte
                  koratavaszkor a családját: hol a patinás Velencébe, hol Firenze virágerdeje közé,
                  hol a vidám és elpusztíthatatlan csirkefogók klasszikus hazájába: Nápolyba.
                  Ezúttal Rómát szemelték ki husvéti tartózkodó helyül s Naglerné, mikor a
                  csemegével végeztek, s az urak rágyújtottak a szivarjukra, kérőleg fordult a
                  vejéhez, aki napi munkájától fáradtan nyujtózkodott ki a kényelmes
                  hintaszékben.</p>
               <p>- Akar nekem egy szívességet tenni, édes fiam? Tudja, hogy sohase kértem még
                  semmit se magától, de most nagyon-nagyon boldoggá tenne, ha az óhajtásomat
                  teljesítené. Figyelmeztetem rá, hogy nagyon jó üzletet csinál, aki az anyósát
                  hálára kötelezi...</p>
               <p>Albert kérdőleg nézett a fehérhaju dámára.</p>
               <p>- Miről van szó?</p>
               <p>- Egy kölcsönről, kedves barátom, amit tizennégy nap mulva hiány nélkül
                  visszakapna tőlem.</p>
               <p>- Kölcsönről? Pénzre van szüksége? - szólott ámulva a fiatal férj.</p>
               <p>Naglerné mosolyogva rázta meg a fejét.</p>
               <p>- Nem pénzt akarok kölcsönkérni magától, hanem sokkal értékesebb holmit: a
                  feleségét. Boldoggá tenne bennünket, ha Lilikét ránk bízná két hétre, vagyis
                  megengedné, hogy Olaszországba elkísérjen bennünket. Tudom, hogy nagy áldozatot
                  kívánok s az volna mindnyájunknak a legkedvesebb, ha maga is velünk tartana. De
                  tudom, hogy a szegény atyja miatt nem jöhet, hiszen a maga kezére most égető
                  szükség van itthon. Adjon hát a drága kis feleségének vakációt, ő viszont szentül
                  megígéri, hogy ezután még egy tapodtat se fog elmozdulni a gavallér ura
                  nélkül...</p>
               <p>E szavak után Lilike szerényen lesütötte a szemét, Magda megcirógatta a sógora
                  arcát, míg Nagler nevetve így szólott:</p>
               <p>- Teringettét, mit hízelkedtek neki ennyire? Mi férfiak boldogok vagyunk, ha a
                  bilincseket lerázhatjuk magunkról s biztosítlak benneteket, hogy Albert
                  egyáltalában nem fázik egy kéthetes szalmaözvegységtől. Most csupa illedelemből
                  szomoru arcot vág - ennyivel végre minden férj tartozik a feleségének - de belül,
                  a lelke mélyén, ujjong az örömtől, hogy féléves rabszolgaság után egyszer már a
                  kedvére kifujhatja magát.</p>
               <p>Mindnyájan derüs várakozással tekintettek Albertre, aki egy pillanatig
                  értelmetlenül meredt maga elé, de aztán melankólikusan vállat vont.</p>
               <p>- Ha Lilinek úgy tetszik, én nem fogom megakadályozni benne, hogy kimulassa magát,
                  - mondta kedvetlen arccal.</p>
               <p>A fiatal asszony most fölkelt a helyéből, megindultan magához szorította az ura
                  fejét s míg a többiek gyönyörködve szemlélték a rögtönzött idillt, halkan így
                  szólott:</p>
               <p>- Drágám, ne legyen ilyen szomoru, mert akkor inkább ki se mozdulok Budapestről.
                  Azt hiszi, én szívesen szánom rá magamat arra az áldozatra, hogy magától két hétre
                  elváljak? De apáék előtt még kissé új dolog, hogy a leányukat elveszítették s most
                  betegesen ragaszkodnak ahhoz az illuziójukhoz, hogy a drága kincsük - remélem,
                  maga is annak tart - még mindig egészen az övék. Igaz, hogy ez a legtisztább
                  önzés, de maga, drágám, épp ilyen önző lesz egykor, ha a nagy leányát kegyetlenül
                  elrabolja valaki...</p>
               <p>Albert végre kénytelen-kelletlen, belenyugodott a kéthetes szalmaözvegységbe s
                  Naglerék április végén csakugyan elutaztak Budapestről. Lili már Promontorról
                  táviratban küldött millió csókot az urának, Pragerhofról pedig hosszu levélben
                  figyelmeztette Lübecket, hogy esténkint még ne hordjon könnyü felöltőt s tíz
                  órakor föltétlenül az ágyban legyen. A vezérigazgató azonban utóiratot
                  függesztett a távirathoz, melyben ez állott: “Még egyet: minden második üveg
                  pezsgő után okvetlen hozass egy csésze forró fekete kávét!”</p>
               <p>Másnap, késő este, Naglerék megérkeztek Rómába. Mikor a Hotel Quirinálban
                  podgyászukat számbavették, egy sötétfejü, érdekes fiatal embert pillantottak meg a
                  nagy étterem ajtaja előtt. Hangosan felsikoltottak a meglepetéstől: a smokingos úr
                  Murány volt, a híres zongoraművész, aki maga is a csodálkozástól elkábulva kapta
                  le fejéről nagykarimáju, fekete kalapját.</p>
               <p>- Hát maguk hogy kerülnek ide? - kérdezte boldog elképedéssel.</p>
               <p>- És maga hogy vetődik ide a fjordok mellől? - szólott gyulai Nagler Leó, míg
                  egykori protegéja kezét barátságosan megszorította.</p>
               <p>Csakhamar kiderült, hogy Murány pihenni jött húsvétra Rómába, de két nap mulva
                  azért játszani fog a Quirinálban, mert a királyné okvetlenül hallani kívánja.
                  Később megállapodtak abban, hogy reggeltől kezdve együtt fogják megszemlélni a
                  római látnivalókat, hiszen Murányinak sincs egyelőre egyéb dolga, mint hogy a
                  képtárakban és a romok közt csatangoljon...</p>
               <p>Míg Nagler Leó a művészt ölelgette, Lili pirulva és szótlanul állt a szálló
                  halljában, gondosan ügyelve a bőröndökre és a skatulyákra, melyeket az aranysipkás
                  boy rakosgatott. Mikor utóbb elváltak egymástól, zavartan nyujtotta kezét
                  Murányinak, anélkül, hogy élőszóval elbucsúzott volna tőle. Ez estén - isten
                  tudja, miért? - elfelejtett táviratozni az urának.</p>
               
            </div>
             <div type="chapter">
               <head>A Vatikánban.</head>
               <p>Mire Naglerék másnap a Quirinál reggeliző termében megjelentek, már késő
                  délelőttre járt az idő, a fehér asztaloknál csak egy-két öreg, angol dáma ült - a
                  fiatalabbak rég Róma nevezetességeit bámulták - de Murány, akinek féltízre
                  légyottot adtak, még javában a boldogok álmát aludta. A művész hallatlan
                  fáradalmakra volt képes: ha kellett, akár ezer kilométert is utazott egyfolytában,
                  harminc estén át pihenés nélkül hangversenyezett, vitézül megküzdött a
                  legfagyosabb Észak és a legforróbb Dél klimájával, de arra a hőstettre, hogy
                  hajnali tíz előtt ébredjen, nem volt képes. A boy, akit üzenettel küldtek föl a
                  második emeletre, diszkrét mosollyal tért vissza a reggeliző terembe.</p>
               <p>- A méltóságos úr revolvert akart rámfogni, - mondta komikus grimászt vágva.</p>
               <p>- Revolvert? Miért?</p>
               <p>- Mert erősen bezörgettem az ajtaján. Azt kiáltotta ki, hogy mindenkit agyonlő,
                  aki pihenésében háborgatja.</p>
               <p>Nagler Leó, aki mindenáron ragaszkodott hozzá, hogy Murányt magukkal kell vinniök
                  a Vatikánba, később személyesen ment föl a művészért s rövid negyvenöt perc mulva
                  diadalmas pillantással hozta le az álomszuszékot hálószobájából. A fiatalember,
                  akit a fürdő magához térített kábultságából, szégyenkezve kezet csókolt
                  Naglernének, majd megszorította a Lilike és a Magda kezét.</p>
               <p>- Kinevetnek, ugy-e? - kérdezte a fiatal hölgyektől, míg a teáját hamarosan kiitta
                  s a vajas zsemlyéjére mézet csöpögtetett. - Azt hiszik, ma történt velem először,
                  hogy az álomkór ilyen hallatlan szégyent hozott a fejemre? Tavaly Sinaiában
                  játszottam a román udvar előtt s mivel a matinét kora reggelre tüzték ki - hajnali
                  féltizenegykor kellett volna odaülnöm a zongora elé - megtörtént az a skandalum,
                  hogy a király, a királyné, a sok udvarhölgy, tábornok és diplomata mind teljes
                  húsz percig várakozott rám, mert ennyi időbe tartott, amíg az ágyból karhatalommal
                  kihúztak...</p>
               <p>Magda szemrehányóan húzta föl fitos orrocskáját.</p>
               <p>- A királyt és a királynét megvárakoztathatja, de két ilyen bájos teremtést, mint
                  mi vagyunk, soha... Most már lesheti, amíg még egyszer légyottot kap tőlünk...
                  Igazam van, Lili?</p>
               <p>Lübeckné szeliden bólintott, - ő még mindig nem tért teljesen magához abból a
                  meglepetésből, hogy Murányt, akiről azt hitte, hogy valahol az óceánon jár,
                  váratlanul itt találta Rómában. Ha mindeddig azt hitte, hogy csak gyermekkori
                  emlékei kötik a művészhez, most gyanakodva kezdte megfigyelni önmagát: amit
                  érzett, jóval több volt a gyermekkori pajtás iránt táplált rokonszenvnél. Már az
                  este valami mámoros életkedv fogta el, egyszerre gyönyörünek találta a
                  gondolatot, hogy reggel az örökvárosban fog fölébredni s szinte ujjongani
                  szeretett volna örömében, mikor a következő napok eseményeire gondolt. De most még
                  fokozottabb mértékben élvezte a tudatot, hogy bájos és fiatal, hogy régi barátja
                  itt issza mellette a teáját s hogy vele együtt merülhet el abba a szent
                  hangulatba, mely a Tibérisz habjai fölött lebeg. Nem szólt, de valami
                  megmagyarázhatatlanul harmonikus kedvességgel töltötte el mindaz, ami testi és
                  lelki szemei előtt megjelent; fiatalosan jókedvü édesapja, anyja elegáns
                  nyugodtsága, a Magduska zafirkék pillantása, a virágváza, mely az ezüsttálak
                  fölött pompázott, a napfény, mely az étterem kápolnaszerü ablakán átszűrődött, a
                  Murány okosságtól és frisseségtől sugárzó arca s a reájuk várakozó látnivalók
                  tarka és klasszikus sokasága. Lelke, mely különben is csupán az élet derüs
                  motivumai iránt volt fogékony, most hirtelen szabaddá és pehelykönnyüvé lett: az
                  az illuzió fogta el, hogy a világ minden férfia közül Murány áll hozzá a
                  legközelebb s hogy láthatatlan és széttéphetetlen kapcsok fűzik a nagy fiuhoz, aki
                  valaha, az alkonyatok homályában, mellette ült az alacsony zongoraszéken. A Lübeck
                  alakja összezsugorodott, majd végképp eltünt előle a távolság ködében, mint egy
                  furcsa álomkép, melyet a legelső reggeli napsugár semmivé oszlat. És kábultan,
                  boldogsággal eltelve nézett a harmatos rózsákra, melyek ott égtek előtte a
                  reggeliző asztalon, ujjongva szívta magába a virágok illatát, de mit se szólt,
                  csak zavartan mosolygott, mintha valami édes és furcsa titkot rejtegetne
                  fantasztikus lelke mélyén...</p>
               <p>- Hát csakugyan vége köztünk mindennek? - kérdezte tőle Murány tréfásan és szemei
                  versenyt ragyogtak a rózsákkal, az ezüsttel és a kristályüvegekkel, melyekre
                  tavaszi napsugár tűzött.</p>
               <p>Kiváncsian nézett a fiatal asszonyra, mintha választ várna a kérdésre, pedig
                  voltaképpen nem a válasz érdekelte, hanem maga a gyönyörü teremtés, aki egy
                  klasszikus kép bájosságával vált ki a csillogó milieu-ből. Álmodozó kis pajtása,
                  aki egykor szemlesütve ült a fekete Bechstein-zongora mellett, egy éjszaka alatt
                  karcsu, rózsás és öntudatos asszonnyá lett. Arca most kipirult a pihenéstől és a
                  hideg fürdőtől, szeme acélosan fénylett s vékony selyemblúza, melynek fius
                  gallérjából kiragyogott hófehér nyaka, csábító plasztikával simult telt vállához s
                  arasznyi derekához. Oly szép, elegáns és kivánatos volt, hogy Murány szinte
                  belesápadt a nézésébe s hangja reszketett, amikor ujólag így szólott hozzá:</p>
               <p>- Haragszik? Nem bocsátja meg, hogy elaludtam a légyottot? Pedig maga az oka, mert
                  estétől reggelig magáról álmodtam...</p>
               <p>A portás jelentette, hogy a landauerek készen állanak s a társaság két részre
                  oszolva, megindult a Szent Péter-tér felé, hogy a Vatikánt megszemlélje. Az egyik
                  fogatban Nagler Leó ült a feleségével, a másikban Lili, Magda és Murány, aki római
                  törzslátogató létére lelkesen fogadkozott, hogy a cicerónét pótolja. A két kocsi
                  könnyü ügetéssel gördült tova a napsütéses utcákon, a modern Róma házai között,
                  melyek alig különböznek a többi európai nagyváros bérpalotáitól. Fényes kávéházak,
                  raffinált izléssel fölcicomázott kirakatok s barátságosan előkelő sétálók maradtak
                  el a fogatok mögött, csak itt-ott tünt szemükbe egy-egy antik szobor, vagy egy-egy
                  régi kút művészi ornamentikája, melynek hasadékjait mérgeszöld moha szegélyezte.
                  Lili, aki izgatottságtól reszketve tekintgetett jobbra-balra, kissé csalódva
                  nézett Murányra, de a művész jókedvüen elnevette magát.</p>
               <p>- Az antik, a régi, a kőbevésett Rómát keresi? Attól tart, hogy mindenki visszaélt
                  a hiszékenységével, aki az örök város szépségeiről beszélt? Várjon, majd mindjárt
                  meggyőződik róla, hogy a maga álomvilágát csak egy keskeny lépés választja el a
                  legszürkébb hétköznaptól...</p>
               <p>A landauer most zegzugos utcákba kanyarodott s a modern Róma hirtelen elmaradt
                  mögöttük: a cilinderes semmittévők, a párisi toalettekbe öltözött asszonyok
                  helyett itt már a régi campagna tipusai sürögtek a gyalogjárón s a kávéházak
                  tükörablakait kicsike, ódon, homályos boltocskák váltották föl, melyeknek
                  fél-árúraktára ki volt rakva az utcára: csorba edények, ismeretlen bronzeszközök s
                  Romulus és Rémus patinás szobrocskája, a regebeli farkassal, akinek az Urbs a
                  születését köszönheti. Pár szempillantás mulva már ott voltak a Szent Péter-téren,
                  melynek hatalmas oszlopai az égnek meredtek s a templom ősrégi homlokzata
                  egyszerre kirajzolódott előttük az égboltra. A fogatok megálltak a jaspis-zöld
                  vaskapu előtt, melynek oldalain svájci gárdisták strázsáltak s a társaság, a nagy
                  impressziótól izgatottan, már ott is állott a folyosó kőkockáin, ahol egzotikus
                  öltözetü katonák, hallgatag lakájok, alázatos szerzetesek sürögtek, míg egy
                  kamarás, aki fekete selyemöltözetben állt az egyik lépcsőfeljáró előtt, udvariasan
                  elkérte igazoló írásaikat. Mikor a nagykövetség pecsétjét meglátta, előzékeny
                  gesztussal fölengedte őket az emeletre s Lili minden tagjában reszketve, dobogó
                  szívvel és káprázó szemmel karolt a Murány karjába, míg foga majdnem hallhatólag
                  vacogott. Egyszerre átjárta a hely évezredes varázsa s képzelete szédületes
                  gyorsasággal száguldott vissza a multba, mely nyomtalanul suhant el az épületek és
                  a bástyák fölött, ahonnan rég sírbatért pápák zord parancsszava zúgott végig
                  országokon és népeken. Nem tudott volna számot adni benyomásairól, de az a tudat,
                  hogy a Vatikán kövei között jár, egyszerre belemarkolt a lelkébe, s lángra
                  lobbantotta a színeket és képeket, melyek asszonyos fantáziájában szunnyadtak. Oly
                  erővel szorította meg a Murány karját, hogy a művész tréfásan fölsikoltott, majd
                  súgva odafordult kísérőjéhez:</p>
               <p>- Fél? Attól tart, hogy a holt pápák tiltakoznak a pesti Sas-utca látogatása
                  ellen? Nem kell aggódnia, a Lipótváros patriciusai már régóta rendes habituék a
                  szentséges atya fogadótermében...</p>
               <p>- Van lelke hozzá, hogy itt is gúnyolódó és cinikus legyen? - kérdezte Lilike
                  megbotránkozva.</p>
               <p>Amint a pápa lakosztálya felé közeledtek, már egy-egy öreg biborossal is
                  találkoztak, nagykalapos jezsuita-atyák jöttek szembe velük s az egyik hórihorgas
                  szerzetes láttára Murány halkan odafordult az asszonyhoz:</p>
               <p>- Tudja, hogy ki volt ez? Antonius atya, a pápa gyóntatója, aki előtt a fejedelmek
                  fejedelme is földi emberré lesz...</p>
               <p>Most a Scala Regián át fölhaladtak a sixtusi kápolnához s egy áhitatos órát
                  szenteltek a stanzáknak, ahonnan a Rafael halhatatlan művészete sugárzott a
                  lelkükbe. Utóbb végigjárták a loggiákat és az egyiptomi múzeumot, majd a pápa egy
                  bizalmas komornyikja révén, - aki a Dunántúlról került a vatikáni követséghez s
                  innen a pápa udvarába vetette a szerencse - eljutottak a legbelsőbb lakosztályba,
                  ahol Krisztus földi helytartója az örökös életre előkészül. Lábujjhegyen jártak
                  itt s még lélekzetüket is visszafojtották: a biblia csöndje lebegett itt, mintha
                  az idő és a tér fogalma elenyészett volna körülöttük. Az asszonyok egy kulcslyukon
                  át látták, vagy látni képzelték a szent atyát, akinek leomló, hófehér palástja
                  megcsillogott előttük a napsugárban; s míg szemük előtt fénykarikák táncoltak az
                  izgalomtól, el voltak készülve rá, hogy a legelső ajtónyilásra térdre borulnak. De
                  az ajtó nem nyilt meg s így végre reszketve eltávoztak, miután elérzékenyült
                  pillantást vetettek a titokzatos selyemszalagra, mely a pápa házikápolnájának
                  oltárát díszítette...</p>
               <p>Visszafelé menet alig beszéltek egymáshoz s szemüket behunyva, újra lelkük elé
                  idézték a grandiózus benyomásokat, melyek a Vatikánban hatalmat nyertek fölöttük.
                  A déjeuner-t is hallgatva és komoly hangulatban költötték el, mintha a nagy
                  hagyományok, melyeknek fuvalma pogány-lelküket érintette, a huszadik század
                  minden cinizmusát teljesen kipusztították volna belőlük. Murány és az asszony néha
                  lopva egymásra pillantottak, de rögtön lesütötték ismét a szemüket; mintha
                  kitalálták volna, hogy ugyanaz a gondolat lett úrrá fölöttük. Mi volt ez? Most
                  szinte képtelenségnek tartották, hogy különböző ösvényeken haladjanak sirjuk felé,
                  holott minden érzésük, minden idegszáluk az egész életre egymáshoz fűzte őket.
                  Lübeck? Ki volt ez az ember? Hogyan tolakodhatott az aranyos napsütésbe, melyet a
                  sors e virág-asszony útjakép kijelölt? Mi köze volt a könnyekhez, a mámorhoz, a
                  művészi fölujjongásokhoz, melyek felesége életét beragyogták? Most itt voltak és
                  lopva egymásra tekintettek és úgy érezték, hogy sohase tudnak többé megválni
                  egymástól...</p>
               <p>- Azt hiszem, jót fogunk aludni félnégyig, - mondta ekkor Naglerné bágyadtan, míg
                  az urak az előcsarnokba mentek, hogy a feketéjüket megigyák.</p>
               <p>Kezet szorítottak és még egyszer belemélyedtek egymás tekintetébe; mind a ketten
                  úgy érezték, hogy nagy némaságukban kitárták egymás előtt a lelküket. És Lili
                  ekkor még egy utolsó pillantást vetett Murányra, egy utolsó pillantást, melyben a
                  kolostorszűz rajongása és az asszony paradicsomi szomjusága lobogott...</p>
               
            </div>
             <div type="chapter">
               <head>Murány titka.</head>
               <p>Lili asszony - még mielőtt maga hosszabban irhatott volna - harmadnap kora délután
                  levelet kapott az urától. A levél némileg megindította és zavarba hozta. Lübeck
                  mindeddig nem igen volt nevezetes arról, hogy szerencsével művelte volna a
                  szépprózát s mivel vőlegénysége alatt mindig a menyasszonya közelében
                  tartózkodott, még nem volt alkalma hozzá, hogy a szerelmi levelezés terén
                  kitüntesse magát. Most egyszerre kiderült, hogy a sas-utcai kereskedőben, aki
                  eddig csak a cég vidéki adósaival közölte érzelmeit, egy szentimentális és némileg
                  boldogtalan költő lakik. A levél, mely a budapesti Lipótvárosból a Tiberisz
                  partjára érkezett, oly epekedő és érzelgős volt, mint egy Kármán József-korabeli
                  elbeszélés. Ha Lili asszony negyvennyolc óráig azzal altatta el lelkiismeretét,
                  hogy Lübeck a flanelekben és a kanavászokban talál vigasztalást elárvult
                  tűzhelyéért, most megdöbbenve ébredt annak a tudatára, hogy az ura komolyan
                  szerelmes bele. Nem hiába, hogy a fiatal férj e téren még a kezdők közt is kezdő
                  volt, a levél sokkal inkább hasonlított azokhoz a vallomásokhoz, melyeket naivabb
                  gimnazisták irnak tánciskolabeli ideáljaikhoz, mint amaz érzéki vágyaktól lángoló
                  írásművekhez, melyek a fiatal és egészséges férjek tolla alól kikerülnek.</p>
               <p>“Meddig fogsz még - így fejezte be levelét - arra kárhoztatni, hogy egyedül
                  járjak-keljek ebben a nagy házban, melynek minden butordarabja rád emlékeztet?
                  Akár hiszed, akár nem, tegnap este sírva fakadtam a fürdőszobában, mikor egy
                  szegen a vérvörös házi pongyoládat megláttam s ma reggel is majdnem ugyanez
                  történt velem, mikor Lenovicsné a mai ebédre vonatkozólag utasításaimat kikérte.
                  Egyszerre csak az jutott az eszembe, hogy máskor te szoktál tanácskozni
                  reggelenkint Lenovicsnéval, lelki szemeimmel magam elé képzeltelek bő
                  pongyoláddal, szőke hajaddal, csillogó szemeddel s meglehetősen reszketett a
                  hangom, amikor így válaszoltam: “Készítsen, Lenovicsné, húslevest és grízes
                  tésztát!” Azt hiszed, van hozzá kedvem, hogy nagyszerü ebédeket készíttessek
                  magamnak? Még a leveshúsból is csak annyit csipegetek, mint egy veréb, este hideg
                  vacsorát eszem s már két napja mindig éjfél után fekszem le, mert folyton rád
                  gondolok és magam elé képzellek. Drága szívem, mire volt az jó, hogy ennyire
                  egyedül hagyj? Én közel vagyok a harmincadik évemhez, anélkül, hogy Rómát valaha
                  láttam volna, sőt egész sereg derék embert ismerek, aki még világéletében Fiuméban
                  se volt. Nem tudtál volna hát te is meglenni anélkül, hogy a római pápa
                  lakásviszonyaival megismerkedj? Az édesanyám negyven évet töltött az apám mellett,
                  anélkül, hogy a nyári évszakon kívül megvált volna tőle, de nyáron is csak Pécelre
                  vagy Gödöllőre ment, hogy apa minden áldott estén kiutazhassék hozzá. Mi szükséged
                  volt neked, angyalom, Rómára és a pápára? Én már annyira oda vagyok a búsulástól,
                  hogy akárhányszor üzletileg is szamárságokat cselekszem s keserűségemet a
                  szerencsétlen vidéki kereskedőkön öntöm ki, akik bizonyára nem tehetnek róla,
                  hogy te két hosszu hétre elröpültél tőlem. Tegnap például kidobtam az üzletből az
                  ujvidéki Hochsingert, aki negyvenöt százalékos kiegyezést ajánlott s az
                  elhamarkodott lépésnek az lett a következménye, hogy Hochsinger csődöt kért maga
                  ellen. Most üthetem bottal a pénzem nyomát, mert így még tíz percent is aligha fog
                  megtérülni a követelésemből. De bizonyos vagyok benne, hogy holnap épp így
                  kirúgnám minden egyezkedő adósomat, mert a szívem tele van fájdalommal s
                  ilyenkor nincs kedve az embernek ahhoz, hogy a Creditorenverein
                  intéző-bizottságával tárgyaljon. Ha azt nem akarod, hogy végleg kétségbe essem,
                  gyere haza szívem mielőbb, mert nekem még ahhoz sincs türelmem, hogy egy fakturát
                  becsületesen átvizsgáljak”.</p>
               <p>Lilit meghatotta és zavarba hozta a levél, hiszen azt a gondolatot, hogy
                  másfélezer kilométernyire innen egy idegen férfi jogot formálhat hozzá,
                  negyvennyolc óra óta kiverte a fejéből. Valami furcsa és nevetséges illúzióval
                  áltatta magát: azzal, hogy még mindig férjhezmenő, fiatal leány, aki közel áll
                  hozzá, hogy legtitkosabb álma beteljesedjék... Hát csakugyan igaz volna, hogy
                  Lübeck a törvényes ura, hogy Murány örökre idegen marad számára s hogy voltaképpen
                  hibát követett el, mikor gyerekkori pajtása kezét visszaszorította? Most, a
                  sas-utcai kereskedő szentimentális levelével maga előtt, egyszerre mélységes
                  fájdalom fogta el s úgy érezte, hogy virágzó életét ostobán és könnyelműen
                  föláldozta. Mindeddig csakugyan hitt abban a lipótvárosi legendában, hogy a
                  házasság tisztára anyagi kérdés, hogy az a leány, aki hercegnői passzióit az
                  egész, hosszu életre biztosította, már megfelelt emberi hivatásának. Most hirtelen
                  tudatára ébredt annak, hogy gyáván és meggondolatlanul eladta magát. Vajjon
                  érezhetett-e lelki közösséget az urával, aki még szerelmes leveleiben is
                  csődtömegekről és fakturákról írt neki? Kábultan és megdöbbenve meredt a levélre,
                  mert egy pillanatig úgy érezte, hogy e szenvedélyes szavak keservesen megalázzák.
                  Most elpirulva és megszégyenülve gondolt a magános órákra, melyekben Lübeck
                  Albert szerelmi rohamaival elárasztotta, a Nagy János-utcai ebédlőre, ahol a
                  reszkető férfi szinte fuldokolva magához szorította s a lázas csóközönre, melyet
                  mosolygó mártir-arccal tűrt el a lakás legbizalmasabb zugában. Hirtelen az az
                  impressziója támadt, hogy büszke és öntudatos leányéletét behunyt szemmel,
                  gondolkodás nélkül cserélte föl a megalázkodó háremhölgy szerepével. Mi
                  kényszerítette erre a lépésre? Az apja, a nevelése, a fényűzés után való
                  vágyakozás? Talán egyik se, talán valamennyi együtt, de akárhogy volt, most
                  összerázkódott arra a gondolatra, hogy mézeshetes pásztorórái
                  megismétlődhetnek...</p>
               <p>Az ura levelét a szálloda halljában olvasta végig, míg anyja és huga odafönn
                  bóbiskoltak a szobáikban, Nagler Leó pedig a postán járt, hogy néhány táviratot
                  föladjon. De nem sokáig maradt egyedül, mert Murány, aki egy darabig a portással
                  tanácskozott, csakhamar utána jött az előcsarnokba.</p>
               <p>- Az ura szerelmi vallomásait olvassa? - kérdezte gúnyosan a fiatal asszonytól,
                  aki egyszerre a homlokáig elpirult.</p>
               <p>- Az uram legföljebb az ujvidéki Hochsingernek ír szerelmi vallomásokat - mondta
                  nevetve, míg a levelet sietve eldugta a réticulejébe. - De most még annak is
                  aligha ír, mert Hochsinger negyvenszázalékos kiegyezést ajánlott neki...</p>
               <p>Murány körülnézett az előcsarnokban - közvetlen déjeuner után volt és kettőjükön
                  kívül alig ült valaki a japán asztalkák mellett - majd suttogva így szólott:</p>
               <p>- Ugy-e, nem fogja félreérteni, ha megkérem valamire? Tudja, hogy a világ
                  legkorrektebb teremtésének tartom s én se szolgáltattam eddig okot rá, hogy a
                  legkisebb helytelenséget is föltegye rólam. Igaz ez?</p>
               <p>- Tegyük föl, hogy igaz.</p>
               <p>- Nem szabad hát rosszat gondolnia, ha arra kérem, hogy tanuk nélkül kihallgatást
                  adjon nekem. Fontos és életbevágó dolgokról akarok beszélni magával, de ez csak
                  úgy lehetséges, ha egy teljes órára négyszem közt leszünk egymással.</p>
               <p>- Azt hiszem, sohase lesz erre jobb alkalma, mint most. A portás, biztosítom róla,
                  nem hallgat ránk s ha ide is hallgat, aligha érti meg a mi zengzetes magyar
                  nyelvünket.</p>
               <p>Murány szomorúan rázta meg a fejét.</p>
               <p>- Nem, itt minden pillanatban megzavarhatnak bennünket. Bízik bennem? Hisz abban
                  amit mondok? Ha hisz, akkor arra kérem, fogadjon odafenn a lakásán, ahol
                  bizonyosak lehetünk róla, hogy egészen egyedül maradunk.</p>
               <p>- De hiszen odafönn még sokkal kevésbbé beszélhet velem, mint itt! Csak nem
                  képzeli, hogy édesanyám és Magda diszkrétül félre vonulnak, ha magát
                  meglátják?</p>
               <p>- Oh, nem, én egészen másra gondolok. Tudja, hogy délutánra kocsit rendeltek s az
                  a tervük, hogy kirándulnak a Campagnára. Én már délelőtt kijelentettem, hogy nem
                  tarthatok magukkal, mert látogatást kell tennem a felséges úr főudvarmesterénél,
                  maga pedig könnyen megteheti, hogy valami kifogással itthon marad. Mondja, hogy
                  leveleket kell írnia, vagy mondja, hogy borzalmas fejgörcse van, meg vagyok
                  győződve róla, hogy egyetlen asszony se jön zavarba, ha arról van szó, hogy
                  elfogadható kifogást találjon. Ma délután maradjon itthon s engedje meg, hogy a
                  Quirinálból visszajövet látogatást tegyek magánál. Csupán egyetlen, zavartalan
                  órát kérek, mert ennyi időre okvetlenül szükségem van, hogy mindent őszintén
                  elmondhassak magának. Természetesen mindig arra kell gondolnia, hogy életbe vágó
                  kérdések forognak szóban, mert különben igazán nem volna jussom hozzá, hogy ilyen
                  óriási áldozatot kívánjak magától...</p>
               <p>Látszólag nyugodtan és józanul beszélt, de Lilike mégis csodálkozva és megdöbbenve
                  függesztette rá a szemét; finom, asszonyi idegei megérezték azt a félelmes lelki
                  vihart, mely barátja sima szavai mögött háborgott. Mi lehetett az a nagy titok,
                  amit négyszemközt mondani akart neki? Őt is az az érzés fogta el, hogy élete
                  valamely titokzatos fordulója előtt áll s egy pillanatig se támadt kétsége az
                  iránt, hogy Murány őszintén és becsületesen beszél hozzá. És bár modern és
                  felvilágosodott asszony volt, aki még lánykorában se affektálta a mű-naivitást,
                  még álmában se gondolt aféle alávalóságra, hogy gyermekkori pajtása közönséges
                  szerelmi légyottot akarna kicsikarni tőle. Ez a gondolat épp oly idegen volt a
                  lelkének, mint az, hogy Murány hamis bankókat gyárt vagy egy néptelen utcán
                  kirabol valakit. A rosszaságnak még a puszta sejtelme is hiányzott belőle s bár
                  száz meg száz regényt olvasott, amelyeknek hősnője aléltan roskad szeretője karjai
                  közé, ő maga épp oly távol állott a bűn vagy a léhaság gondolatától, mint a virág
                  attól, hogy valaki az utca sarával beszennyezze. A bizalmas pásztoróra gondolata
                  tehát nem töltötte el félelemmel, de azért mosolyogva nézett a művészre, aki
                  sápadtan ült mellette a hintaszéken.</p>
               <p>- Azt akarja, hogy hazudjam, hogy egyedül maradhassak önnel? Nem gondolja, hogy ez
                  jóformán lehetetlenség? Édes barátom, legyen okos és ne kívánjon tőlem olyasmit,
                  amit a legjobb akarattal se teljesíthetek...</p>
               <p>Nem beszélhetett tovább, mert Naglerné és Magda most megjelentek a lift ajtajában
                  s a vezérigazgató is sebbel-lobbal rontott be a szálló kapuján. Mikor Lilit
                  meglátta, jókedvüen összecsapta a kezeit.</p>
               <p>- Hallatlan, hát te még hozzá se fogtál, hogy a kalapodat föltedd? Ez a nagy munka
                  legalább is háromnegyed óráig tart nálad, pedig a kocsi öt perc múlva a szálló
                  előtt fog állni.</p>
               <p>A fiatal asszony bájos zavarral csókolta meg az édes apja kezét.</p>
               <p>- Drágám tudod, hogy mire akarlak kérni benneteket? Arra, hogy hagyjatok engem
                  itthon a mai kirándulásból, mert olyan fejgörcsöm van, hogy a legszívesebben sírva
                  fakadnék. Ti csak mulassátok ki magatokat, én azalatt levelet írok az uramnak s
                  másfél órácskát bóbiskolni fogok a sötét szobában. Biztosítlak róla, hogy mire
                  visszatértek, semmi bajom se lesz...</p>
               <p>Naglerné gyöngéden nézett a leánya szemébe.</p>
               <p>- Ha beteg vagy, akkor mindnyájan itthon fogunk maradni, - mondta aggódva.</p>
               <p>- Nem, nem, erről szó se lehet. Nem vagyok beteg, csupán a sok látnivaló zavarta
                  meg kissé a bolondos lányotok fejét. Ebédre olyan étvágyam lesz, hogy magatok is
                  megsokaljátok...</p>
               <p>Gyorsan kezet csókolt a szüleinek, nevetve megcsókolta a kis hugát, aztán eltünt a
                  bársonnyal bélelt lift ajtajában. Murány kikísérte Naglerékat a kocsihoz, majd
                  bosszúsan így szólott:</p>
               <p>- Vigyen el az ördög minden udvari cerimóniát! Milyen boldog volnék, ha együtt
                  mehetnék önökkel s lám, egy vén és fogatlan kegyelmes úr előtt kell hajlonganom.
                  De úgy kell nekem, miért nem lettem esztergomi hercegprímás, ahelyett, hogy
                  nyomorult kalimpálással kell megkeresnem a mindennapi kenyeremet.</p>
               
            </div>
             <div type="chapter">
               <head>A légyott.</head>
               <p>Lili végigsétált a három szobán, melyet gavallér édesapja egy amerikai milliomos
                  elől bérelt ki a Quirinál-szállóban, egy pillanatig elgondolkodva tekintett ki az
                  ablakon át az utcán hullámzó járókelőkre, majd jó ideig megállott a nagy
                  állótükör előtt, mely leányosan finom alakját egy pasztellkép költői bájosságával
                  sugározta vissza. És ekkor pisze orrocskáját pajkosan felhúzva, mosolyogva, de
                  hangtalanúl így szólott magához:</p>
               <p>- Nos?</p>
               <p>Vállat vont, zavartan elmosolyodott, aztán kiváncsi érdeklődéssel nézett tükörbeli
                  képmására. Az édes kis teremtés, akinek szeme a tenger napsütéses kékjével
                  tekintett rá a fényes üveglapról, egy szempillantásig úgy tünt föl előtte, mint
                  valami idegen asszony, mint annak az angol regénynek a hősnője, melyet tegnap este
                  az ágyban olvasott. Nem a kacér, unatkozó mrs. Maud állott előtte, aki
                  bungalojában az indiai helyőrség egy tisztjére várakozott? Lili fürkészve, de
                  kétségbevonhatatlan kíváncsisággal nézegette önmagát a tükörből, majd gúnyosan
                  ezt mondta:</p>
               <p>- Tehát ilyen egy férjes asszony, aki az udvarlójának légyottot adott!</p>
               <p>Hirtelen otthagyta az álló tükröt, - haját előbb gondosan megigazgatta - s csak
                  úgy karcsúra fűzve, anélkül, hogy előbb kényelembe helyezkedett volna, leült az
                  ablak mellett álló hintaszékbe. És miközben a szoknyája alól kikandikáló, parányi
                  cipőcskéket nézegette, így folytatta a monológját:</p>
               <p>- Nem, nagyságos asszony, ne értsen félre: eszembe sincs kegyedet azzal
                  gyanusítani, hogy valami komoly helytelenséget elkövessen. Ehhez hiányzik
                  kegyedből a tehetség, - hiszen a rosszasághoz épp úgy szükség van egy bizonyos
                  fajtájú tehetségre, akár a zongorajátékhoz vagy versíráshoz. Hiába méltóztatik
                  tehát itt előttem a kacér kis ördögöt játszani, én teljesen tisztában vagyok vele,
                  hogy a legelső, komoly lépés elől oly ijedten elszalad, mint a franciák Moszkva
                  elől. Igaz, ami igaz: Murány körülbelül tíz-tizenötezer fokkal jobban tetszik
                  magácskának, mint törvényes hitestársa s cseppet se tetszenék haragudni érte, ha
                  valami jótékony dsin egy éjszakán elcserélné az udvarlóját a férjével. Az is
                  bizonyos, hogy a flirt sokkal különb mulatság, mint a sakkjáték, - de ha arról
                  volna szó, hogy Murány hirtelen meg találna felejtkezni a tiszteletről, mellyel a
                  társaságbeli férfi a társaságbéli asszonynak tartozik s egy akut szerelmi
                  tébolyroham örve alatt épp úgy a nyakába borulna kegyednek, mint az indiai
                  helyőrségi tiszt a regénybeli Maud asszonynak, - hát meg vagyok győződve róla,
                  hogy sem el nem ájulna, sem vissza nem adná az ölelését, hanem úgy arcul ütné,
                  hogy Romeó és Julia egyszerre megfordulnának a sírjaikban. Ez mind fölöttébb
                  valószínű, - de akkor miért szimulált drágám az imént fejfájást a kedves szülei
                  előtt, miért űl itt dobogó szívvel a hintaszékben s miért töri a fejecskéjét azon
                  a problémán: vajjon szelíd fenséggel vagy kacér mosollyal fogadja-e majd húsz perc
                  múlva az udvarlóját? Ha csupán ártatlan flirtről van szó, mi szükség így
                  visszavonulni a világ elől, holott a Quirinál-szállónak kényelmes hallja,
                  társalgója és zongoraterme van, ahol a pálmák még a legszenvedélyesebb szavakat
                  is diszkrétül elfojtják? De különben: nem a legsúlyosabb illetlenség-e, hogy egy
                  fiatal asszony egy fiatal urat a szállodai lakásán fogadjon? Ha Murány úr, a
                  királyok kedvence, csakugyan komoly dolgokról akar beszélni, miért ne beszélhetne
                  épp úgy a társalgóteremben, mint itt, ahol légmentesen volnánk elzárva a világ
                  elől? Vagy talán illusztrációkkal tarkított előadásról van szó?</p>
               <p>Lili asszony elgondolkodva tekintett maga elé, azután titokzatosan egymáshoz
                  ütögette a cipőcskéi orrát.</p>
               <p>- Le fogok menni az előcsarnokba, mondta pajkos grimasszal. - Ha bosszús arcot
                  vág, akkor rögtön tisztában leszek vele; ha nem haragszik, akkor készséggel
                  meghallgatom...</p>
               <p>Még egyszer megigazította a frizuráját - azzal csak nem vét valaki a hitvesi hűség
                  ellen, ha az udvarlóját magába bolondítja - aztán magára vette a tollboáját s
                  lesietett a hotel halijába...</p>
               <p>Jódarabig unatkozva olvasgatta a harmadnapos angol lapokat, végignézte az
                  Illustration összes képeit, később a zongorateremben eljátszott egy keringőt, de
                  Murány még mindig nem tért vissza a királyi palotából. Lili asszony, akit eleintén
                  szörnyen izgatott a kíváncsiság, vajjon barátja milyen arccal fog elébe lépni, ha
                  a bizalmas hotelszoba helyett az ünnepies előcsarnokban pillantja meg, utóbb
                  bágyadtan elbóbiskolt a gyékényből font, indiai karosszékben s csak akkor riadt
                  föl, mikor egy hang hirtelen megszólalt mellette:</p>
               <p>- Jó reggelt! Nem parancsol egy rabszolgát, aki az alkalmatlankodó szúnyogokat
                  elhessegeti?</p>
               <p>Murány állt előtte, égő cigarettával a szájában, cinikus mosollyal ajkai körül,
                  melyek most remegtek az idegességtől.</p>
               <p>- Nem gondolja, hogy kényelmesebben aludhatnék a szobájában? - kérdezte
                  gúnyosan.</p>
               <p>Az asszony egy pillanatig megriadva tekintett a férfira, de rögtön édes melegség
                  csillant föl a szemében.</p>
               <p>- Magára vártam, - mondta suttogva.</p>
               <p>- Rám? Itt, ahol ötven pincér, liftkezelő és portás kíséri figyelemmel minden
                  mozdulatát? Miért nem várt mindjárt az utcán, vagy egy népgyűlésen?</p>
               <p>- Azt hiszem, hogy az utcán vagy a népgyűlésen is épp úgy elmondhatná titkát, akár
                  a legsűrűbb erdő közepén, - válaszolta Lilike szelíden.</p>
               <p>Murány erősen szívta a cigarettáját, de semmit se válaszolt.</p>
               <p>- Nem gondolja, hogy igazam van? - folytatta a fiatal asszony. - Vagy talán olyan
                  titokról van szó, melyet érdekes illusztrációkkal kell kísérni? Nem szavakkal,
                  hanem félremagyarázható mozdulatokkal lehet csak előadni a maga életbevágó
                  mondanivalóját?</p>
               <p>Most már jól esett neki, hogy a haragos művészt ingerelheti, mert akármilyen naiv
                  és romlatlan teremtés volt is, élénken el tudta képzelni azt a titkot, mely
                  ennyire összeférhetetlen a nyilvánossággal. Egy percig valami égető vágyat érzett,
                  hogy Murányt az el nem mondott gondolatáért leszidja, de ahogy a férfi reszkető
                  orrcimpáit meglátta, egyszerre elcsitult a haragja, az arcán pajkos mosolygás
                  villant át, majd ártatlan nebántsvirág-pillantással emelte rá világoskék bakfis
                  szemét.</p>
               <p>- Tulajdonképp mi különbség van benne, hogy itt beszélgetünk-e, vagy odafenn? -
                  kérdezte egy tizenötéves leány naivitásával.</p>
               <p>Murány most eldobta cigarettáját, szeme kigyúlt a haragtól s idegesen belemarkolt
                  szénfekete hajsörényébe.</p>
               <p>- Maga, úgy-e, a Lipótvárosban született? - kérdezte olyan lenézéssel, mintha a
                  Lipótváros és a mária-nosztrai fegyház körülbelül egyenrangu helyek volnának.</p>
               <p>- A szemem kisül a szégyentől, de kénytelen vagyok igennel válaszolni a kérdésére,
                  - szólott Lili asszony.</p>
               <p>- Ezt akkor is kitalálnám, ha most találkoznánk legelőször az életben. Nem vall-e
                  rá minden szava arra, hogy még most is szívvel-lélekkel odatartozik? Miért lenne
                  éppen maga különb, mint a többi nádor-utcai hercegkisasszony? Hiszen magukat már a
                  felsőbb leányiskolában arra tanítják, hogy minden huszadik századbeli asszonynak
                  két férfire van szüksége: egy férjre, akinek ferde válla van, de aki legalább
                  százezer forintot keres évenként s egy udvarlóra, aki elég ostoba hozzá, hogy az
                  orránál fogva vezettesse magát. Maguk a férjükkel szemben épp oly
                  lelkiismeretlenek, mint az udvarlóikkal: amazt annyiba se veszik, mint a
                  soffőrjüket, ezt értéktelen sorsjegy-hamisítványokkal hitegetik. Kacérak, mert
                  kalandos vérük nem tud belenyugodni a házasélet unalmába, de a nagystilü bűnöktől
                  épp úgy irtóznak, mint a filiszterségtől, mert nincs meg az energiájuk hozzá,
                  hogy kedvenc színpadi hősnőiket az életben is utánozzák. Kacérságuk épp oly üres
                  és hazug, mint hitvesi hűségük. Ebben is azt a rendszert követik, mint a
                  toilette-jükben: a mintát párisi divatlapokból veszik, de olcsó és ügyetlen pesti
                  szabónőknél dolgoztatnak...</p>
               <p>- Ezer bocsánat, de én csakugyan Párisból hozatom a toilette-jeimet. Ha nem hiszi,
                  megmutathatom az eredeti számlákat...</p>
               <p>- Mit kicsinylik hát le a férjüket, a derék teherhordó állatot? - folytatta
                  Murány, anélkül, hogy a Lilike léha megjegyzésére reflektált volna. - A különbség
                  csak az, hogy maguknak szebb a válluk és mutatósabb a termetük, hogy dologtalanul,
                  lustálkodva töltik el az életüket, de filisztereknek épp oly filiszterek, mint a
                  sas-utcai boltosok. Azok szegények legalább eredeti alakjukban jelennek meg a
                  világ előtt, míg maguk csupa perzselő kis démont affektálnak, anélkül, hogy a
                  poziciójukért járó becsületes ellenértéket megfizetnék. Párisi mondaine-ek, akik
                  egy sárbogárdi állatorvosné nyárspolgár-lelkét hordják a kékszalagos füzőjük
                  alatt...</p>
               <p>Lilike komolyan megrázta a fejét.</p>
               <p>- Kedves barátom, magának nincs igaza, - mondta elgondolkozva.</p>
               <p>- Azt hiszi?</p>
               <p>- Nincs igaza, mert a modern asszony nem kék szalagot hord a füzőjében, hanem
                  feketét vagy rózsaszínü...</p>
               <p>Muránynak nem volt alkalma, hogy még egyszer léhának nevezze a barátnőjét, mert
                  Lili, - anélkül, hogy a további leckézést meghallgatná, - sietve folytatta:</p>
               <p>- Az imént azzal vádolt, hogy nem vagyok képes nagy bűnökre, ime, ön maga rácáfolt
                  az állítására, hiszen elismerte, hogy hallatlan bűnt követtem el, mikor nem négy
                  fal között fogadtam. Olyan nagy bűnt követtem el, hogy maga egy egész, százezer
                  főnyi városrészt megbüntet érte. De mit tehet róla a Lipótváros, hogy én ostoba és
                  hálátlan vagyok? Igaz, hogy magam derekasan rászolgáltam a leckére, mert
                  könnyelmüen itt ültem le az előcsarnokban, ahelyett, hogy négyszemközt, sejtelmes
                  félhomályban hallgattam volna végig a jó Murány bácsi oktatásait, de ezért, - ha
                  csakugyan igazságos akar lenni, - sem a Nádor-utcát, sem a Szabadság-teret, sőt
                  még a gyanutlan Zoltán-utcát se teheti felelőssé, hiszen ott jó, okos és
                  kötelességtudó asszonyok is laknak, akik nem ellenségei a bizalmas légyottoknak.
                  Tegye kezét szivére és ismerje be, hogy a sarokba való térdeltetést kizárólag csak
                  én érdemlem meg, de a Lipótváros, mint olyan, egyáltalában nem szolgált rá arra,
                  hogy maga a fenséges haragját éreztesse vele. Én azonban, - lássa, lojális vagyok,
                  - szivesen beismerem, hogy a legsúlyosabb szidást is megérdemlem magától s ezért
                  holnapig kétszázszor fogom leírni a következő axiomát: “A jó és derék kis
                  asszonykák nem a hallban fogadják az udvarlóikat, hanem a hotelszoba magányában,
                  mert a nagy titkok elmondásához fölösleges a pincérek és liftesek jelenléte.” És
                  hogy a büntető feladatról le ne késsem, mindjárt meg is kezdem az írást, mert
                  igazán nem szeretném, ha a magaviseletből 4-est kapnék.</p>
               <p>Fölkelt, alázatos pukkerlit vágott Murány előtt, aztán minden további megjegyzés
                  nélkül faképnél hagyta az elképedt művészt, aki zavartan és megdöbbenve bámult
                  utána, míg az asszony gyönyörű alakja el nem tünt a lépcső fordulójánál.</p>
               
            </div>
             <div type="chapter">
               <head>Éjszaka.</head>
               <p>Lübeck, aki a legutolsó napok alatt már expressz-táviratokban kérte Lilikét a
                  mielőbb való visszatérésre, a déli vasut pályaudvarában várta a Rómából megérkező
                  Nagler-családot. A férj, akinek arca gyürődött volt a meghatottságtól, egy
                  pillanatig szótlanul állott a kupé ajtajában, aztán elérzékenyülve keblére ölelte
                  a fiatal asszonyt. A hosszu távollét alatt - a két hét örökkévalóságnak tünt föl
                  előtte - szinte szünet nélkül maga elé képzelte a felesége arcát, s most mégis az
                  az érzése volt, hogy egy ismeretlen és még a réginél is százszorta bájosabb
                  asszony száll ki a bársonyos fülkéből. Mi változott meg rajta a tizennégy nap
                  alatt, amióta Budapesttől távol volt? Lübeck aligha tudott volna választ adni a
                  kérdésre, de szeme szomjasan tapadt a Lilike finom és formás termetéhez és idegein
                  boldog remegés futott végig. Lelkét egy uj impresszió forrósága árasztotta el: az
                  asszony pillantásában érzéki csillogást fedezett föl, alakja teltebbnek, arca
                  rózsásabbnak látszott s édes kis utisipkája kacér hanyagsággal simult
                  szétborzolt, szőke hajához. Oly szép és idegenszerü volt, hogy Lübeck majdnem
                  eszeveszetten szoritotta magához, de Lilike nevetve fölsikoltott:</p>
               <p>- Vigyázzon, - most ugyancsak elszoktam ám tőle, hogy ilyen szenvedélyesen
                  udvaroljanak nekem...</p>
               <p>A fiatalok még a pályaudvaron elbúcsúztak Nagleréktől s külön kocsin hajtattak ki
                  a Nagy János-utcába, ahol nagyszerü vacsora várta őket. Lilike részletesen
                  elmesélte római élményeit, de mikor - feketekávé után - Lübeck ismét kísérletet
                  tett, hogy magához ölelje, kérlelőleg összekulcsolta a kezecskéit.</p>
               <p>- Kedves barátom, ne felejtse el, hogy huszonnégy órát utaztam egyfolytában... Oly
                  fáradt vagyok, hogy a szemem szinte leragad az álmosságtól, s ha jó akar lenni,
                  hát megengedi nekem, hogy most reggelig elbúcsúzzam magától...</p>
               <p>- Azt akarja, hogy az ebédlőben aludjam ma éjjel? - kérdezte a szegény Lübeck
                  meghökkenve.</p>
               <p>- Nem, nem, ezt a világért se kívánom. Csak arra kérem, hogy csókolja meg a
                  homlokomat és - legyen még szalmaözvegy huszonnégy órára...</p>
               <p>Lübeck vérpadra lépő mártirként bólintott a Lilike szavaira, majd komor arccal
                  visszavonult a dolgozószobájába, hogy a Kereskedők aranykönyve címü műben
                  lapozgasson. Bár a szeme majdnem leragadt az álmosságtól, - gyerekkora óta mindig
                  tíz óra előtt feküdt - most emberfölötti erővel ébren tartotta magát, mert a
                  szíve elfacsarodott a fájdalomtól. Mint lehet, hogy a fiatal asszony higgadt és
                  józan tud maradni, mikor ő szinte reszket a vágytól, hogy a kéthetes nélkülözést
                  kipótolja? A szegény Lübeck, akiben most egyszerre derengeni kezdett valami a
                  valóságból, kimeredt szemmel bámult a Kereskedők aranykönyvére s kétségbeesve így
                  szólott magában:</p>
               <p>- Azt hiszem, hogy két külön világban élünk és sohase fogjuk megérteni
                  egymást...</p>
               <p>Lilike ezalatt magára huzta a selyempaplant, az éjjeli lámpát sietve eloltotta, de
                  álom - a huszonnégyórás utazás dacára - nem jött a szemére. Mi történt vele?
                  Azzal már menyasszonykorában is tisztában volt, hogy szerelmes sohase lesz az
                  urába, az ügyefogyott Lübeck közeledése még a mézeshetekben se forralta föl a
                  vérét, de mindeddig királynői leereszkedéssel tudta eltürni az ura gyöngédségeit.
                  Amíg Lübeck eszeveszetten magához ölelte s fuldokló csókokat nyomott a vállára és
                  a karjára, a fiatal asszony elgondolkodva bámult maga elé s anélkül, hogy idegei a
                  szerelmi roham ellen félénken tiltakoztak volna, majdnem derüs csodálkozással
                  kérdezte magától:</p>
               <p>- Hát ez volna az az érzés, amiért a vígszínházi darabok hősnői a családi életüket
                  földulják?... Ezért teszi valaki boldogtalanná az urát, ezért hagyja el az
                  otthonát és a kis gyermekét?... Nem, most már csakugyan hinni kezdek benne, hogy
                  rossz asszonyok csupán a regényirók fantáziájában élnek...</p>
               <p>Mindeddig nem látott benne mártiromságot, hogy az ura lázas öleléseit eltürje, de
                  most, ahogy a sötét hálószobában egyedül volt, egyszerre az az érzés fogta el,
                  hogy életét borzalmasan elhibázta. Foga vacogni kezdett a gondolatra, hogy Lübeck
                  szerelmes szomjúsággal közeledhetik hozzá s a félelem, hogy ez az idegen férfi
                  törvényes jogokat formálhat csókjaihoz, hirtelen minden vérét a fejébe kergette.
                  Most úgy érezte, hogy talán elájulna ijedtében, ha az ura váratlanul benyitna...
                  Félelme, szerencsére, alaptalan volt; éjfél után kimerülve elaludt, anélkül, hogy
                  valaki megzavarta volna...</p>
               <p>Április derekán nagy megtisztelés érte Lili asszonyt: aranyszegélyes levél
                  érkezett hozzá, melyen a Lászlóffy grófi család címere ragyogott. A levelet gróf
                  Lászlóffyné írta, Budapest leggőgösebb kegyelmes asszonya. Arról volt szó, hogy a
                  józsefvárosi palota parkjában garden party-t fognak rendezni a zalatnai
                  bányakatasztrófa áldozatai javára s a fiatal Lübecknét, édesanyjával együtt,
                  beválasztották a szűkebbkörü hölgybizottságba. Ez nem mindennapi tisztség volt,
                  mert a bizottságot túlnyomó részben az arisztokrácia hölgyeiből állították össze s
                  a lipótvárosi zsúrokon csupa mellőzött méltóságos asszony pletykázott az
                  előrelátható kudarcról. Lilike egy szerdai napon megjelent a nagyváros közepén
                  álló rokokó-palotában, ahol az a kitüntetés érte, hogy egy miniszterné és a
                  budapesti hadtestparancsnokné közé ültették. Később elhatározták, hogy Lübéckné
                  cigarettákat fog árulni a török sátorban, két fiatal gentrykisasszony
                  társaságában, akiket eddig csak a színházak páholyaiból ismert. Pár nap múlva
                  bájos kollégái látogatást tettek a Nagy János-utcai lakásban s ez a magában véve
                  jelentéktelen esemény egy bomba szenzációjával riasztotta föl a bankigazgatónék
                  és az udvari tanácsosnék világát.</p>
               <p>A mulatság nagyszerüen sikerült; a szürke és elernyedt Budapest két hétre
                  kifogyhatatlan beszéd tárgyhoz jutott a csillogó tündéréjszaka révén. A parkban,
                  ahova évtizedeken át csak irigykedő és álmadozó sóhajok szállottak, színes és
                  káprázatos tüzek gyulladtak ki s a tükörsima fasorok között, melyek a nagy Trianon
                  hangulatát varázsolták a józan huszadik századba, hangos és jókedvü kacagás
                  hallatszott. A villamos reflektorok fényében fehér leányruhák ezüstje ragyogott, s
                  a harmatos pázsitot poétikus selyemuszályok seperték végig. A sátorokban hajnalig
                  folyt a vásár, míg odafönn, a palota dísztermében, lelkes rajongók hallgatták a
                  hangversenyt, melynek kedvéért Murány, világhírü hazánkfia, is meghosszabbította
                  budapesti tartózkodását... A siker, mellyel föllépése járt, igazolta a nagy művész
                  áldozatkészségét: a főherceg elragadtatva szorította meg a kezét, a pódiumot
                  pedig majdnem szétszedte alóla a zenebarátok fanatikus sokasága...</p>
               <p>Lübeckné, mikor késő éjszaka rögtönzött boltját bezárta, a nagy lépcsőházban
                  összetalálkozott a fiatal mesterrel, aki feltürt gallérral igyekezett a parkba
                  vezető kijárat felé.</p>
               <p>- Vége a vásárnak? Kifosztogatott már minden épkézláb embert? - kérdezte Lili
                  asszonytól, aki jókedvüen kezet rázott vele.</p>
               <p>Most látták egymást először a római találkozás után, mert Murány, aki rokonait
                  látogatni a vidéken járt, csak pár nappal ezelőtt jött Budapestre s mindeddig
                  konokul elkerülte a Nagy János-utcai palotácskát. De e percben, mikor a fák közül
                  részegítő illatok áradtak feléjük, s lelkük még tele volt a különös éjszaka
                  hangulatával, egyszerre elfelejtették a gúnyos párbajt, melyet a Quirinál-szálló
                  előcsarnokában megvívtak egymással s mosolyogva, majdnem szerelmes gyöngédséggel
                  tekintettek egymásra. Mindketten kissé mások voltak, mint rendesen: a művész arca
                  még égett a diadaltól, álmodozó szeme alatt széles karika sötétlett, - az asszony
                  diszkrét decolletage-ából kicsillogó hófehér vállának gömbölyüsége s hajában
                  káprázatos diadém sziporkázott. Mintha mind a kettőjüket valami ismeretlen láz
                  tüzelte volna: pillantásuk egymásba mélyedt és kezük öntudatlanul egybefonódott.
                  Most egyiküknek se jutott eszébe, hogy gúnyolódó megjegyzéseket tegyen, hogy
                  cinizmust és józanságot affektáljon; - ujjaik kedveskedve simultak egymáshoz és a
                  férfi halkan így szólott:</p>
               <p>- Nem volna kedve hozzá, hogy a parkban egy sétát tegyen?</p>
               <p>- Szívesen, - felelte az asszony és karját gyöngéden a férfiéba öltötte.</p>
               <p>Végigsétáltak a fák között, ahol már elcsitult az éjfélelőtti órák lármája: a
                  japán sátorok, az indiai pagodák üresen állottak, a szökőkutak színes lámpái közül
                  csak alig égett egy-kettő, de a magasban még hatalmas reflektorok ragyogtak
                  versenyt a sápadozó holdvilággal Itt-ott még járt egy-egy magányos pár, de
                  messzebb, a palota háta mögött, már sötétség és elhagyottság ütött tanyát, akárha
                  mérföldnyi távolságban lettek volna minden emberi kulturától. A kőfalon túl, mely
                  a Lászlóffy-kastélyt az utcától elválasztotta, elkésett villamosok csilingeltek,
                  száz lépésnyire innen hangos pesti korhelyek igyekeztek az éjjeli kávéházak felé,
                  - itt szűzies csönd lebegett az erdő fölött, mely a legendás tündérpalotát
                  körülfogta.</p>
               <p>- El tudja hinni, hogy Budapest kellő közepén vagyunk? - kérdezte Murány, míg a
                  sötét fasorba bekanyarodtak.</p>
               <p>Lilike némán rázta meg a fejét, aztán még szorosabban belekarolt a művészbe,
                  mintha attól tartott volna, hogy hirtelen valami elszánt csavargó bukkan eléjük az
                  elhagyott sűrűségből. Lassankint megkerülték az egész palotát, melynek ablakai
                  tüzes fénnyel világítottak bele az éjszakába s ahonnan édes és bódító
                  keringő-melódiák suhantak feléjük. Még mindig nem beszéltek egymáshoz, de mivel
                  már érezték, hogy a hallgatás beláthatatlan veszedelmeket rejt magában, néha
                  minden ok nélkül fölkacagtak s közömbös frázisokat váltottak egymással. Hangjuk
                  remegett és szívük dobogott a titkos és elfojtott izgalomtól. Az asszony
                  megigazította lecsuszott belépőjét és könnyedén kérdezte:</p>
               <p>- Mikor utazik?</p>
               <p>- Talán holnap, - válaszolta a férfi, de voltaképp egyikük se gondolt arra, amit
                  mondott, s a hideg szavak mögött ez a kérdés és felelet rejtőzött:</p>
               <p>- Szeretsz?</p>
               <p>- Hogy szeretlek-e? Oh, igen, - örökre szeretni foglak...</p>
               <p>Két óra volt; a messze egyetemi templomból idáig hallatszott a toronyóra ütése.
                  Most már lehetetlen volt tovább maradni, anélkül, hogy távollétük föltünést ne
                  keltett volna. Lilike összehuzta nyakán bolyhos köpenyét s halkan, kissé dideregve
                  szólott Murányhoz:</p>
               <p>- A holdfényes éjszaka után jól fog esni a rideg próza... Nem vezetne föl, kedves
                  barátom, a buffet-be? Úgy érzem, hogy minden könnyelmüségre képes tudnék lenni egy
                  csésze forró és illatos teáért...</p>
               <p>Tíz lépésnyire álltak a kastély főbejáratától, de egyetlen élőlény se volt a
                  közelükben. Murány sietve körülnézett, aztán hirtelen közelébb hajolt a
                  barátnőjéhez. És mielőtt Lilike a védekezésre még csak gondolhatott is volna,
                  ajkát reszketve és a szenvedélytől elvakulva szorította az asszony forró, piros,
                  fájdalomtól és boldogságtól vonagló kis szájára, mely előbb sírásra görbült, mint
                  a gyermeké, de aztán lázasan, mindenről megfeledkezve, viszonozta a szerelmes
                  férfi csókját... És ekkor könnyes szemmel, fuldokolva sietett föl a szőnyeges
                  lépcsőkön, melyek a nagy, márványos díszterembe vezettek.</p>
               
               
            </div>
         </div>
         <div type="group">
            <head>MÁSODIK KÖTETMURÁNY</head>
            
             <div type="chapter">
               <head>Búcsulátogatás.</head>
               <p>Délután négy óra. Lili asszony öltözőszobájában áll a nagy tükör előtt s míg a
                  szobaleány nagy buzgalommal foglalatoskodik körülötte, ő maga hatalmas tűóriásokat
                  szúr aranyszőke hajfürtjei közé. Az egyik kalaptűt még a fogai közt tartja, mikor
                  az inas csöndesen megjelenik az öltöző-szoba küszöbén.</p>
               <p>Lili (hátra se fordul): Mi az?</p>
               <p>Inas: Ez az úr kérdezteti, hogy a nagyságos asszony fogadja-e?</p>
               <p>Lili (egy pillantást vet a névjegyre, melyet az inas átadott neki. A névjegyen
                  csak ez az egyetlen szó áll: “Murány.” Pár pillanatig megdöbbenve nézi a
                  névjegyet, láthatólag zavarban van, de hirtelen így szól): Vezesse be a szalonba
                  és kérjen pár pillanatnyi türelmet.</p>
               <p>Az inas távozik, a szobaleány végez a gombokkal, kapcsokkal és füzőzsinórokkal,
                  Lili asszony pedig még egy utolsó pillantást vet az állótükörbe, mely franciásan
                  karcsu alakját hízelkedve visszasugározza. Aztán könnyedén fölsóhajt s lassu
                  léptekkel átsétál a szalonba.</p>
               <p>Murány (fölugrik, majd köszönés nélkül megcsókolja Lili asszony kezét):
                  Természetesen nem várt?</p>
               <p>Lili: Nem.</p>
               <p>Murány: Haragszik, hogy idejöttem?</p>
               <p>Lili (nem válaszol).</p>
               <p>Murány: Azt hitte, hogy szó nélkül eltünök a közeléből?</p>
               <p>Lili: Bizonyos voltam benne.</p>
               <p>Murány: Öt teljes nap óta nem láttam. A gyönyörü éjszaka óta, mikor gondolatban az
                  enyém volt, még hírt se hallottam magáról... Elmosódott a titokzatos sötétségben,
                  mint egy dal, melynek utolsó akkordja belevész az erdő susogásába és a hullámok
                  morajába. Ezt akarta?</p>
               <p>Lili (behúnyt szemmel): Ezt.</p>
               <p>Murány: Öt napja járok az ablakai alatt, mint egy szerelmes diák, aki kék szalagot
                  rejteget a számtani példatárában. Hol járt? Miért bújt el előlem? Az ablakai nem
                  nyiltak meg s hiába vártam mindenütt, ahol királynői jókedvében megfordulni
                  szokott. Egész időm abban telt el, hogy a cukrászdában, a korzón s a barátnői
                  zsúrjain lebzseltem s e<ptr target="http://I6.nl"/>sténként étteremből-étterembe
                  jártam, csak hogy a maga szőke fejét meglássam valahol. Néha pokoli kedvem támadt,
                  hogy az ablakait bezúzzam. Ez éjjel volt, mikor vértforraló világosság szürődött
                  ki hálószobája redőnyein. Reszkettem, mikor arra gondoltam, hogy mi történik most
                  odabenn, de mivel én is csak nyomorult kulturember vagyok, óvatosan megfékeztem
                  indulataimat s vacogó fogakkal fütyültem egy magános konflisnak, mely a palotája
                  előtt kóborolt. Tudja, hogy mire vetemedtem? Barátságot kötöttem azzal az
                  apache-sal, aki az autóját vezeti, mert azt reméltem, hogy így legalább hírt kapok
                  magáról. Megtudtam, hogy nem beteg és nem utazott el Budapestről, de napok óta
                  elhagyott vidékeken kószál, mintha hirtelen minden embert meggyűlölt volna. Azt
                  képzelte, hogy így el tudja pusztítani lelkemből annak az éjszakának emlékét,
                  melyre még halálom órájában is gondolni fogok?</p>
               <p>Lili (nagyot lélekzik, aztán egyszerre fölveti napsugaras kék szemét, melyben most
                  láthatatlan könnyek reszketnek): Murány, - nem szabad, hogy így beszéljen
                  velem...</p>
               <p>Murány: Ugyebár, lovagias cselekedet lett volna, ha szó nélkül elutazom
                  Budapestről? Ha titkommal búcsuzatlanul megyek át a földgömb másik oldalára s a
                  sikerben, a gazdagságban, a hírnévben keresek vigasztalást a fájdalomért, melyet a
                  fajankók és Schlemil Péterek minden földi kincsnél többre becsülnek? Mi jogon
                  merek boldogságot várni az élettől, mikor a maga Crocker-hősei némán és zúgolódás
                  nélkül szenvednek?</p>
               <p>Lili (egyszerüen): Murány, - hallgasson rám, hiszen talán sohasem lesz többé
                  alkalmunk rá, hogy négyszemközt beszéljünk egymással. Az imént azt mondta, hogy
                  még halála órájában is gondolni fog arra az éjszakára, - miért szól hát hozzám
                  ezen a cinikus hangon, mely még fájdalmasabbá és elviselhetetlenebbé teszi az
                  életemet? Ha igazán szeret, akkor a lelkembe lát és megért engem: oh, elhiteti,
                  hogy én is rettegéssel gondolok a jövőre! Jobban szeretem magát az apámnál és a
                  kis hugomnál is, mindenkinél jobban szeretem, aki eddig a szívemhez közel állott.
                  Mi lesz belőlem, ha maga is örökre egyedül hagy? Azt hiszi, hogy én nem várok
                  egyebet az élettől, mint hogy palotában lakjam, automobilon járhassak a
                  cukrászdába s a legjobb párisi szabónál készíttethessem toalettjeimet a milliomos
                  gyárosok estélyeire? Felületesnek, léhának és közönségesnek tart, mint a többi
                  hercegasszonyt, aki a Lipótvárosban pillantotta meg a napvilágot? Szegény barátom,
                  nincs igaza: nekem is vannak álmaim, melyekről sírva és fájdalmas szívvel mondok
                  le. És mégis mindörökre lemondok róluk, mert nem születtem arra, hogy bujkálás
                  révén jussak a boldogsághoz. Nem tudnék rossz lenni, talán meg is halnék inkább,
                  semhogy alávaló asszonnyá legyek. Ugy-e, hisz nékem és ugy-e nem vádol azzal, hogy
                  a kacér, az üreslelkü fajtámra ütöttem? Ugy-e elhiszi, hogy a lelkemből szólok
                  most magához s hogy én is sírva gondolok arra az éjszakára, melynek emléke még
                  késő öregségemre is drága lesz nekem? Murány, nyujtsa ide a kezét és búcsuzzék
                  tőlem: mi ketten nem vagyunk arra képesek, hogy hitványakká legyünk... Menjen és
                  gondoljon néha részvéttel a kis pajtására, aki arra született, hogy könnyezve
                  mulassa át az életét...</p>
               <p>Murány (aki eddig csillogó szemekkel hallgatott): Szegény kis pajtásom, magát
                  csakugyan elrontották a német regényei...</p>
               <p>Lili: Ez a válasza?</p>
               <p>Murány: Mi legyen a válaszom? Amit mondott, bízvást megállhatna egy szentimentális
                  német regény második kötetében, ahol érzelgős papir-szerelmesek szomjazzák
                  perverzül a boldogtalanságot, de mit akar vele a forró és napsütéses életben?...
                  A romantikát rég diszqualifikálták a rossz írók s ma már a legkisebb porosz
                  mezővárosban is csak elvétve találja meg azokat a félrevezetett bakfiseket, akik a
                  megfogható valóság elől holdfényes emlékeikhez menekülnek... A mártir-lemondás,
                  kedves barátnőm, báró Eötvös József óta kiment a divatból... Ma már a falusi
                  segédjegyzők is tudják, hogy a boldogsághoz minden embernek épp oly joga van, mint
                  a vízhez, a napfényhez és a levegőhöz... Miért akar belenyugodni abba, hogy
                  szerelem nélkül halad a tél felé, mely egyszer majd minden érzését
                  megfagyasztja?... A kötelesség? Ki hitette el magával, hogy egy idegen férfi
                  nyugalmáért épp úgy föl kell áldoznia fiatal életét, mint azoknak a szegény
                  szüzeknek, akiket gonosz népek valaha a bálvány irtózatos gyomrába
                  taszítottak?...</p>
               <p>Lili: Murány, - maga sohase fog engem megérteni...</p>
               <p>Murány: Szegény kis pajtásom, attól félék, hogy maga se érti meg önmagát. Miért
                  reszket attól, hogy emberi lehetőség szerint boldog legyen?... Miért rejtőzik a
                  korhadt bástya mögé, melyet pókhálós axiomákból épített, mikor a bástyán túl
                  ragyogó és illatos tavasz várja?... (Közelebb hajol Lilihez. Hangja rekedt s a
                  szemei lángban égnek.) Szeret és én is szeretem magát, mindketten fiatalok vagyunk
                  s az élet millió gyönyörüséget kínál nekünk... Mitől fél?... Egyszer minden véget
                  ér a földön, de a szerelem emléke még az öregség hósivatagát is aranyos napfénnyel
                  önti végig... Ne habozzék és ne húnyja be gyáván a szemét, hanem jőjjön a
                  karjaimba, melyek reszketnek a vágytól, hogy a dereka köré fonódjanak...</p>
               <p>Lili (dideregve): Ne...</p>
               <p>Murány: Szeretsz és csupán egyetlen boldogság lehet számodra: az, ha az enyém
                  leszel, szegény kis Lilim... (Suttogva.) Az enyém leszel, mert mindketten úgy
                  akarjuk s mert a végzetünk is úgy akarja...</p>
               <p>Vad és féktelen mámorral öleli magához az asszonyt, aki fuldokolva védekezik.
                  Mindkettőjük arca lángol a fölindulástól s többé nem szólnak, csak lihegve
                  viaskodnak egymással.</p>
               <p>Lili (olyan hangon, melyen a fájdalom, a csodálkozás, a megsértett önérzet, az
                  asszonyi szemérem valami kifejezhetetlen vegyüléke vibrál végig): Murány!</p>
               <p>E percben lépések zaja hallatszik s Muránynak csupán annyi ideje marad, hogy Lilit
                  hirtelen elbocsássa. Az asszony arcán tűzrózsák égnek, a haja rendetlen, míg
                  Murány sápadtan kapaszkodik meg az egyik fauteuilben. A következő pillanatban
                  Lübeck a szalonba lép.</p>
               <p>Murány (fölugrik s kínosan mosolyog): Jó estét...</p>
               <p>Lili (a szíve dobog és szeme előtt fénykarikák táncolnak): Murány a jövő héten
                  utazik és búcsuzni akart tőlünk... Amerikába megy és két éven belül nem igen
                  látjuk...</p>
               <p>Murány (elfuladó lélekzettel): Talán akkor sem...</p>
               <p>Csönd. A szobában félhomály van. Lübeck sápadtan mered a felesége rendetlen
                  frizurájára, miközben lassan, megzavarodva, vacogó fogakkal kezét nyujtja a
                  művésznek...</p>
               
            </div>
             <div type="chapter">
               <head>Nagler Leó.</head>
               <p>Egyedül maradtak ketten a szalonban, - Murány, pár zavaros bucsuszó után, távozott
                  - de jó darabig egyikük se beszélt: Lili egy francia regényben lapozgatott, Lübeck
                  pedig mozdulatlanul állott egy ablak mellett s elgondolkodva nézett a homályosodó
                  utcára. Végre az asszony letette kezéből a könyvet s szemét bátortalanul föl<ptr
                     target="elelle"/>vetette.</p>
               <p>- Apa még mindig beteg? - kérdezte halkan, félénken, miközben bátortalan
                  pillantást vetett az urára, aki szemét komor közömbösséggel meresztette az
                  átellenben sötétlő liget fáira.</p>
               <p>Lübeck ijedten fölrezzent.</p>
               <p>- Óh, igen, hogyne, - mondta valami furcsa hangon, mely világosan elárulta, hogy
                  egyáltalában nem értette meg, mit kérdeznek tőle.</p>
               <p>Az inas később jelentette, hogy a vacsorát föltálalták, mire mindketten átvonultak
                  az ebédlőbe, mely csak úgy csillogott a virágtól és az ezüsttől. Lili alig nyúlt
                  valamihez, de Lübeck, - aki folyton a szoba faragott mennyezetére függesztette a
                  szemét, - szinte öntudatlanul vett magának mindenből, bár szemmellátható volt,
                  hogy nem igen tudja, mit cselekszik. Mikor a csemegét az asztalra tették, hirtelen
                  fölállott a helyéből.</p>
               <p>- Ma este ülésem van a hitelezők védegyletében, - mondta szemlesütve s zavartan
                  megcsókolta a Lili homlokát. Az ajka hideg és száraz volt.</p>
               <p>- Elmégy? - kérdezte csodálkozva az asszony, miközben megdöbbenve tekintett az ura
                  szemébe. Házasságuk óta most történt legelőször, hogy Lübeck egyedül ment el
                  hazulról vacsora után.</p>
               <p>A férfi magára vette kabátját, melyet az inas az előszobából behozott.</p>
               <p>- Kénytelen vagyok, mert fontos és életbevágó dologról van szó. Akarod, hogy
                  elkisérjelek mamáékhoz?</p>
               <p>- Nem, akkor inkább itthon várom meg, amíg hazajössz. Soká fog tartani az
                  ülésed?</p>
               <p>- Lehet, hogy éjfélutánig is eltart, - mondta Albert, mialatt mereven belebámult a
                  csillár lángjába.</p>
               <p>Lili, ahogy egyedül maradt, fölgyújtotta a kandalló lángját, - április végére járt
                  az idő, de úgy érezte, hogy minden tagja didereg, - majd jó ideig olvasgatott a
                  Lemaitre könyvéből, anélkül, hogy a Keresztély király történetéből megértett volna
                  valamit. Később teát ivott s a zongorához ült, de csakhamar az az érzés fogta el,
                  hogy szempillái leragadnak az álmosságtól. Mikor azonban hátradőlt, hogy
                  elbóbiskoljon, az álom egyszerre elröppent a szeméből s megrémülve, tágranyitott
                  szemekkel tekintett körül az ismerős bútorok között. Hol volt? Mi történt vele?
                  Micsoda borzalmas változás zavarta föl tegnap óta az életét? Most hirtelen úgy
                  tünt föl neki, hogy egy idegen ember szemével látja önmagát s a foga szinte
                  vacogni kezdett rémületében... A bájos, dédelgetett, finom kis hercegkisasszony
                  helyett, akinek önmagát gyermekkora óta képzelni szokta, kacér, gonoszszemü,
                  érzéki teremtést látott az alacsony zongoraszéken, Páris külvárosi regényeinek
                  hősnőjét, aki selyemcipőcskéivel piszkos pocsolyák közt botorkált... Szepegve,
                  sírásra hajló ajakkal tekintett a szemközt függő tükörbe s dobogó szívvel, elálló
                  lélekzettel vizsgálta önmagát: a csipkepongyolás asszony, aki halálos ijedséggel
                  nézett rá, csakugyan nem a napsugaras Nagler Lili volt többé... Hova lett a régi,
                  nevető arcocskája, mely selyemhálós ágyacskájából hófehér leányszobájáig
                  elkisérte?... Most egyszerre valami szörnyü félelem fogta el s az az érzése
                  támadt, hogy az édes és selypítő Lilike, aki képzeletében még komoly leányszemei
                  mögött is ott huncutkodott, hirtelen eltünt a sötétségben, mely derüs gyerekkorát
                  elzárta előle... Mindeddig szerette, sajnálta és dédelgette önmagát s úgy érezte,
                  hogy az egész világ hasonló érzésekkel van eltelve iránta; most a drága, kékruhás
                  kicsike helyett, akinek gödrös arcocskáját szőke fürtök vették körül, egy idegen
                  asszony nézett rá gúnyosan a tükörből. Oly ijesztő volt ez a látvány, hogy
                  reszketve zsugorodott össze az alacsony zongoraszéken s mint kislány korában
                  szokta, halkan, panaszosan dünnyögte, miközben forró arcát egy láthatatlan archoz
                  dörzsölte:</p>
               <p>- Hol vagy, apa?</p>
               <p>Nagy bánatában most önkéntelenül az édesapjához fordult megint, mint kisbaba
                  korában, amikor anyja szigorúsága elől a gavalléros Nagler Leó karjaiba menekült.
                  Óh igen, még most is szerelmes volt az édesapjába, mint ahogy felnőtt leány
                  korában is akárhányszor hízelkedve kulcsolta karját a Nagler szép feje köré s
                  elérzékenyülve szólott, ha kérők tüntek föl a látóhatáron:</p>
               <p>- Sohase megyek férjhez, mert nem volna szívem hozzá, hogy téged, drágám, egyedül
                  hagyjalak...</p>
               <p>A jó Isten tudja, meddig sirdogált a zongora előtt, de egyszer csak hirtelen
                  fölriadt: Lübeck ott állott mellette a kis szalonban, az óra kismutatója pedig
                  közel járt a római II-őshöz. Éjfél után két óra volt s csak most vette észre, hogy
                  nagy kétségbeesésében elaludt. Egy percig ijedten nézett szét, de egyszerre
                  szégyenlősen elmosolyodott.</p>
               <p>- Nem haragszol? - kérdezte suttogva, bár senkise volt a szobában, aki szavait
                  meghallhatta volna.</p>
               <p>- Miért? - kérdezte Lübeck.</p>
               <p>- Mert ébren akartam bevárni, amíg hazajössz. Annyira féltettelek, hogy nem mertem
                  lefeküdni, - és lám, megesett velem a szégyen, hogy itt, a zongora előtt
                  elaludtam...</p>
               <p>Fölállott és karjait az ura nyaka köré kulcsolta, - most újra az az illúzió fogta
                  el, hogy mindazt, ami az utolsó huszonnégy órában történt, csak a forgatható
                  zongoraszékben álmodta s hogy az ezüstveretü üveglapról a kényeztetett kis Nagler
                  Lili mosolyog rá megint, a fehércipős, lipótvárosi hercegkisasszonyka, akinek
                  számára az élet csak derűt és jókedvet tartogat s akinek útjából millió dolgos kéz
                  hárítja el azokat a tüskéket és akadályokat, melyekben a közönséges halandók
                  elbuknak. És halkan, szemérmesen súgta, miközben tüzelő arcát a Lübeck vállára
                  szorította:</p>
               <p>- Nem akartam lefeküdni, mert féltem nélküled és azt akartam, hogy te fektess le,
                  te takargass be... Gyere, légy a szobalányom, mert a cselédek már javában az
                  igazak álmát alusszák... Akarsz oly kedves lenni, hogy levetkőztetsz, hogy a
                  blúzomat kikapcsolod?... Ha igen, akkor nyújtsd a karodat, mert a szemem már
                  majdnem leragad az álmosságtól...</p>
               <p>Elpirulva, csillogó szemmel tekintett az urára, - az arca most ismét gödrös volt s
                  szőke haja kibomlott, mint gyermekkorában, de Lübeck elfordította a fejét s
                  habozva válaszolt:</p>
               <p>- Nem értek a női ruhákhoz s a háromórás tárgyalás magamat is kimerített... Majd
                  inkább csöngetek a szobalányodnak, ő, azt hiszem, ügyesebb, mint én volnék...</p>
               <p>Megnyomta a villamos csöngetyü gombjai s mikor Mari, leragadt szempillákkal,
                  előkerült valahonnan, sietve visszavonult hálószobájába, miután Lilikét, kissé
                  reszketve, homlokon csókolta...</p>
               <p>Lübeck másnap egyedül költötte el reggelijét, - hajnalban kelt, mikor Lilike még
                  mélyen aludt, - délben pedig telefonon üzente a feleségének, hogy ne várja haza,
                  mert egy brünni üzletbarátjával ebédel. Lili, aki egyedül ült az asztalnál, kora
                  délután gyorsan felöltözködött és elment édesapjához, a gőzmalom irodájába. A
                  viruló, fiatal asszonyt a hivatalnokok lelkesedéstől ragyogó szemmel fogadták, -
                  leánykorában valamennyien szerelmesek voltak bele, - de éljenzésre nem került sor,
                  mert a vezérigazgató sugárzó arccal sietett leánya elé a várószobába.</p>
               <p>- Hát téged milyen szél fújt ide? - kérdezte boldogan, míg világszép leányát
                  magához ölelte.</p>
               <p>Lili jókedvüen csókolt kezet az édesapjának, de a mosoly egyszerre eltünt ajkáról,
                  mikor a párnázott ajtó becsukódott mögöttük.</p>
               <p>- Apa, tudod, hogy miért jöttem? - kérdezte sírásra hajló szájjal.</p>
               <p>- Kitaláljam? Kalapot vettél a háztartási pénzeden s most engem akarsz megpumpolni
                  elsejéig...</p>
               <p>- Ne tréfálj, apa, mert nagyon komoly dologról van szó. Az uram...</p>
               <p>Nem folytathatta tovább, mert Nagler Leó most hirtelen félbeszakította.</p>
               <p>- Az uradról akarsz beszélni? Hát te is hallottad a nagyszerü ujságot? Már neked
                  is besúgták, hogy az a boldogtalan tegnap este mit művelt?</p>
               <p>- Mit művelt? - kiáltott föl megdöbbenve Lili asszony.</p>
               <p>Oly őszinte ijedség csengett ki a hangjából, hogy Nagler most már csodálkozva
                  nézett a szemébe.</p>
               <p>- Kicsike leányom, hát értsük meg egymást! Nem arról akarsz beszélni, hogy az urad
                  tegnap a fél kaszinót kifosztotta?</p>
               <p>- Az uram tegnap a kaszinóban volt?</p>
               <p>A vezérigazgató gyöngéden leültette a leányát, derüs arccal rágyújtott egy
                  cigarettára, majd így szólott:</p>
               <p>- Szegény kis barátnőm, készülj el a legrosszabbra: Lübeckből tegnap civilizált
                  ember lett. Tudod ugy-e, hogy csak erőszakkal tudtuk beiratni a kaszinóba, mert
                  eleintén hallani sem akart arról, hogy a rengeteg tagdíjat fizesse? Végre azonban
                  mégis elszánta magát erre a szörnyüségre, de tegnapig még a tájékát is elkerülte
                  azoknak a termeknek, ahol szmokingos utonállók fosztogatják ki a betévedő
                  idegeneket. Tegnap este azonban hirtelen megtébolyodott; tíz után megjelent a
                  baccarat-szobában s mivel meglehetősen álmos játék folyt, kétezer koronáért
                  magához váltotta a bankot. Föl tudod fogni, hogy mi ez: az urad, aki a
                  tízfilléreseket állandóan a fogához verdesi, kétezer koronás baccarat-bankot
                  adott... Természetesen, most is beteljesedett a régi babona: a megőrült Lübeck
                  fölött ott virrasztott a smuciánok istene s félkettőkor minden pénz nála volt.
                  Képzelheted, milyen örömöt okoztak nekem ezzel a hírrel: nem a nyereségnek
                  örültem, hanem annak, hogy a vőmből végre nyugateurópai kulturember lett... Ahol
                  baccaráznak, - mondja a költő, - ott pihenj meg nyugodtan, mert a francia
                  kártyákat csak derék és jószívü emberek ismerik...</p>
               <p>- Az uram kártyázott a kaszinóban? - ismételte ámulva Lili asszony.</p>
               <p>- Kártyázott, sőt szemtelenül nyert, - válaszolta jókedvüen a vezérigazgató.</p>
               <p>Nevetve nézett a leányára, de egyszerre abbahagyta a nevetést: a Lilike gyönyörü
                  kék szeme nedves volt a kitörő könnyektől s a fiatal asszony reszketve borult a
                  vállára, miközben így szólott:</p>
               <p>- Tudod, hogy miért kártyázott? Mert azt hiszi, hogy megcsaltam, hogy hűtlen
                  voltam hozzá... Ez ejtette annyira kétségbe, hogy meg se állt a baccarat-asztalig,
                  pedig egy sas-utcai nagykereskedőtől ez sokkal több, mintha egy huszártiszt
                  fejbelövi magát...</p>
               <p>Nagler Leó fölkapta a fejét, - joviális arca egy szempillantás alatt megváltozott,
                  majd egy szerelmes rajongásával simogatta meg a menyecske-lánya rózsás arcát.</p>
               <p>- Azt merte hinni, hogy megcsaltad, hogy hűtlen voltál hozzá? - kiáltotta
                  elképedve.</p>
               <p>Lilike most elmesélt mindent, a leánykori zongoraleckéket, a római találkozót s
                  Murány legutolsó látogatását, majd az izgalomtól dideregve nézett őszhaju apja
                  szemébe.</p>
               <p>- El tudnád hinni, apa, hogy rossz voltam, hogy megfeledkeztem magamról? Te, aki
                  mindenkinél jobban ismersz a világon, föl tudnád tenni rólam, hogy ilyen
                  alávalóságra képes lehetek?</p>
               <p>Nagler megcsókolta a lányát, aztán kómikus grimászt vágva, így válaszolt:</p>
               <p>- Nem, kis lányom, én tűzbe tenném érted a kezemet, mert bizonyos vagyok benne,
                  hogy sohase lesz belőled rossz asszony... De ami igaz, az igaz: én se ugornám ki
                  boldogságomban a bőrömből, ha a bájos feleségemet rendetlen hajjal találnám egy
                  fiatal úr társaságában... Ez azonban nem változtat azon az elhatározásomon, hogy
                  annak a tébolyodottnak a fejét alaposan megmossam... Hát menj csak el nyugodtan a
                  cukrászdába, majd lesz rá gondom, hogy még ma este rendet csináljak
                  köztetek...</p>
               
            </div>
             <div type="chapter">
               <head>Flirt.</head>
               <p>Nagler Leó, aki huszonöt éve minden nap a milliomosok klubjában kártyázott vacsora
                  előtt vagy másfél órát, ez estén elmulasztotta rendes piquet-partieját, s hivatal
                  után elsietett a Sas-utcába. Jókor jött; a segédek és az inasok már mind a bolt
                  előtt őgyelegtek, az egyik háziszolga épp a vasredőnyöket húzta le, Lübeck Albert
                  pedig kalapostul, felöltőstül állt a kocsiút közepén.</p>
               <p>A vezérigazgató kezet nyujtott a vejének, megvárta, míg az üzleti személyzet
                  elszéled, aztán barátságosan karonfogta a fiatal urat.</p>
               <p>- Édes fiam, - mondta mosolyogva, - arra akarlak kérni, hogy szentelj nekem egy
                  félórát. Tudom, hogy te se vagy barátja az üdítő sétáknak, évszámra se gyalogolsz
                  tizenöt kilométert, de most az egyszer fel fogod áldozni magadat és jársz velem
                  egy jó nagyot a Dunaparton. Nagyon fontos beszélnivalóm van veled, - ez pedig
                  kocsiban vagy villamoson lehetetlenség.</p>
               <p>Lübeck szótalanul bólintott, aztán ellenmondás nélkül követte az apósát.
                  Végigmentek a Sas-utcán, a Szabadság-téren, a külső Nádor-utcán, majd a Parlament
                  előtt kikanyarodtak a Dunához, ahol már a malmok és a gyárak füstölögnek. Nagler
                  mindeddig semmit se beszélt, de most egyszerre odafordult a vejéhez.</p>
               <p>- Albert, - mondta komolyan, - tudod te, hogy mi az a flirt?</p>
               <p>A fiatal kereskedő megrázta a fejét.</p>
               <p>- Édes fiam, - folytatta Nagler, - te sok mindent nem tudsz abból, amivel az egész
                  világ tele van. Én az utolsó vagyok azok közül, akik elmaradottságodért
                  hibáztatnak, mert én nagyon jól tudom, hogy téged nem éppen a legmodernebb iskolák
                  elvei szerint neveltek. A te derék és jóravaló szülőid háza egy őskori sziget a
                  fejlődő Budapest közepén, s te körülbelül ugyanolyan milieuben nőttél föl, mint
                  tizennyolcadik századbeli dédapád, aki még gyorskocsin utazott Dombovárról a
                  fővárosba. Ez nem hiba, mert erről te épp oly kevéssé tehetsz, mint arról, hogy
                  vörösesszőke hajad van. De az már igenis hiba, hogy a többi embert, aki
                  születésétől fogva itt él a huszadik században, szintén a te képedre akarod
                  átformálni. Ez, - lásd be, édes fiam, - meglehetősen nagy intoleráncia tőled. Itt
                  van például a feleséged, akiről lánykorában jól tudtad, hogy csupa lelkesedés és
                  csupa modernség, s akiben mi gyerekkora óta ápoltuk, dédelgettük azt a finom,
                  művészi hajlamot, melyet már születésekor magával hozott. Miért kívánod tőle, hogy
                  ő is úgy éljen, úgy gondolkozzék, mint a nagyanyád és a dédanyád, akik lesütötték
                  a szemüket, ha egy idegen férfi megszólította őket, s akik menyecskekorukban is bő
                  és formátlan ruhában jártak, nehogy bűnös vágyakat ébresszenek valakiben? Ez talán
                  jó és helyes dolog volt a tizennyolcadik században, de ma, mikor a fiatal
                  asszonyok természettudományi könyveket olvasnak, s épp oly emberileg ki akarják
                  élvezni az életüket, mint akármelyik férfi, meglehetősen naiv és kómikus
                  viselkedés volna. Az asszony ma épp úgy jogot formálhat az élet minden
                  szépségéhez, mint mi, s ameddig a polgárilag kodifikált tisztesség határai közt
                  marad, nincs is joga senkinek ahhoz, hogy ebben megakadályozza. Nem úntatlak?</p>
               <p>Lübeck mereven bámult egy otromba gőzmalom tizedik emeleti ablakaira, de semmit se
                  válaszolt.</p>
               <p>- Nem te rólad beszélek, - folytatta tovább Nagler Leó, - aki egy rendkivüli
                  kivétel vagy, hanem a többi férjről, aki a boltját, az irodáját, a rendelőszobáját
                  nem tekinti kárpótlásnak az élet millió szépségéért s aki kedve szerint ki akarja
                  élvezni azt a rövid negyven-ötven-hatvan évet, amit valami titokzatos tréfamester,
                  akit jobb elnevezés híjján sorsnak hívunk, pajkos jókedvében ajándékozott neki.
                  Gondold csak egy kicsikét át a férfiak életét. Mi kávéházba, kaszinóba járunk, -
                  ismétlem, nem terólad van szó, mert te egyenes leszármazottja vagy a bibliai
                  szenteknek, - kártyával, lóversennyel izgatjuk az idegeinket, minden asszonynak
                  impertinensül a kalapja alá nézünk s ha akad köztük egy-egy, aki négyszemközt is
                  hajlandó velünk eszmecserét folytatni, bizony isten, nem hivatkozunk arra, hogy ez
                  irányban már becsületbeli fogadalmat tettünk az V. kerületi anyakönyv-vezetőnek.
                  Mutass rajtad kívül egy férfit, aki egy kínálkozó szerelmi légyottot elmulaszt!
                  Nekem ősz hajam van, a lányom férjes asszony, innen-onnan, - ha a jó Isten
                  megsegít, - nagyapa leszek, de ha egy szép asszony megnéz, egyszerre úgy érzem,
                  mintha csak tavaly végeztem volna el a pozsonyi kereskedelmi akadémiát. Ha azt
                  hiszed, hogy életemben valaha csak egy pillanatig is haboztam arra nézve, vajjon
                  hűséges hitvesemet megcsaljam-e, akkor nagyon félreismersz, édes fiam. És rajtad
                  kívül mindnyájan ilyenek vagyunk, amíg csak penészes, ősz szakállunk át nem nő az
                  asztalon. Az utcán, a nyilvánosság előtt élünk, tízezer szabadságban van részünk,
                  amitől az élet az asszonyokat eltiltotta, s mégis azt kivánjuk, hogy feleségeink
                  a házi tűzhely unalmával beérjék. Nem gondolod, hogy ez épp olyan barbárság, mint
                  az, hogy valaha Ubrik Borbálát befalazták?</p>
               <p>Kérdőleg nézett a vejére, de Lübeck még mindig konokul tartózkodott minden
                  választól. Nagler, miután hiába várt néhány pillanatig, tovább beszélt.</p>
               <p>- Itt van már most a flirt, melyet az okos emberek szinte egyértelmüleg beiktattak
                  az elnyomott asszonyok jogai közé. Tudod, hogy micsoda a flirt? Az első lépés a
                  két nem teljes egyenjogusítása felé, mely még a jövendő századévek méhében pihen.
                  Az igazság tulajdonképpen az lenne, ha az asszony hűtlenségét épp oly megbocsátó
                  szemmel néznők, mint a férfiét, - de mivel erre még vagy tíz-huszezer évig aligha
                  leszünk hajlandók, nagy kegyesen törvénybe iktattuk a flirtelés jogát.
                  Megengedjük, hogy udvaroljanak a feleségeinknek, hogy édes és diszkrét
                  bizalmaskodásokkal izgassák őket, de az izgalmak gyümölcseit, zsarnok fejedelmek
                  módjára, önmagunk élvezzük. Millió szabadságunkért, élvezetünkért cserében szemet
                  húnyunk a fölött, hogy idegen férfiak is bájosnak találják a feleségünket, s hogy
                  ezt csillogó szemmel megmondják neki. Miért irigyled tőlük ezt a naiv és ártatlan
                  gyönyörüséget? Miért vágsz oly keserves arcot, ha a szerelem egy smokingos
                  elzüllöttje, - akinek százszor több oka van rá, hogy téged irigyeljen, - reszketve
                  és vágytól dideregve néz a feleségedre? Azt hiszed, ez elegendő ok arra, hogy egy
                  sereg jobb sorsra érdemes pointeurt kifosztogass?</p>
               <p>Jól hátbaütötte a vejét, azt remélve, hogy a mulatságos baccarat-kaland
                  visszaidézése még a komor Lübecket is megnevetteti, de a fiatalember még mindig
                  változatlanul merev arccal hallgatta, mintha nem is értené, hogy az élet e
                  fehérhaju művésze mit beszél hozzá. Közben már kiértek a gyárak rayonjából, az idő
                  észrevétlenül alkonyatra fordult, s messziről, Ujpest felől, hűvös szellő
                  lengedezett az elhagyott Dunapartra. A némaság kissé zavarba hozta Nagler Leót,
                  most már ő is elkomolyodva ballagott a veje oldalán, s mivel érezte, hogy ezt a
                  konok legényt a maga könnyelmü viveur-logikájával aligha ejtheti tévedésbe,
                  megzavarodva folytatta:</p>
               <p>- Ne légy csacsi... igazán semmi okod rá, hogy a fejedet lehorgaszd...</p>
               <p>E pillanatban a villamos megálló elé értek s Lübeck, mintha hirtelen elszánta
                  volna magát egy erélyesebb lépésre, egyszerre csak fölugrott a város felé robogó
                  sárga kocsira, s a perronról kiáltotta elképedő apósának:</p>
               <p>- Bocsásson meg, de félnyolc után dolgom van... Egy troppaui gyáros várakozik rám
                  a dunaparti kioszkban...</p>
               <p>Elment, anélkül, hogy a Nagler Leó fejtegetéseire válaszolt volna s a
                  vezérigazgató jó darabig megdöbbenve bámult a villamoskocsi sötétbe vesző lámpája
                  után. Később ő is megindult a város felé, de optimizmusa most már jóval
                  megcsökkent; valami homályos sejtelem kezdett derengeni a lelkében, hogy ez a
                  fickó keményebb nyaku, mint hitte volna s hogy leánya házassága aligha lesz oly
                  boldog, mint valaha behunyt szemmel gondolta.</p>
               <p>Mindeddig a maga törpe képmásait látta a körülötte hullámzó emberekben, az a fixa
                  ideája volt, hogy mindenki az ő derüs szemével látja a világot s hogy szuggeráló
                  ereje a csodával határosan meg tudja változtatni az emberek gondolkodását. De e
                  pillanatban valami különös balsejtelem fogta el: ez a szögletes, nyakas és
                  szófukar legény hirtelen olybá tünt föl előtte, mint akiről minden elmélet
                  lepattan s mint aki komoran, erős fejjel és kitérés nélkül halad a maga
                  kicirkalmazott útvonalán.</p>
               <p>A Naglerék ebédlőjében ritka vendég volt a rosszkedv és az idegesség, de ez estén
                  hallgatva ültek mindhárman az asztal mellett s csak a fekete kávénál szólott
                  Naglerné gyöngéden a leányához:</p>
               <p>- Menj, édesem és olvass valamit a szobádban, mert az apáddal igen fontos
                  beszélnivalóm van...</p>
               <p>Magda fölállott és illedelmesen kezet csókolt a szüleinek, de az ajtónál hirtelen
                  visszafordult.</p>
               <p>- Azt hiszem, nincs értelme, hogy titkolóztok előttem, - mondta kipirulva.</p>
               <p>Nagler csodálkozva nézett a kisleányra, aki azonban bátran kiállta a
                  pillantását.</p>
               <p>- Nagyon jól tudom, hogy a Lili házaséletéről van szó s hogy a szegény Lübeck
                  igen-igen boldogtalannak érzi magát. Megengeditek, hogy én is megmondjam a
                  véleményemet? Vagy azt hiszitek, hogy egy magamfajta csitri lánytól nem tellik ki
                  semmiféle okosság?</p>
               <p>Elszántan odalépett a szülei elé s bátran, égő arccal folytatta:</p>
               <p>- Albert nagyon jó ember és megérdemelné, hogy teljesen boldog legyen. Ha én
                  volnék a Lili helyében, nem engedném, hogy idegen férfiak udvaroljanak nekem, mert
                  az uram boldogsága mindennél fontosabb lenne előttem.</p>
               <p>- Mit beszélsz, te tacskó? - kiáltott föl Naglerné megütődve.</p>
               <p>Vésztjóslóan nézett a leányára, mint valaha, régen, mikor a hevesebb
                  nézeteltéréseket egy hirtelen pofonnal szokta elintézni, de Nagler, aki nem volt
                  barátja a viharos jeleneteknek, gyorsan véget vetett a keletkező zivatarnak.</p>
               <p>- Feküdj le, bolond kis lányom és ne avatkozz olyan dologba, amihez nem értesz.
                  Inkább olvasgass az angol nyelvtanodból, mert lassanként már mindent elfelejtesz,
                  amit tudtál...</p>
               <p>Magdácska durcás vállvonítással távozott, de az ajtó mögött megállt egy pillanatra
                  s fülét odaillesztette a kulcslyukra. Semmitse hallott s erre lábujjhegyen
                  bevonult a hálószobájába. Az angol könyvhöz azonban nem nyúlt, hanem jó ideig
                  mozdulatlanul ült íróasztala előtt. Mire gondolt? Mit forgatott akaratos kis
                  fejében? A jó Isten tudja. Annyi azonban bizonyos, hogy éjféltájban, mikor végre
                  elszánta magát rá, hogy lefeküdjék, megindultan így szólott magában:</p>
               <p>- Holnap félkiló kuglert veszek az angolnának s megvesztegetem, hogy kisérjen el
                  Alberthez az üzletbe. Beszélni fogok azzal a szegény és szomoru fejével...</p>
               
            </div>
             <div type="chapter">
               <head>A főnök úr irodájában.</head>
               <p>Magda belépett az üzletbe és a nagy, sas-utcai hombár egyszerre forrongani
                  kezdett: a segédek nyájasan bókoltak feléje, az utazóügynökök lekapták fekete
                  selyemsipkájukat, az inasok abbahagyták a vizes nyolcasokat és a könyvvezetők
                  mosolyogva tekintgettek kifelé üveges ketrecükből... Mindnyájan abbahagyták egy
                  pillanatra munkájukat, mert hirtelen úgy tetszett nekik, hogy tavaszi napsugár
                  suhant be a kalmukok és a moldonok közé. Magda most járt a tizenhetedik évében s
                  még nem mondott búcsut végképp a háztartástannak és a kisérleti természettannak;
                  de molett és bájos volt, mint a szent Márkus-tér galambjai, szeme csillogott a
                  jókedvtől és a huncutságtól s kurta szoknyája alól a mesebeli hamupipőke filigrán
                  lábacskái kandikáltak ki indiszkrétül a külvilágba... Oly szép volt, mint egy
                  pasztellkép az Illustration karácsonyi számában s a műveltebb falusi vevők, akik
                  szorgalmasan el szokták olvasni német napilapjukban az Allerlei-rovatot, az
                  ajkukkal csettintve, így szólottak magukban:</p>
               <p>- A májusi tündér régente cserfalombokkal a fürtjei közt járt a holdfényes
                  erdőben... Most chevreaux-cipőit és angol kosztümöt visel s halszemü öregasszonyok
                  társaságában ejti kisértésbe a vidéki izraelitákat...</p>
               <p>Igy szólottak magukban a velour-kendőket válogató kiskereskedők, de Magda nem igen
                  vette tudomásul a belépésével okozott szenzációt, hanem egy édes pillantást vetett
                  Bienenstock úrra, a Lübeck-cég legöregebb segédjére.</p>
               <p>- Itt a főnök úr? - kérdezte mosolyogva, miközben kék szemét kacérul Bienenstock
                  úrra emelte.</p>
               <p>A vén segéd lelkesedve bólintott.</p>
               <p>- A főnök úr odabenn van az irodában. Parancsolja talán, hogy kihivassam?</p>
               <p>- Óh nem, köszönöm, majd inkább bemegyek hozzá...</p>
               <p>Hízelkedve karonfogta az angol hölgyet, végigment az üzleten és a kéziraktáron s
                  egy zegzúgos, piszkos folyosón túl szerencsésen rábukkant a főnöki irodára, mely
                  nem igen volt nagyobb egy oceánjáró gőzhajó kabinjánál. Ez volt az a helyiség,
                  ahol az öreg Lübeck félszázadon át a millióit összeharácsolta s ahol most, egy
                  forgatható széken, a fiatal, lüszterkabátos főnök görnyedt a levelei és üzleti
                  könyvei fölött.</p>
               <p>- Szabad? - kérdezte Magdácska, amíg a poros üvegajtót bátortalanul
                  fölnyitotta.</p>
               <p>Albert tágra nyilt szemmel ugrott föl a helyéből.</p>
               <p>- Szervusz Magda! - kiáltotta örvendve.</p>
               <p>- Szervusz drágám, - válaszolta a kislány, miközben nagykomolyan kezét nyujtotta a
                  sógorának. - Nem haragszol, hogy ilyen váratlanul betoppantunk hozzád? Gyere,
                  hadd mutatlak be az angol kisasszonyomnak, aki előtt különben bátran beszélhetünk
                  akármit, mert szegényke egy szót se tud magyarul.</p>
               <p>- Hát titkokat akarsz beszélni velem?</p>
               <p>- Gondolhatod, hogy fontos dolog lehet, ha egyszer idejöttem ebbe a porfészekbe,
                  ahelyett, hogy a Dunaparton sétálnék. Mondd, itt senki sincs, aki a port
                  letörölgetné? Akármibe fogadok veled, hogy ezt az ablakot az üzlet megalapítása
                  óta még sohase tisztogatták...</p>
               <p>- Ugyan, ugyan, még mit nem gondolnál? Világosan emlékszem rá, hogy gyerekkoromban
                  láttam itt egy öregasszonyt, aki egy magas széken állt az ablak mellett s kék
                  törlőrongy volt a kezében. Ennek még alig van huszonöt esztendeje...</p>
               <p>Nevetve néztek egymásra: látszott rajtuk, hogy szeretik és megértik egymást s hogy
                  a rokoni köteléknél százszorta erősebb pajtásság fűzi őket egymáshoz. Egy percig
                  derüs jókedvvel hallgattak, de a kisleány utóbb egyszerre elkomolyodott.</p>
               <p>- Édes fiam, - mondta, - nagyon szeretnék őszintén beszélni veled. Elképzelheted,
                  hogy nem hiába vesztegettem meg ezt a tisztes matrónát, - két kiló Kuglert igértem
                  neki, csak hogy titokban idekisérjen, - s nem hiába töltöm az időmet ebben a
                  pókhálós zúgban, ahelyett, hogy a dunaparti korzón csavarnám el a szegény
                  aszfaltbetyárok fejét. Azért jöttem, mert ma éjjel szentül megfogadtam, hogy
                  rendet csinálok köztetek s jól megmosom a fejedet, amiért ilyen érzékeny, nagy
                  gyerek vagy... Különben egyitek nagyobb gyerek, mint a másik s ha nem volna a
                  családban egy ilyen komoly és érett nő, mint én vagyok, a jó Isten tudja, hogy ez
                  a csacsiság hogyan végződnék?... De szerencsére itt vagyok én, akinek mind a
                  kettőtöknél több az eszem... Nem mondanád hát meg, hogy miért haragszol már két
                  hét óta Lilikére?... Miért horgasztod le az orrodat, ahelyett, hogy mindennap
                  kétszer hálát adnál az Istennek, amiért ilyen bájos feleséget adott neked?</p>
               <p>Szigoruan fölhúzta pisze orrocskáját, de Lübeck nem reagált az erkölcsi leckére,
                  hanem gyöngéden és bánatos mosollyal válaszolt:</p>
               <p>- Drágám, minek eszel lefekvés előtt annyi Kugler-bonbont? Hidd el nekem, csupán
                  ez az oka, hogy annyi bolondságot összeálmodsz.</p>
               <p>- Azt hiszed, hogy velem még nem beszélhetsz komoly dolgokról? Te is azt gondolod,
                  hogy nekem csak táncosokon, szép toiletteken és nyalánkságokon jár az eszem? Édes
                  fiam, mennyire félreismersz! Igaz, hogy nem vagyok még túlságosan öreg s hogy
                  apáék afféle éretlen tacskónak tartanak, de biztosítalak róla, hogy nagyon jól
                  ismerem az életet s olyasmiket is tudok, amikre az iskolában nem tanítják a
                  kisleányokat. Te talán azt hiszed, hogy én semmitse látok abból, ami körülöttem
                  történik? Igen, otthon kénytelen vagyok a tudatlan bakfist játszani, akinek az a
                  legnagyobb gondja, hogy az angol leckéjét elkészítse, de ez csak egyszerü komédia
                  és ravaszság, mert szegény mamáék szigoruan megkövetelik tőlem, hogy édes és
                  szeretetreméltó kisbaba legyek. Azt mondom neked, hogy ne higyj a tizenhétéves
                  kisbabákban, mert ez a tipus már csak a rossz magyar drámaírók színműveiben él. A
                  tizenhétéves kisbabák ma már épp annyit tudnak, mint a huszonkétéves asszonyok,
                  de szemtelenül titkolóznak mindenki előtt, s csupán akkor engednek belepillantani
                  a lelkükbe, ha egy olyan jó és okos emberrel beszélnek, mint te vagy, fiam. Téged
                  sokkal jobban szeretlek, semhogy affektáljak előtted, azért nyiltan megmondom,
                  hogy én már hetek óta nézlek és figyellek, s nagyon jól tudom, hogy titokban
                  boldogtalannak érzed magadat.</p>
               <p>- Kis Magdám, ne olvass rossz angol regényeket, mert ezek az okai, hogy egy
                  sas-utcai boltost összetévesztel egy angol lord másodszülött fiával...</p>
               <p>- Kedves barátom, néha a sas-utcai boltosok épp oly szentimentálisak, mint az
                  angol lordok fiai, hiába játsszák a rideg és szívtelen üzletembert. Te különben
                  meglehetősen rosszul játszod, oly rosszul játszod, hogy bizonyosan éhenhalnál, ha
                  a színpadon akarnád megkeresni a kenyeredet. Azt hiszed, hogy a segédeid, az
                  inasaid, a csomagoló munkásaid nem olvasnak le mindent az arcodról? Még ezek is
                  tudják, hogy valami rettenetes bánat marcangolja a szivedet, - s titokban
                  valamennyien sajnálnak, pedig sokkal jobban tennék, ha nyiltan a szemedbe
                  kacagnának. Mert tulajdonképp miért vagy ilyen borzasztóan lehangolt? Azért, mert
                  Lilike más férfiakkal is beszél, s a szemed láttára kacérkodik egy nagyzási
                  mániában szenvedő zongoraművésszel? És még te mered mondani, hogy én vagyok a nagy
                  gyerek? Bolond kis Albertem, nézz körül a pesti asszonyokon: valamennyinek megvan
                  a maga Muránya, épp úgy megvan, mint a szép lakása, az automobilja és a húszezer
                  koronás brilliáns-diadémja. Ez hozzátartozik az előkelőséghez, de épp oly
                  külsőség, mint az ékszer vagy a gépkocsi. És elhiheted nekem, a csacsi
                  kislánynak, hogy a Murányok se bírnak több jelentőséggel, mint a szép butorok és
                  a drága gyémántok. A flirt hozzátartozik a boldogság látszatához, akár a
                  földszinti páholy és a szenzációszámba menő házibál. Igy neveltek bennünket, ezt
                  látjuk magunk előtt a barátnőinknél és az ellenségeinknél, tehát magunk is
                  ragaszkodunk hozzá, bár képtelenek volnánk rá, hogy komolyan rosszak legyünk. Az
                  erkölcsi érzésünket nem kell féltened, fiam, ha ostobán ragaszkodunk is a divatos
                  szokásokhoz. El tudod képzelni, hogy Lili valaha mást szeressen, mint téged? Ő is
                  úszik az áramlattal, - istenem, hiszen szegényke szintén a Lipótvárosban
                  született, - de bizonyos lehetsz benne, hogy egész lelkével vonzódik hozzád, s el
                  se tudná képzelni az életet az ő mogorva és érzékeny ura nélkül. Mit bánt téged,
                  hogy neki is megvan a maga játékszere, mikor ez a játékszer semmivel se
                  veszedelmesebb, mint amilyen a beszélő francia babája volt valamikor? Ha elveszed
                  tőle, sírva fakad és szerencsétlennek érzi magát, de ha nála hagyod, biztosan
                  eljön az idő, mikor unott arccal a sarokba dobja...</p>
               <p>A kis leány oly okosan és annyi megennivaló komolysággal beszélt, hogy Albert
                  könnyektől csillogó szemmel nézett rá, keze pedig önkéntelenül a Magdácskáé után
                  nyult. Egy percig elérzékenyülve tekintettek egymásra, de Lübeck utóbb halkan
                  megszólalt. Ezt kérdezte:</p>
               <p>- Neked is meglesz asszonykorodban a játékszered? Te se tudod elképzelni Murányok
                  nélkül a boldogságot?</p>
               <p>Magda szenteskedve sütötte le a szemét.</p>
               <p>- Én csak egy csitri kislány vagyok, - mondta ártatlanul. - Nekem még nem szabad
                  házasságról beszélnem, mert az édes mamának könnyen eljár a keze. Mit értek én
                  még a komoly felnőttek dolgaihoz?</p>
               <p>Fölkelt, intett az angol hölgynek, aki eddig lángoló buzgalommal tanulmányozott
                  egy magyar vasúti menetrendet, aztán jópajtás módjára kezét nyujtotta
                  Albertnek.</p>
               <p>- Föl a fejjel és ne lássam többé, hogy ostobaságok miatt gyötrődöl... És ha
                  valami fájdalmad van, csak szólj nekem, majd újra megmosom a buksi fejedet...</p>
               <p>Mosolyogva kilibbent a piszkos kis irodából és Albert úgy érezte, hogy az aranyos
                  napfény, mely eddig a homályos ablaküvegen át becsillant, egyszerre eltünt a
                  komor, budai hegyek mögött. Az irodára félhomály borult és a háziszolga
                  meggyujtotta a gázlámpákat.</p>
               
            </div>
             <div type="chapter">
               <head>Álmok.</head>
               <p>Lübeck és Lübeckné ismét együtt ülnek vacsora után a Nagy János-utcai palota
                  ebédlőjében. Mostanában majdnem minden estéjüket otthon töltik, mert Lübeck a
                  legkülönbözőbb kifogásokkal hozakodik elő, csakhogy ne kelljen elmozdulnia
                  hazulról. Most szokás szerint hallgatnak; az asszony egy sárgakötéses, francia
                  regényben lapozgat, a férfi a német estilapot olvassa. Máig egyikük se zavarta meg
                  a csöndet; tíz óra után Lili szó nélkül megcsókolta az ura homlokát, s komolyan
                  átvonult a hálószobába, ahová Albert húsz-huszonöt perc mulva követte. Az asszony
                  ilyenkor már mélyen aludt, s a férfi halkan, óvatosan vetkőzött, nehogy feleségét
                  fölébressze. Két hét óta egyszer se ébresztette föl... Ma azonban váratlan dolog
                  történik; Lili leteszi tíz óra után a könyvét, de nem megy át a hálószobába, hanem
                  egyszerre megszólal:</p>
               <p>Lili: Mondja, mit gondol maga tulajdonképpen én rólam?</p>
               <p>Albert (elpirul s mosolyog, mint mindig, amikor zavarban van).</p>
               <p>Lili: Mostanáig szó nélkül eltürtem a viselkedésedet, mert azt hittem, hogy végre
                  is megjön az eszed. Miért dacoskodol? Miért nem méltatsz arra, hogy beszélj
                  hozzám? Meddig akarod még folytatni sértegetéseidet? Ideje, hogy egyszer már
                  őszintén beszéljünk egymással, mert ezzel az élettel már, elhiheted, torkig
                  vagyok.</p>
               <p>Albert: Micsoda élettel?</p>
               <p>Lili: Nem teszel szemrehányást, semmivel se vádolsz, de úgy ülsz itt, mint egy
                  mártir, akit olajban megfőztek. Mi bajod? Miért nem mondod meg, hogy mi a panaszod
                  ellenem? Azt hiszed, hogy ez tovább is igy fog menni? Nem, kedves barátom,
                  biztosítlak róla, hogy most már teljesen elég volt.</p>
               <p>Albert (kínosan mosolyog).</p>
               <p>Lili: Beszéljünk nyiltan: attól a délutántól kezdve, hogy Murányt itt találtad
                  nálam, nem volt még hozzám egy jó szavad. Mi következik ebből? Az, ugyebár, hogy
                  léha és inkorrekt asszonynak tartasz, mert ha nem így volna, akkor huszonnégy órán
                  át se tudnál haragot tartani ellenem. A Murány látogatása azt a gyanut keltette
                  benned, hogy nem vagyok többé méltó hozzád, - de ha így van, akkor miért tűröd
                  meg, hogy egy fedél alatt éljek veled?</p>
               <p>Albert (dadog): Én...</p>
               <p>Lili: Azt kell hinned, hogy megcsaltalak, hogy hűtelen voltam hozzád, - de akkor
                  mi akadályoz még abban, hogy a házadtól elkergess? Miért nyugszol bele abba, hogy
                  egy alávaló teremtéssel éled végig az életedet? Kit sajnálsz? Engem? A rossz
                  asszony nem érdemli meg, hogy egy becsületes férfi föláldozza magát érte, - ez
                  olyan együgyü szentimentálizmus lenne, mely semmikép se méltó hozzád. A szülőimet
                  sajnálod? Ne félj, ők nem tartoznak azok közé, akik az életet bármily körülmények
                  között is tragikusnak találják. Gyermeked nincs, a társadalommal sohase törődtél
                  valami sokat, - mi kényszerít hát arra, hogy egy romlott és erkölcstelen
                  teremtéssel együtt élj?</p>
               <p>Albert (még mindig mosolyog, de vonásai lassankint ellágyulnak, s a zavar, a
                  részvét, a fájdalom valami különös vegyülékével néz az asszonyra, aki komoly
                  sápadtságában szebbnek tünik föl előtte, mint valaha. A Lili szemei csodálatosan
                  ragyognak, s dús, szőke haja szinte fénylik a villamos lámpák világosságában.
                  Nyugodtnak látszik, de szavai mögött érezni lehet idegei lázas reszketését. A
                  férfinak nagy fáradságába kerül, hogy könnyeit elfojtsa): Nem tartalak romlott
                  teremtésnek.</p>
               <p>Lili (még mindig hidegen): Nem?</p>
               <p>Albert (kínosan nyel): Nem.</p>
               <p>Lili: És akkor?</p>
               <p>Albert (hallgat).</p>
               <p>Lili: Akkor miért nem méltatsz két hét óta arra, hogy beszélj hozzám? Miért nem
                  csókolsz meg? Miért nem tekintesz többé a feleségednek? Miért sértegetsz
                  lépten-nyomon, ha azt hiszed, hogy nem adtam okot erre a viselkedésre?</p>
               <p>Albert: Nem hiszem, hogy megcsaltál, - bizonyos vagyok benne, hogy ilyesmire
                  képtelen vagy. Nem születtél arra, hogy rossz asszonnyá légy, - a rosszaságra épp
                  oly kevéssé vagy inklinálva, mint én arra, hogy valakinek a tárcáját ellopjam. Ez
                  nevelés és atavizmus dolga, s aki a vérében nem hozza magával a romlottságra való
                  hajlamot, az akkor is irtózik minden alávalóságtól, ha bűnét száz mentő körülmény
                  enyhítené. Te finomabb és előkelőbb lélek vagy, semhogy még a szerelmedért is
                  bujkálni tudnál.</p>
               <p>Lili: Ha így gondolkodol, miért bánsz velem úgy, mint egy erkölcstelen
                  asszonnyal?</p>
               <p>Albert: Nem veled bánok rosszul, hanem magammal. Elhiszed, hogy jobban szenvedek,
                  mint te?</p>
               <p>Lili: Miért szenvedsz?</p>
               <p>Albert: Nem azért, mert hűtlennek tartalak, hanem azért, mert most már bizonyos
                  vagyok benne, hogy nem szeretsz. Oh, ne gondold, hogy valaha ostobaságokkal
                  áltattam magam; akkor se hittem, hogy szerelmes vagy belém, mikor a kezedet
                  megkértem. A te viruló szépségedhez, finomságodhoz, intelligenciádhoz hogyan
                  lett volna méltó az én szegény és ügyetlen érzésem? Mikor mosolyogva igent
                  mondtál, egy pillanatig fájdalmat és lelkifurdalást éreztem, de aztán
                  fölülkerekedett bennem az önzés; csodálhatod-e, ha a magam boldogsága
                  megvakított? Tudtam, hogy nem szeretsz, de bizonyos voltam benne, hogy könnyek és
                  emlékek nélkül mondasz búcsút hófehér lányságodnak. Rossz néven veheted-e, hogy
                  oktalanul bíztam a jövőben, s hogy a szerelmemtől, az alázatosságomtól csodákat
                  vártam?</p>
               <p>Lili: Csalódtál?</p>
               <p>Albert: Most már tudom, hogy nem volt mit remélnem: mártir módjára föláldoztad
                  magad, amikor szomoru mosollyal feleségül jöttél hozzám.</p>
               <p>Lili: Azt hiszed?</p>
               <p>Albert: Mást szerettél és most is mást szeretsz, - és én vagyok az, aki önzésemben
                  boldogtalanná tettelek...</p>
               <p>Lili: Azt hiszed, hogy Murányt szeretem?</p>
               <p>Albert: Azt hiszem.</p>
               <p>Lili (merően nézi a csillár lángjait. Nem válaszol).</p>
               <p>Albert (remegve): Nem igaz?</p>
               <p>Lili: Kedves barátom, te fájdalom, nem ismered a fiatal lányokat. Téged a
                  kiméletlen életre neveltek, hogyan értenéd meg azokat, akik álmaikat minden földi
                  értéknél többre tartják? Mindnyájunknak meg van az édes kis álmunk, melyhez a
                  gyermek szívósságával ragaszkodunk, mindaddig, amíg egyszer a valóságos élet szét
                  nem fújja... itt vagyok, a tied vagyok, melletted vagyok, miért akarsz a szegény
                  álmaimtól megfosztani?...</p>
               <p>Albert (kételkedve): Álmok?</p>
               <p>Lili (nyugodtan): Álmok. (Szemlesütve:) Miért féltékenykedel az álmokra, mikor a
                  valóság egészen a tied?</p>
               <p>Albert (lángoló arccal): Lili!</p>
               <p>Lili: Gonosz vagy és fájdalmat okozol nekem. Miért bántasz, ha csakugyan én vagyok
                  neked a legdrágább?</p>
               <p>Albert (vágytól dideregve néz az asszonyra, aki egyik lábával a fauteuiljére
                  térdel, s két kezét mosolyogva a vállára teszi. E pillanatban úgy érzi, hogy
                  igazat mond): Te vagy a legdrágább...</p>
               <p>Lili (behunyja a szemét. Kényeztetett gyermek módjára gőgicsél): Álmos vagyok és
                  aludni szeretnék...</p>
               <p>Albert: Lefektesselek?</p>
               <p>Lili (hirtelen ránéz, aztán kipirult arccal bólint).</p>
               <p>Albert (átöleli és így kiséri el a hálószobába. Az ebédlőben kialszik a
                  világosság).</p>
         
               <p>Reggel hét óra. Lili még mélyen alszik, de a koránkelő Lübeck már ott ül a
                  reggeliző asztalnál. Mikor teájával végez, az inas megjelenik a küszöbön.</p>
               <p>Az inas: Egy expresz-levél a nagyságos asszonynak.</p>
               <p>Lübeck (aláírja a postás könyvét, majd szórakozott pillantást vet a levélre.
                  Megismeri a Murány írását. A levél Lipcséből jött, ahol a művész jelenleg
                  hangversenyez. Úgy érzi, hogy a betük táncolnak szeme előtt, de az inas előtt
                  megőrzi higgadtságát): Itt a könyv...</p>
               <p>Az inas (távozik).</p>
               <p>Lübeck (sokáig némán mered a levélre, majd olyan mozdulatot tesz, mintha föl
                  akarná szakítani a borítékot. De nem bontja föl, hanem keserűen vállat von és
                  távozik. A levelet otthagyja a reggeliző-asztalon, s fájdalmasan, minden tagjában
                  reszketve dadogja, miközben az az érzése támad, hogy könnyei ott égnek a
                  torkában): Álmok...</p>
         
               <p>Magda az angolnőjével délben ismét benéz a Lübeck-féle nagykereskedésbe. Albert,
                  aki ezúttal személyesen szolgál ki egy vidéki vevőt, sietve átadja a temerini
                  Holländert egyik segédjének, s elkiséri szép kis sógornőjét a Vigadóig. Gyönyörü
                  délelőtt van, a Fürdő-utcán és a Dorottya-utcán hemzsegnek a járókelők, akik közül
                  sokan kedveskedve üdvözlik Nagler Leó leányát, s irigykedő pillantást vetnek a
                  fiatal és kissé kopottas nagykereskedőre. Magda ragyog az egészségtől és a
                  jókedvtől.</p>
               <p>Magda: Na, drágám, már nem horgasztod le úgy az orrodat, mint tegnap?</p>
               <p>Albert: Hallod, mi okom volna rá, hogy az orromat lehorgasszam?</p>
               <p>Magda: Úgy látszik, fiam, mégis vannak józan perceid.</p>
               <p>Albert: Magda, - mi a véleményed az álmokról?</p>
               <p>Magda: Az álmokról?</p>
               <p>Albert: Vannak titkos álmaid, melyeket az egész világ elől rejtegetsz?</p>
               <p>Magda: Akár hiszed, akár nem, már évek óta nem emlékszem rá, hogy álmodtam volna.
                  Amint behunyom a szememet, rögtön alszom, mint a tej, s reggel nyolcig még a
                  fejemet se mozdítom el a vánkosról.</p>
               <p>Albert: Olyan álmokat gondolok, melyek ébren szokták foglalkoztatni a fiatal
                  lányokat.</p>
               <p>Magda (nevet): Apa azt mondja, hogy én vagyok a földön a legprózaibb teremtés.
                  Tudod, mik az álmaim? Egy angol karosszék, amelyben kedvem szerint lustálkodhatom,
                  egy érdekes detektiv-regény, melyet vacogó fogakkal olvashatok, egy szelet
                  rózsaszínre sült hús, idei burgonyával, s egy szép, négyszobás lakás, amelyben
                  majd az uram az estilapot fölolvassa nekem. Ezenkívül egy megbízható szakácsné,
                  aki jól ért a gazdálkodáshoz, mert én, magunk közt szólva, nem sokat értek
                  hozzá.</p>
               <p>Albert: És a titkos szerelmedről nem szoktál álmodni?</p>
               <p>Magda: Az én titkos szerelmem a savanyu alma és az ananász-befőtt. Ezekről azonban
                  nem álmodom, hanem lopok belőlük, ha édesanyám künn felejti a spájzkulcsot...</p>
               <p>Albert: Hát nem minden lánynak van titkos szerelme?</p>
               <p>Magda: Nem mondtam neked, hogy apa engem tart a föld legprózaibb teremtésének? Én,
                  édes fiam, egy józan, hideg és önző kis nő vagyok, aki arra születtem, hogy
                  romantika nélkül éljem végig az életemet. Én még azt hiszem, hogy unos-untig elég,
                  ha az ember csupán egyetlen férfit kínoz meg: az urát. Sajnos, az élet nagyon
                  korán megtanított rá, hogy a többi férfi még ennyire se érdemes...</p>
               <p>Albert: Hol szerezted szomoru tapasztalataidat?</p>
               <p>Magda (sóhajtva): Tízéves koromban szerelmes voltam a német professzoromba, aki
                  akkor ünnepelte huszonötéves tanári jubi<ptr target="http://lcmii.il"/>leumát. Azt
                  hiszed, hogy viszonozta az érzelmeimet? A nyomorult megbuktatott a német
                  nyelvtanból, s ekkor megfogadtam, hogy végleg szakítok a szerelemmel...</p>
               <p>A Vigadó-térre érnek, ahol Magda fiús kézszorítással búcsút vesz sógorától. Albert
                  jó darabig utána néz, aztán elgondolkodva visszatér a boltjába.</p>
               
            </div>
             <div type="chapter">
               <head>Séta a ligetben.</head>
               <p>Május elejére járt az idő, a hirdető-oszlopokon már megjelentek a tavaszi
                  lóversenyek plakátjai, a Stefánia-út délutánonkint már hangos volt a fogatok
                  lármájától és az automobilok tülkölésétől s a viztorony felől olaszosan kék
                  égboltozat borult a virágzásában pompázó ligetre. A koratavasz gyanus verőfényét
                  már nyárias hangulatok váltották föl, a szellős vendéglők előtt zenekarok
                  cincogtak s az asszonyok, selyembéléses fogataikban, még egyszer boldog szédülésbe
                  ejtették a járókelőket, mielőtt fürdői hódítóútjukat megkezdték volna. Budapest
                  májusi szezonjának millió, káprázatos szine csillogott az utcákon és a fák között
                  s öreg számtanácsosok, akik hónapokon át csak hosszabb habozás után merészkedtek
                  ki a budai bástyákra, most megrészegülve sütkéreztek a verőfényben, mely holt
                  fiatalságukat még egyszer a szívükbe lopta...</p>
               <p>Lübeck a legelső májusi héten elutazott Budapestről: ez volt az az idő, amikor a
                  csehországi gyárakat végigjárta. Lili, aki eleintén fázott az egyedülléttől s maga
                  kérte, hogy Magda, szalmaözvegysége alatt, nála lakjék, az utolsó pillanatban
                  hirtelen mást határozott.</p>
               <p>- Nem, drágám, - mondta gyöngéden a hugocskájának, - sokkal okosabb lesz, ha
                  megszokott kényelmedet nem áldozod föl a kedvemért...</p>
               <p>Egyedül maradt tehát a Nagy János-utcai palotában; későn kelt, délben végigszaladt
                  a Duna-parton, ebéd után jó ideig bóbiskolt, s estefelé, ha a toilette-jével
                  rendbejött, automobilon ment el anyjáért és Magdáért, akik már türelmetlenül
                  várakoztak rá. Naglerné később hazakisérte a leányát s a kapu alatt meghatottan
                  elbúcsúzott tőle:</p>
               <p>- Nem volna jó, ha vacsora után apával együtt idenéznénk hozzád? Nem unatkozol, ha
                  ebben a nagy lakásban egyedül maradsz? Vagy jobbnak tartod, ha te kisérteted el
                  magadat hozzánk a szobalányoddal?</p>
               <p>De Lili megrázta a fejét, illedelmesen kezet csókolt az édesanyjának, aztán
                  mosolyogva így szólott:</p>
               <p>- Nem, ez az önkéntelen remetéskedés nagyszerü hatással van az idegeimre... Hiszen
                  tudod, úgy-e, hogy már amúgy sem lehel bírni a szeszélyeimmel?... Ezután a hosszu
                  házasélet után csakugyan rámfér, hogy egyszer már kedvem szerint kipihenjem
                  magamat...</p>
               <p>A fiatal asszony egy délelőtt gyalogszerrel indult befelé a városba, s éppen a
                  földalatti villamos felé tartott, mikor valaki hirtelen megemelte előtte a
                  kalapját.</p>
               <p>- Jó reggelt, nagyságos asszony!... Mi az, hogy már hajnalban ébren van?...</p>
               <p>Lili fölvetette a szemét, s a szíve egyszerre dobogni kezdett az ijedtségtől:
                  Murány állott előtte, akiről e pillanatig azt hitte, hogy Németországban jár. A
                  művész fekete kabátot és cilindert viselt, kissé sápadt volt, mintha már két-három
                  éjszakán át nem aludt volna, s pillantása gúnyos cinizmussal pihent egykori
                  tanítványán, aki még mindig szótalanul állott a külvárosi utca gyalogjáróján.</p>
               <p>- Annyira megijesztettem, hogy még szólni se tud?... Vagy a hirtelen öröm zavarta
                  meg? Nyujtsa már a kezét, mert még el találom bízni magam...</p>
               <p>Lili most odanyujtotta neki keztyűs kezét, de hangja még mindig reszketett a
                  felindulástól.</p>
               <p>- Hogy kerül maga ilyen szokatlan időben Budapestre? Hiszen a lapok csak tegnap
                  írták, hogy legközelebb a szász király előtt fog játszani a drezdai
                  kastélyban...</p>
               <p>Murány irónikusan meghajolt.</p>
               <p>- Mily kitüntetés, hogy még a rólam szóló ujsághíreket is elolvassa!... Hát még
                  csakugyan emlékszik rám, aki oly jelentéktelen pontocska voltam az életében?... Ez
                  igazán sokkal több, mint amennyit legvakmerőbb álmaimban is remélni mertem.</p>
               <p>Lili semmitse válaszolt a gúnyos beszédre s pár pillanatig ismét szótalanul álltak
                  mind a ketten a rozzant, Szondy-utcai bérház előtt, melynek kapujában egy sereg
                  maszatos gyerek hancúrozott. Murány egy darabig kesernyés mosollyal nézte az
                  elegáns asszonyt, aki annyira elütött ettől a piszkos, külvárosi milieu-től, aztán
                  ujólag megszólalt.</p>
               <p>- Nem volna kedve hozzá, hogy egy kis sétát tegyen a ligetben? Én hatszáz
                  kilométert utaztam a maga kedvéért, ez talán méltóvá tesz arra az áldozatra, hogy
                  egy negyedórát nekem szenteljen...</p>
               <p>Lübeckné egy percig habozva nézett világos napernyőjére, mellyel eddig
                  hieroglifákat írt a gyalogjáróra, aztán vállat vont és némán követte a művészt,
                  aki visszafordult a Szondy-utcába. Jó ideig egyikük se szólt, Murány izgatottan
                  szívta a cigarettáját, az asszony sápadtan, lesütött szemekkel tipegett mellette,
                  de a köröndön túl, a Bocskay-szobor mellett, a férfi egyszerre abbahagyta a
                  hallgatást.</p>
               <p>- Miért nem válaszolt a leveleimre? - kérdezte majdnem brutálisan.</p>
               <p>Lili most fölemelte kislányosan ártatlan kék szemét.</p>
               <p>- Föl se bontottam a leveleit, - mondta csöndesen.</p>
               <p>Murány keserüen elkacagta magát.</p>
               <p>- Nem tartotta érdemesnek, úgy-e, hogy az ostoba irka-firkáimmal törődjék? Vagy
                  eszébe jutottak a jó tanitó néni tanácsai, aki oly meghatóan beszélt kis
                  gyerekkorában az erényről? Vagy hirtelen beleszeretett az urába? Ha így van, nincs
                  mit szégyenkeznie, hiszen Lübeck úr minden tekintetben méltó rá, hogy a Nagler
                  Lili lánykori álmait megvalósítsa...</p>
               <p>Az asszony most végre elszánta magát rá, hogy a kegyetlen szavakra
                  válaszoljon.</p>
               <p>- Murány, - szólott szeliden, majdnem esdeklő hangon. - Murány, nagyon kérem, ne
                  legyen rossz ember. Mit akar tőlem? Miért kínoz? Miért beszél velem ezen a hangon,
                  mely egyikünkhöz se méltó? Rossz néven veszi tőlem, hogy tisztességes asszony
                  akarok maradni? Senkit sem okolhatok azért, hogy a Lübeck Albert felesége lettem,
                  - nem kötelességem-e most már, hogy sorsomat, bármily szenvedés árán is, nyugodtan
                  elviseljem? Mi célja lenne annak, ha a multakról beszélnénk egymással? Miért ír
                  nekem, mit vár a leveleitől, melyek mindkettőnk életét elkeserítik? Murány, maga
                  valaha jó volt hozzám és szerette a kicsike tanítványát, - miért akarja most,
                  hogy rossz és boldogtalan asszony legyen a maga bébéruhás Lilikéjéből?...</p>
               <p>Annyi melegséggel beszélt, hogy a férfi szinte részvéttel nézett rá s most már
                  gyöngéden, megindult hangon szólott:</p>
               <p>- Huszonnégy órát utaztam, csakhogy magával egy negyedórát beszélhessek, s talán a
                  legnagyobb ostobaságra is képes lettem volna, ha ma délelőtt nem juthattam volna
                  a közelébe. Tegnap a királyi palotában vártak rám, hogy isteni játékomat
                  meghallgassák, - ő felsége ezt a jelzőt kegyeskedett használni, mikor legutóbb
                  audiencián fogadott, - de én az egész királyi udvart a faképnél hagytam, mert
                  képtelen lettem volna rá, hogy ebben a hangulatomban zongorához üljek... Ott
                  hagytam a nagykeresztet és a kék griff-rendjelet, ott hagytam a gyémánt melltűt és
                  a királyi kézszorítást, mert bizonyosan beleőrültem volna abba, ha még egy napig
                  távol maradok magától... Talán öngyilkos lettem volna, ha nem mondhatom el magának
                  azt a gondolatot, mely az utolsó éjjel megfogamzott bennem... Drezdában volt,
                  tegnapelőtt éjszaka, órákig egyedül csatangoltam a sötét utcákon s hajnal felé
                  betévedtem egy züllött kávéházba, ahol facér pincérek mulattlak... Tudja, hogy hat
                  hétig írtam magának a leveleket, minden időmet az íróasztal előtt töltöttem, s a
                  zongorához is csak akkor ültem, ha a közönség már ott hullámzott a pódium alatt...
                  Tegnapelőtt már úgy éreztem, hogy nem bírom ki tovább... És ekkor, abban a hitvány
                  lebujban, hirtelen támadt egy gondolatom, melytől minden idegszálam reszketni
                  kezdett. Egy szempillantás alatt valami különös világosság gyulladt ki a lelkemben
                  és én ujjongva, dideregve szaladtam haza a szállodámba, s fél óra mulva magam
                  mögött hagytam a ébredő nagyvárost, mely már lassan kibontakozott az éjszakából.
                  A legelső vonattal elutaztam Drezdából s most itt vagyok, hogy elmondjam magának a
                  tervet, amely elviselhetetlen szenvedéseinktől megvált bennünket...</p>
               <p>- És mi a terve? - kérdezte reszketve az asszony.</p>
               <p>- Maga is szeret és én is szeretem magát, - nem lenne-e őrültség, ha nevetséges
                  előitéletek miatt lemondanánk egymásról?... Kinek van joga megtiltani, hogy annyi
                  szenvedés után boldogok legyünk? Lili, váljék el az urától és jőjjön hozzám
                  feleségül. Miért haboznék tovább? A maga társasága bele fog nyugodni abba a
                  szörnyüségbe, hogy egy híres kanavászkereskedő helyett egy híres zongoradöngető
                  mellett fogja eltölteni az életét, főképp akkor, ha ez a zongoradöngető kétszer
                  annyit keres, mint a maga lipótvárosi milliomosa... A Sas-utca csak a züllött
                  házasságokat nem bocsátja meg, de lelkesen glorifikálja azt a szerelmet, mely
                  gyémántos keretben csillog... Mi oka lenne rá, hogy virágzó fiatalságát
                  eltékozolja? A bolondok, Istennek hála, nem halnak ki a világból s az én silány
                  produkcióimat mindig jobban fogják fizetni, mint a flanelt és a kanavászt... Nincs
                  mit tartania attól, hogy nyomorogni fog a szerelméért, - mi akadályozhatja hát meg
                  abban, hogy ezt a méltatlan epizódot végképpen kitörölje az életéből?...</p>
               <p>Látszólag könnyedén, majdnem jókedvüen beszélt, de hangja elárulta, hogy mennyire
                  izgatott s pillantása lángoló kiváncsisággal csüggött a mellette haladó Lili
                  arcán. A fiatal asszony szeme is csillogott a fölindulástól, de hosszú ideig
                  hallgatva lépegettek egymás mellett, mintha mindketten éreznék, hogy életük
                  legnagyobb pillanata előtt állanak. A Lili vonásai azonban lassanként
                  megenyhültek, szája lefelé görbült, mintha a sírással küzködnék, majd csöndesen
                  így szólott:</p>
               <p>- Gyerek!...</p>
               <p>Muránynak nem volt ideje, hogy válaszoljon, mert Lili most halkan fölsikoltott,
                  mintha valami váratlan és ijesztő látvány bukkant volna eléje.</p>
               <p>- Oda nézzen! - suttogta megdöbbenve.</p>
               <p>A Stefánia-úton, - mert beszélgetés közben kiértek a ligetbe, - nyitott landauer
                  közeledett feléjük: a hatalmas kocsiban az öreg Lübeck ült, oldalán feleségével,
                  aki a gyógyulófélben lévő kereskedőt nagynehezen rá bírta venni arra, hogy
                  karlsbadi útja előtt minden délelőtt kocsikázásra adjon ki öt forintot. Lili egy
                  pillanatig arra gondolt, hogy elbújjék, de rögtön észrevette, hogy hiábavaló lenne
                  a fáradsága; a tiszteletreméltó házaspár meglátta és bólintott feléje. Meglátták,
                  hogy az ura távollétében egyedül sétál Muránnyal és arcuk mintha hirtelen
                  eltorzult volna a gyülölettől és a megvetéstől...</p>
               <p>- Mi lesz ebből? - dadogta a szegény Nagler Lili, míg kezét dobogó szivére
                  szorította.</p>
               <p>Murány részvevőleg hajolt feléje, de az asszonynak most már nem volt türelme
                  többé, hogy meghallgassa: sietve kezet nyujtott neki s a következő percben intett
                  egy kocsinak, mely az Aréna-útról feléjük közelített. Aztán se szó, se beszéd,
                  egyszerüen a faképnél hagyta Murányt, anélkül, hogy szenzációs ajánlatára
                  válaszolt volna.</p>
               
            </div>
             <div type="chapter">
               <head>Levél.</head>
               <p>Késő este. A szobaleány leszedte már az asztalt, az inas a cselédszobában udvarol
                  s a kis palota sötét és misztikus árnyékot vet az arisztokratikus utcára, ahol ez
                  órában már csak egy unatkozó rendőr képviseli a nagyvárosi életet. Lili, bár
                  szemei majdnem leragadnak az álmosságtól, nem fekszik le, hanem elgondolkodva ül
                  a kolostorszerü könyvtárszobában, melyet a saját művészi izlése szerint rendezett
                  be. A félhomályban szines könyvhátak csillognak, a mennyezetről egy kovácsolt
                  lámpa vet szelid világosságot a szoba elmosódó szögleteibe. Éjfélre jár az idő s a
                  fiatal asszony lassanként bóbiskolni kezd. A tea érintetlenül áll előtte a fekete
                  ébenfaasztalkán s Pázmán Péter ódon arcképére, mely a tölgyfaburkolatos falon
                  függ, titokzatos fátyol bocsátkozik.</p>
               <p>Lili egyszerre fölriad: úgy rémlik neki, hogy gyermekkorának színes mesevilágába
                  tért vissza... Hálós kis ágyában, melynek fehér falát szárnyas amorettek
                  diszítették, akárhányszor úgy rémlett neki, hogy egy szomorú és édesszemü tündér
                  csókolta meg szempilláit, mikor napi hancurozásától kimerülve, csipkés paplanával
                  betakargatták. Az édesszemü tündér, akit másfél évtizede nem látott, most hirtelen
                  elébe toppan megint s aggódva és vizsgáló pillantással tekint végig rajta. Fehér
                  szárnyai vannak, mint a mesekönyvek nemtőjének, de arca kövér és bájos, halántéka
                  körül aranyszőke hajfürtök incselkednek, fülében pedig mogyorónagyságu gyémántok
                  égnek... Ha tündöklő szárnyai nem volnának, ujdonsült udvari tanácsosnénak
                  lehetne nézni, de így kétség se fér hozzá, hogy a Lili gyerekkori védőangyala
                  jelent meg a Nagy János-utcai palota könyvtárszobájában.</p>
               <p>Lili (álmélkodva és a boldogságtól reszketve): Hogy kerülsz ide? Hol voltál ily
                  sokáig? Azóta se láttalak, hogy az Erzsébet-leányiskola első osztályába
                  beirattak...</p>
               <p>A védőangyal: Rámismersz még?</p>
               <p>Lili: A védőangyalom vagy, aki valaha minden este az ágyam fölött lebegtél. A jó
                  és engedelmes kisleányok védőangyala vagy...</p>
               <p>A védőangyal: A lipótvárosi kisleányok védőangyala vagyok. A drága, kényeztetett
                  és okos kis bébéké, akiknek milliomos papájuk van. A külvárosok viskóiba sohase
                  járok; az én otthonom a finom, selyempaplanos ágyacskák fölött van, az előkelő
                  palotákban, ahova az élet nyomoruságai nem szürődnek be. Mikor a szép mamák,
                  dekolletált ruháikban, elhajtatnak hazulról s a francia bonne már szerelmes
                  levelet ír a szobájában, én vagyok az, aki ott lebegek a gyerekszoba félhomályában
                  s álmot csókolok a lipótvárosi princesszek szempilláira...</p>
               <p>Lili: És miért nem láttalak tizenöt év óta?</p>
               <p>A védőangyal: Az én szerepem véget ér szivecském, mikor szemüveges angol nevelőnőt
                  fogadnak a piszeorrú bonne helyébe. Sok gyermek van, akire a Nádor-utcában és a
                  Szabadság-téren vigyáznom kell s csak akkor térek vissza, ha a selypítő
                  kisgyerekeimet megint komoly veszély fenyegeti...</p>
               <p>Lili: Engem komoly veszély fenyeget?</p>
               <p>A védőangyal: Minden lipótvárosi kisleányt veszély fenyeget, ha egyszer
                  asszonyfővel jött el az oltár elől. Azoknak a védőangyaloknak, akik a Knezics- és
                  az Izabella-utcába járnak, könnyü a dolguk: ők minden gondjuktól megszabadulnak,
                  ha gyermekeik a legelső hosszu ruhát fölveszik. A külvárosi leányokból puritán
                  asszonyok lesznek, akik a vásárcsarnokba járnak és maguk mosdatják a kicsikéiket.
                  De az én hivatalom nem szünik meg, mikor a gyerekszoba bezárul; a fiatal
                  asszonyok baldachinos ágyaikban sokkal jobban rámszorulnak, mint a bébék az ő
                  kékselyem paplanjaik alatt...</p>
               <p>Lili: Micsoda veszélyről beszéltél az imént?</p>
               <p>A védőangyal: Lilikém, hát belőled is csak rossz asszony lesz...</p>
               <p>Lili (remegve): Esküszöm neked, hogy nem követtem el semmi rosszat...</p>
               <p>A védőangyal: A többiek is csak úgy kezdték, mint te, hiszen - fájdalom -
                  valamennyien egyformák vagytok... Édes, jó és engedelmes kis gyermek voltál s egy
                  napon te is égő arccal fogsz besurranni a szeretődhöz, dideregve a félelemtől,
                  hogy valaki a léha kalandodat kilesi...</p>
               <p>Lili (szemlesütve): Nem voltam rossz, csak flirteltem, mint a többi asszony... A
                  korrekt angol asszonyok is flirtelnek, - ha nem hiszed, mindjárt hozok neked egy
                  Tauchnitz-regényt...</p>
               <p>A védőangyal (bánatosan int): Az angol asszony flirtje ártatlan szórakozás, a te
                  fajtádé piszkos és méltatlan bujkálások kezdete... Az angol asszonynak a flirt
                  csak mulatságos időtöltés, nektek bünös izgalom, mely a sárban és a hazugságok
                  tengerében végződik. Drága, selypítő kis Lilikém, hova jutottál!</p>
               <p>Lili: Esküszöm neked...</p>
               <p>A védőangyal: Ne esküdj, én belátok a lelkedbe. Közel a nap, mikor te is égő
                  arccal fogsz besurranni a szeretődhöz...</p>
               <p>Lili (sírva fakad).</p>
               <p>A védőangyal: Hogy fogsz a szemembe nézni, ha az első légyottodról
                  visszatérsz?</p>
               <p>Mély csönd, az óra félkettőre jár s Lili hirtelen fölébred... Reszketve néz körül
                  a könyvtárszobában, mely most félelmesnek és idegenszerünek tünik föl előtte. A
                  lipótvárosi gyermekek nemtője eltünt, - talán sohase is járt itt - s csupán a
                  fiatal asszony ébredő lelkiismerete álmodta... Lili átmegy a hálószobába s
                  dideregve belefurakodik a sötétségbe...</p>
         
               <p>Nagler Leó egy napon elmulasztotta ebéd utáni kártyapartie-jét, s ahelyett, hogy
                  rendes szokásához képest a kaszinóba ment volna, kihajtatott leányához a Nagy
                  János-utcába. Lili, aki ilyen időtájt jóizüen bóbiskolni szokott, örvendve borult
                  az édesapja nyakába.</p>
               <p>- Hát téged micsoda szél hozott erre? - kiáltotta csodálkozva.</p>
               <p>A vezérigazgató jó darabig kutatva nézett a Lilike szemébe.</p>
               <p>- Hogyan vagytok most az uraddal? - kérdezte később, mikor az ebédlőben egyedül
                  maradtak.</p>
               <p>- Hogyan lennénk?</p>
               <p>- Édes kis lányom, - mondta most Nagler, szokatlanul komoly hangon, - te tudod,
                  hogy én vagyok a földön a legjobb pajtásod s hogy hároméves korod óta sohase volt
                  titkunk egymás előtt. Mi már gyerekkorodban is tökéletesen megértettük egymást s
                  emlékszem rá, hogy mindig az én vállamon sirtad ki magadat, ha az iskolában
                  négyest kaptál... Már akkor se a szigoru apát láttad bennem, hanem a hűséges, jó
                  barátot, aki a lánypajtásaidnál is jobban megért... Nekem vallottad be legelőször
                  azt is, hogy Murány a zongoránál a kezedet megcsókolta... Ugy-e belátod, hogy
                  nekünk most is máskép kell beszélnünk egymással, mint az apának a felnőtt és
                  titkolózó leányával?... Nekünk sohase lehet titkunk egymás előtt s ezért nem
                  szabad csodálkoznod, ha most azt kérdezem tőled: történt-e valami közted és Murány
                  között?</p>
               <p>- Semmi se történt apám, - válaszolta Lili, bátran szembenézve az édesapjával.</p>
               <p>- Ezt tudtam, mert jól ismerlek kisleányom és kezemet bátran a tűzbe tenném
                  érted... De a világ nem az én szememmel látja a dolgokat; a Lipótvárosban az a hír
                  járja, hogy viszonyod van Muránnyal... Mindenki erről beszél, még azok is, akiknek
                  kötelességük volna, hogy minden erejükkel megvédelmezzenek. A pletyka az urad
                  édesanyjától indult ki s lehetetlennek tartom, hogy a rágalmak Lübeckhez is el ne
                  jutottak volna. A Sas-utca boltjaiban jókedvü részvéttel beszélnek az uradról s a
                  szabadság-téri szalonokban többé nem a zenei talentuma révén emlegetik oly sűrüen
                  Murány urat... Rendjén valónak találod, hogy terólad, kislányom, ilyen hangon
                  beszéljenek?</p>
               <p>- Hát mit tegyek?</p>
               <p>- Nem szabad többé találkoznod vele, még akkor se, ha a lemondás fájdalmat okoz
                  neked. Akarod, hogy én beszéljek Muránnyal? Megbízol a gyerekkori pajtásodban,
                  akinek valamikor minden bánatodat elpanaszoltad?</p>
               <p>Lili odaborult az apja vállára s a hangját elfojtotta a zokogás, mint régen,
                  amikor naiv gyermekfájdalmait elsírta előtte.</p>
               <p>- Beszélj vele, édesapám, - mondta kisbabásan gügyögve. - Mondj el mindent, amit
                  akarsz, hiszen téged szeretlek legjobban az egész világon...</p>
         
               <p>Naglerék e napon épp feküdni készültek, mikor Lili váratlanul berontott hozzájuk.
                  Egyedül jött, az ura nélkül, szeme vörös volt a sírástól s Naglerné ijedten vette
                  észre, hogy bő kabátja alatt házias pongyolát visel.</p>
               <p>- Mi történt veled? - kérdezte megdöbbenve, míg a leánya kezét izgatottan
                  megragadta.</p>
               <p>Nagler fölugrott az asztal mellől, ahol az estilapot olvasta, Magda is rémülten
                  szaladt be szobájából, de Lili ügyet se vetett rájuk, hanem pongyolája zsebéből
                  egy összegyürt levelet vett elő.</p>
               <p>- Olvassátok el! - mondta, még mindig lihegve a fáradságtól.</p>
               <p>Nagler föltette a pápaszemét s hangosan fölolvasta a következő levelet:</p>
               <p>“Nem volnék rá képes, hogy élőszóval mondjam el neked mindazt, amit e sorokban
                  megírok, hiszen így is attól félek, hogy sohase bírok eljutni a levelem végére.
                  Lili, mi nem élhetünk együtt tovább! Nem vádollak, hiszen mindennek magam vagyok
                  az oka; hogyan juthatott eszembe, hogy én, az unalom és a szomorúság, téged, a
                  jókedvet és a napsugarat, magamhoz kösselek! Igy kellett ennek történni, most már
                  érzem és köszönöm azt is, hogy mindeddig jó voltál hozzám. Töröld ki virágzó
                  életedből ezt a sötétséget, - és bocsáss meg, hogy többé nem térek vissza
                  hozzád. Ma este odaköltözködöm a szüleimhez, - nem volna erőm, hogy még egyszer a
                  szemed elé kerüljék. Ha tudnád, mily fájdalommal írom le mindezt! Légy boldog, az
                  anyagiak miatt ne aggódj és felejtsd el, hogy egy szegény és ostoba fajankó tíz
                  hónapot elrabolt a boldogságodból. Isten veled, kis Lilim, - utoljára!</p>
               <p>Lübeck Albert.”</p>
               <p>Nagler leejtette kezéből a levelet, de hirtelen gondolt egyet s gyorsan
                  leakasztotta a telefon kagylóját...</p>
               
            </div>
             <div type="chapter">
               <head>Éjjeli tanácskozás.</head>
               <p>Nagler fölhívta a Korfu-kávéházat, mely fölött az öreg Lübeck körülbelül harmincöt
                  év óta lakott, de a tűzilegény, aki szívességből fölment a második emeletre,
                  csakhamar azzal a válasszal tért vissza, hogy Lübeckék már mély álomba vannak
                  merülve.</p>
               <p>- Mit akartál velük telefonon beszélni? - kérdezte Naglerné leverten.</p>
               <p>- Csak azt szerettem volna tudni, hogy ébren vannak-e, mert akkor rögtön
                  fölkerestem volna Albertet. Igy azonban talán legjobb lesz, ha most már reggelig
                  semmit se teszünk.</p>
               <p>Magda azt a tanácsot adta, hogy Lili otthon, a leányszobájában töltse az éjszakát,
                  s Naglerné már csöngetni akart a szobaleánynak, hogy a fiatal nagyságos asszony
                  hajdani szobáját hozza rendbe, de Nagler gyorsan leintette a feleségét.</p>
               <p>- Hogy jut eszetekbe ilyen meggondolatlanság? Azt akarjátok, hogy itt is, Lilinél
                  is egész éjjel pletykázzanak a cselédszobában? Nem, kislányom, csak menj szépen
                  haza a lakásodra és ha félsz egyedül, vidd magaddal Magdát is, ő szivesen meghozza
                  neked azt az áldozatot, hogy reggelig beszélget veled. Otthon azt mondhatod, hogy
                  az urad hirtelen Bécsbe utazott, hiszen holnap estig a fülénél fogva cipelem haza,
                  ha ugyan addig térden csúszva vissza nem tér hozzád...</p>
               <p>Lili tehát, fájdalmas Niobe-arccal, elbucsúzott a szülőitől (Magda, aki
                  nagyszerüen tudott olvasni a nénje vonásaiban, ezt a fájdalmat nem találta egészen
                  őszintének) s a két testvér, a szobalány fedezete alatt, ismét kihajtatott a Nagy
                  János-utcába. Mire hazaértek, az idő már közel járt az éjfélhez, de azért nem
                  feküdtek le mindjárt, hanem teát hozattak a könyvtárszobába, s nagy titokban
                  rágyújtottak egy-egy cigarettára, mint valaha régen, a Lili lánykorában, amikor
                  az öregek végre lefeküdtek és magukra hagyták őket. Akkor (bár a füst
                  kellemetlenül karcolta a torkukat) nagyszerü mulatságnak találták a
                  cigarettázást és sajátságos: most, ahogy a teaasztalkánál szemben ültek egymással
                  és bájos grimászokat vágva fújták a füstkarikákat a mennyezet felé, most se
                  látszottak rettentően boldogtalanoknak...</p>
               <p>- Hitted volna, hogy Albert képes lesz valaha erre a lépésre? - mondta Lili
                  fátyolos hangon, míg a szeme valami különös izgatottságtól csillogott.</p>
               <p>Magda résztvevően bólintott.</p>
               <p>- Mit fogsz most tenni? - kérdezte szomorúan.</p>
               <p>- Mit tennék? Türelmesen várok holnapig, mikor apa majd fölkeresi a boltban s
                  megtudja tőle, hogy komolyan el van-e szánva a válásra? Ámbár, ahogy én ismerem,
                  bizonyos vagyok benne, hogy soha többé nem akar hallani felőlem...</p>
               <p>- Olyan rossz embernek tartod?</p>
               <p>Lili lelkesülten rázta meg a fejét.</p>
               <p>- Oh nem, nincsen nála jobbszívü ember az egész világon. De ha egyszer a fejébe
                  vett valamit, nincs az a földi vagy mennyei hatalom, mely el tudná téríteni a
                  szándékától. Sohase fog megbocsátani nekem, de nem azért, mintha komolyan
                  haragudna rám, hanem azért, mert makacsul azt hiszi, hogy így bizonyosan
                  hozzásegít a boldogsághoz...</p>
               <p>- És csakugyan boldog fogsz lenni, ha elválsz tőle?</p>
               <p>- Boldog? Egy elvált asszony sohase lehet boldog, kis Magdám... Ha eszembe jut,
                  hogy a szegény Albert most maga fogja kezelni a fehérnemüs szekrényét, hidd meg,
                  úgy érzem, hogy mindjárt megszakad a szívem.</p>
               <p>Sóhajtva fújták a füstöt a plafond felé, mintha valami nagy szomorúság nehezednék
                  a szívükre, szemük bánatosan meredt az aranyos könyvhátakra s kétségbeesve
                  szürcsöltek egy-egy kortyot a teájukból, melyben gépiesen megmártogatták a
                  parmezános angol rudacskákat. Lili fölhúzta pisze orrát, mintha torkát a sírás
                  fojtogatná, csipkekendőjét az arcához szorította, de könny nem jött a szeméből,
                  csak szepegett, sóhajtozott, mint a gyermek, aki pajkosságból affektálja a
                  zokogást...</p>
               <p>Magda jó darabig meghatottan szemlélte a nénje erőlködését.</p>
               <p>- Hajlandó vagy egy fogadást tartani velem? - kérdezte aztán boldogtalan
                  testvérétől.</p>
               <p>- Micsoda fogadást?</p>
               <p>- Öt kilo Kugler-cukrot tartok egy szál vörös szegfü ellen, hogy épp oly kevéssé
                  van kedved sírni, mint nekem volt, mikor négy új toalettet kaptam a tavalyi
                  fürdőszezón előtt... Lili, légy őszinte és valld be szépen: te most sokkal
                  szívesebben kacagnál, mintsem hogy itt negyedórája sikertelenül szipákolsz...</p>
               <p>- Azt akarod mondani, hogy csak szimulálom a rossz kedvet?</p>
               <p>- Azt, drága gyermekem, azt, hiába vetsz rám oly megsemmisítő pillantást... Lili,
                  nekem úgy rémlik, hogy téged az urad levele egyáltalában nem ejtett
                  kétségbe...</p>
               <p>- Talán még örültem is neki?</p>
               <p>- Apáékkal elhitetheted, hogy vörösre sírtad a szemedet a levél miatt, de én,
                  fiacskám, belelátok a ravasz lelkedbe s biztosítalak róla, hogy majdnem kiugrasz
                  a bőrödből örömödben... Ha csakugyan oly kétségbeesett vagy, mint ahogy mutatod,
                  ez csak attól van, hogy komolyan rettegsz apa kolosszális rábeszélő
                  tehetségétől...</p>
               <p>- Mitől rettegek?</p>
               <p>- Attól, szegény, furfangos Lilim, hogy apa csakugyan a fülénél fogva hozza vissza
                  hozzád bűnbánó Albertedet... Ez volna a legrosszabb, ami történhetnék veled, mert
                  akkor aztán várhatnál megint, amíg még egyszer a faképnél hagy...</p>
               <p>Kedveskedve megcsókolta testvére arcát, de Lili bosszúsan kibontakozott a
                  karjaiból.</p>
               <p>- Nem beszélek veled, ha a szomorúságomból tréfát űzöl, - mondta megsértődve.</p>
               <p>Magda most odaült a nénje lábaihoz, fejét hízelkedve hajtotta a Lili ölébe s
                  halkan, anyáskodó gyöngédséggel szólott:</p>
               <p>- Édes nagy lányom, előttem őszinte lehetsz: te alig várod, hogy szép
                  asszonynevedet a sutba dobhasd s megint a régi, egyszerü, jókedvű Nagler Lili
                  lehess hat hónapig. Félévre vissza fogsz költözködni a leányszobádba, hogy ismét a
                  cukorropogtatásnak és a Crocker-regényeknek szentelhesd az idődet s békén el
                  fogod viselni még az édesmama szidalmait is, amiért oly botrányosan járatlan vagy
                  minden háztartási tudományban... Ez idő alatt épp annyit fogsz gondolni a szegény
                  Albertre, mint arra az afrikai uralkodóra, akit tavaly a bécsi Luna-parkban
                  láttunk... Albert csak akkor fog eszedbe jutni megint, ha a Sas-utcában a
                  Lübeck-céget meglátod, hiába ragyog annyira szép szemed a lelkesedéstől, mikor az
                  urad becsületességéről és jó szivéről beszélsz... Téged hidegen hagy az Albert jó
                  szíve és becsületessége, mert te, regényes kis Lilim, még komolyan tudsz hinni
                  abban a szerelemben, melyről az angol regényeid írnak... És hiába affektálod itt
                  nekem a gyászbaborult feleséget, te gyönyörüséggel mondasz le a palotáról és az
                  automobilról, sőt az inasról és a tízezer koronás házibálodról is lemondasz,
                  csakhogy az önhitt és ideges nagy művészeddel járhasd keresztül-kasul a világot...
                  Ez vagy te, bolond és romantikus kis Lilim, akárhogy játszod is a józan
                  lipótvárosi asszonyt, aki a milliók kedvéért a szivét is habozás nélkül
                  föláldozza... Nagy és álmodozó gyermek vagy, - és én, látod, nem is arra kérem a
                  jó Istent, hogy az uraddal kibékítsen, - mert ennek úgyse lenne jó vége, - hanem
                  arra, hogy óvjon meg azoktól a keserüségektől és csalódásoktól, melyek a
                  gyermekálmokat követni szokták...</p>
               <p>Könnyes szemét ráemelte a testvérére, - Lilit most már nem kellett arra biztatni
                  többé, hogy a kedve szerint kisirja magát.</p>
               <p>- Még most is tagadsz? - kérdezte megindulva a kislány.</p>
               <p>- Nem tagadok, hiszen te okosabb vagy, mint az egész tudományos akadémia... Ha
                  tudnád, mennyire félek, hogy apa csakugyan visszahozza az uramat! Gondolod, hogy
                  Albert hallgatni fog az okos szóra s megbocsátja nekem, hogy Muránnyal a
                  városligetben sétáltam?...</p>
               <p>Aggódva nézett a hugára, aki e pillanatban csodálatos változáson ment keresztül: a
                  kislány szemében szokatlan láng csillogott, valami nagy és titokzatos elhatározás
                  lángja, mely hasonlóvá tette azokhoz a legendás alakokhoz, akik miatt a felsőbb
                  leányiskolában annyiszor kapott hármast a középkor történetéből.</p>
               <p>- Ne félj! - súgta önérzetesen, míg Lilit meghatottan homlokon csókolta.</p>
               <p>- Mit akarsz tenni?</p>
               <p>- Ne törődj vele, de én jótállok róla, hogy Albert sohase fog visszatérni
                  hozzád... Ha már elkövetted azt a könnyelmüséget, hogy szerelem nélkül mentél
                  férjhez, itt az öreg a háznál, aki a nagy hibádat jóváteszi...</p>
               <p>- Beszélni fogsz Alberttel?</p>
               <p>- Csitt, ehhez már csakugyan semmi közöd... Most szépen feküdjünk le, mert késő
                  van, a többit pedig nyugodtan kettőnkre bízhatod...</p>
               <p>- Kettőtökre?</p>
               <p>- Igen; a jó Istenre és reám. Mi ketten majd csak teszünk róla, hogy a boldogtalan
                  kisgyerek könnyeit fölszárítsuk...</p>
               <p>A Magda önérzetes kijelentése ismét megríkatta az elérzékenyült Lili asszonyt, aki
                  később hálásan magához szorította a hugocskája okos fejét s könnyektől fátyolos
                  hangon így szólott:</p>
               <p>- Drágám, te ma nem is igen vacsoráztál, hiszen az este úgy rontottam be hozzád,
                  mint a forgószél... Akarod, hogy néhány szelet ananászbefőttel megkináljalak?</p>
               <p>- De mennyire akarom! - mondta a nyalánk Magda, aki a befőtteket
                  hasonlíthatatlanul többre becsülte a szerelmi szentimentálizmusnál.</p>
               <p>Lili behozatta az ananászt s a nagyszerü látvány annyira föllelkesítette a
                  kisleányt, hogy az üvegtálat hangos hurrázással fogadta. Utóbb, - talán unalomból,
                  talán szórakozottságból, - a háziasszony is megkóstolta a csemegét, majd mind a
                  ketten újra rágyujtottak egy-egy cigarettára s keresztbevetett lábakkal élvezték a
                  pompás dohány illatát. És ahogy kényelmes fauteuiljeikben hátradőltek, miközben a
                  gondtalan gazdagság száz raffinált kellemessége vette körül őket, Lili asszony
                  elgondolkozva igazgatta meg drága csipkepongyolája uszályát s fiúsan kibocsátva a
                  füstöt rózsás ajkai közül, halkan így szólott:</p>
               <p>- Te még sokkal fiatalabb vagy, kis Magdám, semhogy az élet rettentő
                  megpróbáltatásaid ismernéd... Bár megkimélne a sorsod attól, hogy valaha oly
                  boldogtalan légy, mint én vagyok...</p>
               
            </div>
             <div type="chapter">
               <head>Magda.</head>
               <p>Lili és Magda még mélyen aludt, - nem csoda, csak hajnali féltíz volt, - mikor
                  valaki hangosan megkopogtatta a hálószoba ajtaját.</p>
               <p>- Hé, világ lustái, még mindig nem ébredtetek föl? - kiáltotta be egy jókedvü hang
                  a küszöbről.</p>
               <p>Nagler Leó volt, aki mielőtt hivatalba ment volna, kihajtatott a Nagy János-utcába
                  a leányaihoz s most türelmetlenül tipegett föl s alá a hálószoba ajtaja
                  előtt.</p>
               <p>- Kezedet csókolom, apa, ebben a pillanatban magamra kapok valamit, - szólott
                  álmosan Lili, - míg Magda ijedten fölsikoltott:</p>
               <p>- Szent Isten, csak nem jött ki talán veled az édes mama is? Mert akkor bizonyos,
                  hogy kapok egy pofont, amiért még ilyenkor is az ágyban fekszem...</p>
               <p>Gyorsan felöltözködtek mind a ketten, - Magda a nénje egy bő pongyolájába bújt, -
                  szerelmesen odaborultak az édesapjuk nyakába, aztán borzas hajjal, de frissen és
                  mosolyogva foglaltak helyet a reggeliző-asztal mellett, míg Nagler sietve
                  elmesélte, hogy már fél nyolc előtt összetalálkozott Alberttel.</p>
               <p>- Láttátok volna, hogy megijedt, mikor az utcán egyszerre csak eléje bukkantam!
                  Eleinte annyira zavarba jött, hogy még beszélni se tudott, de utóbb megjött a
                  szava s ekkor kijelentette, hogy nem akarja tovább folytatni a házaséletet, mert
                  gazság lenne tőle, ha a boldogságodnak útjába állana. Úgy beszélt, mint egy
                  Ohnet-féle regényhős, s könnyes szemmel biztosított róla, hogy tudja a
                  kötelességét; nemcsak a hozományodat adja vissza, hanem még külön százezer
                  forintot is leköt számodra, mert csak így hálálhatja meg, hogy fiatalságodból tíz
                  gyönyörü hónapot neki szenteltél...</p>
               <p>- El akar válni tőlem? - kérdezte Lili szenteskedő szemforgatással.</p>
               <p>- És százezer forintot ajándékoz Lilinek? - folytatta lelkesedve Magda,</p>
               <p>- Igen, ez volt a szándéka, de azt hiszem, hogy sikerült levennem a lábáról.
                  Leszidtam, mint egy szentimentális diákot s a becsületszavamat adtam neki, hogy
                  még gondolatban se voltál hűtelen hozzá. Most abban állapodtunk meg, hogy ebéd
                  után újra találkozunk s ha a jelek nem csalnak, még ma este térdenállva fog
                  bocsánatot kérni tőled, amiért oly együgyüen meggyanusított...</p>
               <p>Dicsekedve, jókedvüen beszélt, - közben szerelmes pillantásokat vetve két viruló
                  leányára, - majd ragyogó szemmel kérdezte:</p>
               <p>- Hát mit szóltok hozzám?</p>
               <p>- Nagyszerü, - mondta sóhajtva Lili asszony.</p>
               <p>- Óriási, - tette hozzá Magdácska olyan hangon, mintha a legkedvesebb barátnője
                  meghalt volna.</p>
               <p>Nagler azonban nem ügyelt ezekre a nuance-okra, hanem még egyszer megölelgette a
                  leányait.</p>
               <p>- Én most sietek, mert még fölmondanak a hivatalomban, de délben majd megbeszéljük
                  a többi tennivalót. Mama azt üzeni, hogy okvetlenül vár ebédre s hogy tizenkettőig
                  mind a ketten otthon legyetek...</p>
               <p>Mikor a vezérigazgató mögött bezárult az ebédlő ajtaja Lili a szepegő gyermek
                  ijedségével nézett a vajaskenyerét majszoló Magdára.</p>
               <p>- Hallottad? - kérdezte megdöbbenve, miközben sápadtan megragadta a huga
                  kezét.</p>
               <p>- Mit?</p>
               <p>- Hogy Albert térdenállva fog bocsánatot kérni tőlem...</p>
               <p>A kisleány hősiesen meglóbálta a levegőben a jam-es üveget s így szólott:</p>
               <p>- Édes fiam, ne félj, amíg engem látsz...</p>
               <p>Magda tizenöt perc mulva készen volt az öltözködéssel s miután Lilit anyai
                  felsőbbséggel homlokon csókolta, omnibuszon hazatért a Nagykorona-utcába. De csak
                  addig maradt otthon, amíg édesanyját a Lili állapotáról megnyugtatta valahogy
                  (Naglerné olyasmit képzelt, hogy férjes lánya tegnap este óta ájultan fekszik a
                  lakásán), aztán újra sietve elbúcsuzkodott, azzal a kifogással, hogy az angolna a
                  Dunaparton várakozik rá.</p>
               <p>- Azt hiszem, hogy ma kivételesen elhagyhatnád a nyelvtanulást, - mondta aggódó
                  arccal az öreg úrnő.</p>
               <p>De Magda nemes hévvel rázta meg okos és energikus fejét.</p>
               <p>- Nem, mama, - szólott lelkesen, - az élet csapásai nem kényszeríthetnek bennünket
                  arra, hogy a kötelességeinket elmulasszuk...</p>
               <p>A kislány leszaladt a lépcsőn, gyorsan végigszaladt a szűk Mérleg-utcán s óvatosan
                  körülnézve, vajjon nem találkozik-e valahol ismerőssel, lopva befordult a
                  Sas-utcába s meg sem állt a Lübeck-féle üzletig, ahol Albert észrevehető zavarral
                  sietett eléje.</p>
               <p>- Magda, - mondta meglepve, de láthatólag kipirulva az örömtől, - Magda, te azért
                  jöttél, hogy velem beszélj?</p>
               <p>- Igen, fiam, azért jöttem, hogy még délelőtt négyszemközt beszéljek veled. Tudom,
                  hogy ebédután légyottod van apával, de én azt akarom, hogy még ő előtte engem is
                  meghallgass. Itt akarsz beszélni velem, vagy jobb lesz, ha végigmegyünk a
                  Dunaparton?</p>
               <p>- Azt hiszem, sokkal jobb lesz, ha négyszemközt beszélünk egymással. Várj,
                  mindjárt kiküldöm a könyvvezetőt az irodából s akkor tizenkettőig teljesen
                  magunkra maradhatunk...</p>
               <p>Végigmentek az üzlethelyiségen, az árúraktáron s miután a hosszu Rechnitzert
                  üveges kalitkájából kikergették, csakhamar egyedül maradtak a keskeny kis
                  helyiségben, melynek ablakait még mindig elhomályosította az ötvenes és hatvanas
                  évek elpusztíthatatlan porrétege. Magda helyet foglalt az egyik forgatható
                  irodaszéken s bájos arcát aggódó érdeklődéssel fordította tüzelő-arcu sógora
                  felé.</p>
               <p>- Ugy-e, nem akarod, hogy hosszu bevezetéssel untassalak? Ugy-e nincs
                  szándékodban, hogy kislánynak nézz és titkolózz előttem? Ha ilyesmire gondolsz,
                  csak verd ki gyorsan a fejedből, mert én már, fájdalom, jól ismerem az életet s a
                  koromnál nagyon sokkal idősebb vagyok. Bízol bennem és elhiszed, hogy nálam nem
                  igen van jobb barátod Budapesten?</p>
               <p>- Oh igen, én épp úgy bízom benned, mint a testvéremben... Ha lánytestvérem volna,
                  őt épp ilyennek képzelném, mint te vagy, kis Magdám...</p>
               <p>- Helyes, Albert, akkor őszintén beszélhetünk egymással. Beszélj velem úgy, mint a
                  lánytestvéreddel beszélnél, de nem ám a kicsike bakfis-testvéreddel, hanem az
                  asszonnyal, aki mindent tud, s aki az életet már az igaz szinében látja. Ülj hát
                  ide fiacskám mellém és tedd a kezedet a szivedre: csakugyan annyira fájna neked,
                  ha Lilitől mindörökre búcsuznod kellene?</p>
               <p>- Nagyon fájna, Magda!</p>
               <p>- Igazán annyira szereted Lilit? Még most is úgy szereted, mint lánykorában? Akkor
                  is szeretnéd, ha a Muránnyal való pletyka igaz volna?</p>
               <p>- Hát igaz?</p>
               <p>A kislány gyöngéden megfogta most a sógora forró kezét s komolyan, elérzékenyülve
                  tekintett a szemébe.</p>
               <p>- Édes kis Albertem, - mondta halkan, - ne érts engem félre, de sokkal jobban
                  szeretlek, semhogy egy percig is hazudni tudnék neked. Látod, te a legjobb ember
                  vagy az egész világon s ha én lennék a feleséged, sohase kivánnék külömb férjet
                  nálad, - de Lili egy szegény, romantikus, szánnivaló kis teremtés, aki a
                  gyerekkori álmai szerint szeretné berendezni az életét. Ő is épp oly sokra tart
                  téged, mint én, ő is a tűzbe menne érted, ha valaki rosszat mondana rólad, de a
                  fantáziáját te nem érdekled úgy, mint az a másik, aki tündérmeséinek ragyogó
                  glóriáját hordja a feje körül. Téged csak úgy szeret, mint egy jó testvért, de
                  Murány az élet poézisét és izgalmait jelenti neki. Lehet, hogy boldogtalan lesz,
                  de szabad-e megakadályoznod abban, hogy édes és csillogó álmai után fusson?</p>
               <p>Sohase beszélt még Alberttel ily komolyan, mint most, - mindeddig a gondtalan
                  kisleányt játszotta előtte, - oly komolyan beszélt, hogy Lübeck ámulva és
                  meghatottan nézett rá, s szinte fájdalmas részvétet érzett iránta, holott
                  voltaképpen ő volt a sajnálni való. De csakhamar erőt vett a szentimentális
                  rohamon, mely hirtelen a szivére zúdult s fejét lehajtva lassan így szólott:</p>
               <p>- Nem, én nem akarom megakadályozni, hogy boldog legyen, - hiszen azért szántam el
                  magam arra, hogy mindörökre búcsut veszek tőle. Ne hidd, hogy vak vagyok és
                  semmitse láttam; én már nagyon régen tisztában vagyok vele, hogy ez az együttlét
                  csak szenvedést és fájdalmat okoz neki. Mást szeret, jól tudom, - és én sohase
                  tudnék oly kegyetlen lenni, hogy ily szomoru lemondásra kényszerítsem. Mi jogon is
                  követelhetném, hogy mellettem élje végig az életét? Azért talán, mert könnyelmü
                  gyerekfővel feleségül jött hozzám? Nem, kis Magdám, légy nyugodt, én sohase tudnék
                  rossz lenni ahhoz, aki egyszer ennyire a szivemhez nőtt...</p>
               <p>Könnyes szemmel nézett a kisleányra, aki kezét most öntudatlanul az övébe tette,
                  mintha csakugyan a jó kis testvér volna, akinek az előbb meghatottságában mondta
                  magát. És míg Lübeck hálásan megsimogatta forró kezecskéjét, megindulva
                  kérdezte:</p>
               <p>- És te, mi lesz te veled, szegény Albertem?</p>
               <p>A férfi egy pillanatig elgondolkodva nézett maga elé, de hirtelen fölvetette a
                  szemét, melyben most valami különös és titokzatos láng gyuladt ki.</p>
               <p>- És ha Lilitől elválok, - mondta reszketve, elváltozott hangon, - ha Lilitől
                  elválok, te is idegen fogsz lenni hozzám? Te is úgy fogsz tekinteni, Magda, mintha
                  sohase láttuk volna egymást? Egy idegen, előkelő urikisasszony fogsz lenni, aki
                  még a köszönésemet se viszonozza?</p>
               <p>A kislány megrázta a fejét.</p>
               <p>- Nem, Albert, - szólt csendesen, - én mindig az maradok, aki voltam. Én mindig a
                  te szerető kis Magdád maradok, aki megértelek és a szivedbe látok... Engem ne
                  félts, Albert, mert engem senkise tud eltántorítani tőled...</p>
               <p>Mi volt ez? Lübeck kimeredt szemmel nézett a kisleányra, akinek ajka lefelé
                  görbült, mintha sírni akarna s e pillanatban egyszerre az az érzése támadt, hogy a
                  gödrösarcú Magdácska, aki még tegnap a bábúival játszott és az angol leckéjét
                  csinálta, most a szeme láttára hirtelen asszonnyá lett, érett és szerelmes
                  asszonnyá, aki mesebeli léptekkel hagyta maga mögött a gyerekszobát...</p>
               <p>- De hiszen, - mondta sápadtan, - de hiszen akkor....</p>
               <p>Nem mondhatta tovább, mert Magda most az ajkára tapasztotta kezét s szégyenkezve
                  susogta:</p>
               <p>- Semmit se szabad most mondanod, semmit se, nem akarom... Most csak arra
                  gondoljunk mind a ketten, hogy a szegény nagylányunk boldog legyen...</p>
               <p>Megszorította a Lübeck kezét és szó nélkül kifutott az irodából. Oly gyorsan
                  szaladt végig az üzleten, hogy még a hidegvérü Rechnitzer is ámulva tekintett
                  utána az árúpolc mögül...</p>
               
            </div>
             <div type="chapter">
               <head>Kiegyezés.</head>
               <p>Lübeck nem jött el délben, hogy térdenállva kérjen bocsánatot a feleségétől s
                  Nagler ebéd után kissé konsternálva vonult vissza dolgozószobájába, hogy makacs
                  vejét ígéretére figyelmeztesse. De nem igen jutott tovább a megszólításnál, mikor
                  Magda óvatosan besurrant hozzá s kipirult arccal megállt az íróasztala előtt.</p>
               <p>- Mi az, kislányom? - kérdezte a vezérigazgató, aki pápaszemével az orrán
                  szokatlanul energikus jelenségnek látszott.</p>
               <p>- Albertnek írsz? - szólott Magdácska tétovázva.</p>
               <p>- Neki s biztosítlak róla, hogy levelemet nem teszi ki az üzlete kirakatába...
                  Férfi az, aki az ígéretét be nem váltja?... Ma reggel majdnem becsületszavát adta
                  rá, hogy bűnbánólag visszatér a feleségéhez s most még annyira sem méltat
                  bennünket, hogy telefonice kimentse magát. Fogadjunk rá, hogy az öreg Lübeckné, a
                  tiszteletreméltó vasorrú bába keze van a játékban...</p>
               <p>Ujra belemártotta tollát a tintába, hogy harcias levelét folytassa, de Magdácska
                  most hízelkedve a térdére telepedett, rózsás arcával odatörlőzködött az
                  édesapjához s halkan, szemlesütve suttogta:</p>
               <p>- Drága apám, ne haragudj rám, ha őszintén bevallok valamit... Tedd le a tollat s
                  hallgass rám, mert nagyon komoly dologról van szó: a szegény, reszkető Lilikéd
                  boldogságáról... Ne Albertet okold, mert ő bizonyosan megtartotta volna a szavát,
                  hanem bennünket, a rossz lányaidat, akik ma délelőtt titokban összeesküdtünk
                  ellenetek... Mamának nem merném elmondani az igazat, mert neki könnyen eljár a
                  keze, de te a régi, egyetlen kispajtásom vagy, akinek épp úgy bevallok mindent,
                  mint a jó istenkének elalvás előtt...</p>
               <p>A kis Magda most átkulcsolta édesapja nyakát s félig sírva, félig nevetve
                  duruzsolta bele fülébe a mai délelőtt történetét: Lili fájdalmas vallomását,
                  mialatt könnyei a vajaskenyérre peregtek, szerelmét a művész iránt, akihez
                  voltaképpen már rövidruhás kislánykorában ragaszkodott s a titkos, négyszemközt
                  való beszélgetést a szegény Lübeckkel, aki mindenbe bele akar nyugodni, csakhogy a
                  feleségét boldoggá tegye. Nagler kimeredt szemmel hallgatta mindezt s mikor a
                  kislánya végre szégyenkezve a vállára borúlt, a hangja szinte reszketett az
                  izgatottságtól.</p>
               <p>- De hiszen ti hallatlan és jóvátehetetlen könnyelműséget követtetek el!... Sohase
                  tudnám elviselni, hogy Liliből elvált asszony legyen, a szegény édesanyád pedig
                  nem mer többé az utcára menni, ha ezt a váratlan fordulatot megtudja... Miért nem
                  avattatok be engem is e titkotokba, mielőtt Alberttel beszéltetek volna?... Az a
                  szerencsétlen teremtés komolyan azt hiszi, hogy Murányból tisztességes férj lesz
                  valamikor?... Ezért a hiú, ideges, beszámíthatatlan félbolondért áldozta föl a
                  becsületes Lübecket, aki még a lába porát is megcsókolta volna?...</p>
               <p>Magda körülcirógatta az édesapja arcát.</p>
               <p>- Drága apám, - mondta gyöngéden, - te jó ember vagy, talán az egész világon te
                  vagy a legjobb ember, de a fiatalságodról már alighanem megfeledkeztél egy
                  kicsit. A szerelem, drágám, nem a jóság és a becsületesség kérdése s a szerelemmel
                  nem az érdemeket jutalmazzák. Ha itt is az igazság volna a fődolog, akkor
                  Albertet épp úgy szeretné a felesége, mint ahogy Julia valamikor Romeót szerette,
                  vagy, - hogy még egy erősebb példát mondjak - mint ahogy az édesmama téged szeret.
                  De a szerelemben mást se lát az ember, mint csupa véres és felháborító
                  igazságtalanságot s ezért bele kell nyugodnunk abba is, hogy Lili az önhitt Murány
                  kedvéért az édes, egyszerű, igénytelen Albertet mindörökre elhagyja... Mi ketten
                  tudjuk, hogy ez nincs rendjén, mi ketten az Albert kisujja hegyét se adnók oda az
                  egész Murányért, de a szegény, szerelmes leányod nem a mi szemünkkel látja ám őt,
                  hanem a magáéval, melyet a világ legelső szemorvosa se tudna megváltoztatni... És
                  ezért drágám százszor okosabb, ha szépen belenyugszunk a történtekbe, hacsak azt
                  nem akarjuk, hogy nagyon nagy szerencsétlenség legyen a dologból...</p>
               <p>- Azt hiszed, hogy Lili nem tudna többé lemondani Murányról? Az hiszed, nem
                  lehetne megértetni vele, hogy egyenesen a vesztébe rohan?</p>
               <p>- Azt, édesapám.</p>
               <p>- Akkor menj kisleányom és küldd be hozzám a drágalátos testvéredet, de vigyázz,
                  hogy az édesanyád előtt el ne szóld magad...</p>
               <p>Magda sietve jött ki az ebédlőbe, ahol Lili dideregve várta a fejleményeket
                  (Naglerné ruhát próbált a hálószobában) s csillogó szemmel súgta a nénje
                  fülébe:</p>
               <p>- Minden jól megy, apa bele fog egyezni a válásba, ámbár bizonyos, hogy előbb jól
                  megmossa azt a szép, aranyszőke fejedet... A fődolog, hogy ne légy gyáva, mert
                  most már minden csak tetőled függ....</p>
               <p>A beszélgetésből, mely Nagler és a leánya közt lefolyt, a kíváncsi Magda nem
                  tudhatott meg valami sokat: Lilike tizenöt perc múlva vérvörös arccal jött ki az
                  édesapja dolgozószobájából s azonnal hazahajtatott a lakására, Nagler pedig szó
                  nélkül magára vette a felöltőjét s némán, rejtelmes pillantással távozott, de
                  előbb Magdát lopva kihivatta az előszobába.</p>
               <p>- Pesten van az az úr? - kérdezte suttogva, miután az inas diszkrétül
                  visszavonult.</p>
               <p>- Melyik úr, apa?</p>
               <p>- A magyar Bonaparte, aki az egész kulturvilágot meghódította.</p>
               <p>- Murányt gondolod? Igen, azt hiszem, Pesten van s a kaszinóban vacsora előtt
                  okvetlenül megtalálod. A magyar Bonaparte ugyanis szenvedélyes bac-játékos...</p>
               <p>Nagler hivatal után fölnézett a Lipótvárosi Kaszinóba, de nem kereste föl a rendes
                  partnerét, hanem a hallban magához intette a komornyikot.</p>
               <p>- Itt van Murány úr? - kérdezte az ezüstgombos legénytől.</p>
               <p>- Ott fenn van a kártyaszobában, méltóságos uram.</p>
               <p>- Mondja neki, hogy az olvasóteremben várok rá. Vagy talán gyujtson föl pár percre
                  az elnöki irodában...</p>
               <p>A komornyik azzal az üzenettel tért vissza, hogy Murány nagyságos úr e pillanatban
                  bankot ad, de ha a csomagjával végzett, azonnal rendelkezésére áll a méltóságos
                  úrnak. A banknak gyászos vége lehetett, mert a művész már öt perc múlva Nagler
                  előtt állott. Nagyon ki volt pirúlva, de azért barátságosan kezét nyújtotta a
                  vezérigazgatónak.</p>
               <p>- Bocsásson meg, hogy várakoztattam, de már a harmadik ujítással úsztam, - szólott
                  derűs arccal. - És még azt merik mondani, hogy a bankárság biztos üzlet...</p>
               <p>Nagler elővette a cigaretta-tárcáját.</p>
               <p>- Gyújtson rá, ez jót fog tenni fölizgatott idegeinek. És most foglaljon helyet s
                  bocsássa meg nekem, hogy komoly munkájától elszólítottam. Tudom, hogy ez barbárság
                  volt tőlem, - hiszen a negyedik ujítás esetleg sikerrel járt volna - de olyan
                  ügyről van szó, mely fájdalom, nem tűr semmiféle halasztást. Nem olyan fontos
                  ügyről, mint a bac-játék, de ha meghallgat, be fogja látni, hogy nem voltam
                  túlságosan tolakodó...</p>
               <p>Murány helyet foglalt az egyik angol fotellben s mosolyogva rágyújtott a
                  cigarettájára.</p>
               <p>- Parancsoljon velem, - mondta zavartalan nyugalommal.</p>
               <p>- Kedves barátom, - folytatta a vezérigazgató, - a leányom ma délben azt a
                  vallomást tette előttem, hogy halálosan szerelmes magába. Annyira szerelmes, hogy
                  ott akarja hagyni a nyugodt jólétet, mely most haláláig biztosítva van számára s
                  kiteszi magát a világ pletykájának, csakhogy a maga felesége lehessen. Lássa, ezek
                  a dolgok azok, melyek miatt mi férfiak sohase fogjuk megérteni az asszonyokat, -
                  hiszen normális ésszel talán el se lehetne képzelni, hogy magát, édes barátom,
                  valaki Lübeck Albertnél többre becsülje. De az asszonyok lelkében még a legokosabb
                  férfi sem olvashat, ez a birodalom épp oly ismeretlen előttünk, mint Afrika
                  belseje - s csak így történhetik meg, hogy a tulajdon gyermekünk, aki a szemünk
                  láttára nőtt fel, akit mi vezettünk be az életbe, akinek minden gondolatát
                  ismerjük, egyszerre csak rejtelmes és ijesztő idegenként jelenik meg előttünk...
                  Mondom, nem akarok most e fölött még gondolkodni se, - csak megdöbbenve
                  konstatálom, hogy ilyen gonosz csodák megtörténhetnek. Ha olyan apa volnék, mint
                  a többi, még a véremmel is megvédelmezném a lányomat maga ellen és kegyetlenül
                  szétrombolnám azokat az álmokat, amit fantasztikus fejében a jövőjéről alkot. De
                  én nem vagyok olyan, mint a többi, engem egy néma könny beteggé tesz, én
                  elviselhetetlennek találom az életet, melyet egy pillanatra is elhagy a boldogság
                  napsugara. Mikor a lányaim kisgyerekek voltak, én ájultam el, ha valamelyikük az
                  ujját megvágta, - s azt hiszem, most is sírva fakadnék, ha a nagylányom
                  szempillája nedves lenne. Nem tudnám elviselni, hogy csak egyetlen napig is
                  boldogtalan legyen, - s ezért vagyok itt most magával egyedül, ezért beszélek
                  ilyen hangon, ezért nyugszom bele még abba is, hogy a viruló, édes, szép gyermekem
                  az életét odakösse a magáéhoz. Rabolja el az urától, vegye feleségül és nézzen le
                  engem, amiért ilyen puhán és gyerekesen beszélek magához, de egyet soha se
                  felejtsen el: ne legyen gonosz hozzá, mert akkor megkeserüli, hogy a tiszta
                  életünket megzavarta. Ez nem fenyegetés, - hiszen energiám se volna most ahhoz,
                  hogy magát ostobaságokkal ijesztgessem. Oh nem, higyje meg nekem, hogy a meghalt
                  apja helyett is az apja leszek, ha a leányomat boldoggá teszi. De a házaséletben
                  ne legyen művész, hiúságának ne áldozza föl a házi tűzhelye nyugalmát s ne a beteg
                  idegeivel, hanem a megértő, jó meleg szívével közeledjék a feleségéhez, akinek
                  maga lesz mindene. Még a császárok kézszorításáért, még a hiszterikus asszonyok
                  rajongásáért se szabad megfeledkeznie arról, hogy otthon egy édes és szerelmes
                  gyermek vár magára...</p>
               <p>A nyugodt Nagler, akit, a közhit szerint, még egy földrengés se tudott volna
                  kihozni a sodrából, most égő arccal tekintett a fiatalemberre, aki monoklis
                  szemével márványszoborként nézett farkasszemet vele. Egy pillanatig csönd volt,
                  azután Murány hidegvérűen így szólott:</p>
               <p>- Elvégezte?</p>
               <p>- El, - mondta Nagler, miközben kezét fájdalmasan a szívére szorította.</p>
               <p>- Látja, - folytatta a művész kissé impertinens nyugalommal, - én is jogosan
                  megsértődhetném most amiatt, hogy rólam való véleményét ilyen nyíltszívüen közölte
                  velem. Száz ember közül kilencvenkilenc talán kikérné magának, hogy szemtől-szembe
                  ilyen kedvességeket mondjanak neki, de ha maga nem közönséges apa, hát én se
                  vagyok közönséges szerelmes. Én meg tudom érteni az apai érzést még a
                  banálitásaiban is s nem veszem rossz néven, hogy első fölháborodásában
                  iparlovagnak tart. Ha olyan önérzetes volnék, amilyennek föltüntetni akar, hát azt
                  is mondhatnám, hogy egy Murány szédületes magasságban lebeg ama nívó fölött, ahol
                  ez a tónus szokásos. De nem vagyok önérzetes s nem sértődöm meg az őszintesége
                  miatt sem, hanem azt mondom: szeretem a leányát és bizonyos vagyok benne, hogy
                  boldog lesz velem. Miért akarnám feleségül venni, ha nem szeretném? Gondolkodott
                  már ezen a kérdésen? Talán a pénze miatt? Én az embereknek abból a fajtájából való
                  vagyok, akik még az inkák kincsére is fütyülnek. Vagy talán azért, hogy Budapest
                  legszeretetreméltóbb emberét, Nagler Leót, az apósomnak mondhassam?
                  Megnyugtathatom: nálam nem igen él ugyan nagyobb tisztelője a földtekén, de nekem
                  még ő szentsége, a római pápa sem imponál. Nekem egyáltalában senki sem imponál,
                  aki fogatlanul és haj nélkül jött a világra. Én a leányát csupán önmagáért
                  szeretem: a finomságáért, a bájos elegánciájáért, az édes, napsugaras lelkéért,
                  melyre szükségem van, mely kiegészítő része az életemnek, mely nélkül nem lehetnék
                  az, aki vagyok. Szeretem és mindig szeretni fogom, nem becsületből vagy
                  kötelességtudásból, hanem azért, mert ez jól esik nekem s mert hiányoznék belőlem
                  valami, ha nem szerethetném örökké. Ért engem? Megnyugtatja az, amit mondok? Ha
                  igen, akkor nyujtsa ide a kezét s ne nézzen rám olyan arccal, mintha valami
                  lelketlen bitorlónak tartana...</p>
               <p>Kinyujtotta a karját Nagler felé; az öreg ember most már meghatottan és apai
                  szeretettel nézett rá, aztán hálásan a keblére ölelte. És miközben Murány furcsa
                  grimászokat vágott, nehogy monoklija az ölelés hevében leessék, elérzékenyülve, de
                  rózsás kedvvel szólott:</p>
               <p>- Bohém vagy, de én tudom, hogy helyén van a szíved és hogy a kislányomat
                  mindörökké szeretni fogod... De most már menj édes fiam és újítsd meg negyedszer a
                  bankodat, hiszen csak hitvány pénzről van szó...</p>
               
            </div>
             <div type="chapter">
               <head>Mrs. Prescott bluza.</head>
               <p>Mikor Nagler sűrű akadozás után, végre nagynehezen mégis csak közölte vejével,
                  hogy Lili visszavonhatatlanúl el van szánva a válásra, Lübeck nem ájult el, mint
                  ahogy előzetesen hitte, sőt még csak könnyezve se borúlt az asztalra, hanem
                  bámulatos nyugodtsággal így szólott:</p>
               <p>- A végzet ellen mi halandók nem küzdhetünk... Ha úgy van rendelve, hogy Lili egy
                  új házasságban találja meg a boldogságot, nagyon természetes, hogy én szótalanúl
                  visszavonulok, hiszen ez olyan kötelesség, amit minden becsületes férfi megtenne a
                  helyemben... Ne beszéljünk róla többet, - én máris minden ajánlatot elfogadok,
                  mellyel a válópert siettetni lehet... De ha nem veszi rossz néven tőlem, hát nekem
                  is van egy nagy kérésem...</p>
               <p>- Mi az, fiam? - kérdezte Nagler, akit a veje loyalitása meghatott és
                  elérzékenyített.</p>
               <p>- Az, hogy ezután se tekintsenek idegennek, hogy mindig a régi és változatlan
                  jóbarátjukat lássák bennem... Hiszen az egymás iránt érzett becsülésünk nem lett
                  kisebb, ugyebár?... És ha férjnek nem is vagyok méltó Lilikéhez, de mint jó barát,
                  ugy-e, mindig számíthatok a vonzalmára?...</p>
               <p>- Mindenesetre, fiam.</p>
               <p>- És maguk is úgy fognak érezni irántam, ahogy eddig éreztek? Nem fogják
                  elfelejteni, hogy valaha közel álltam a szivükhöz?</p>
               <p>- Nem, kedves barátom, biztosítalak, hogy én ezután is a fiamnak tekintelek...
                  Mindnyájan úgy érezzük, mintha továbbra is a miénk volnál...</p>
               <p>Lübeck hálásan megszorította az apósa kezét s most már csillogó szemmel
                  folytatta:</p>
               <p>- Akkor megengedik, ugy-e, hogy én se tekintsem magamat idegennek s néha-néha épp
                  úgy fölmenjek magukhoz, mintha semmise változott volna?... Gondolja, hogy Lilit
                  nem fogja zavarba hozni a látogatásom?... És Murány úr nem fog tolakodónak
                  tartani, ha boldogságának tanúja leszek?...</p>
               <p>- Arra gondolsz, hogy a válópör alatt meglátogatsz bennünket? - kérdezte Nagler
                  megdöbbenve.</p>
               <p>- Miért ne? Hiszen békésen és közös elhatározással mondunk búcsut egymásnak, mert
                  mindaketten belátjuk, hogy így inkább reményünk lehet a boldogságra... Talán attól
                  tart, hogy a pletykázók kikezdenek bennünket?... Hát nem a kölcsönös megbecsülés
                  jele-e, ha tovább is érintkezünk egymással?... Ki az, aki bármelyikünkről rosszat
                  mondhat, ha még ilyen körülmények között is jó barátok maradunk?</p>
               <p>Nagler zavartan elmosolyodott.</p>
               <p>- Édes fiam, - mondta, a fejét megvakarva, - amit mondasz, az nagyon logikus, de
                  én attól tartok, hogy a Lipótvárosban nem értenének meg bennünket... Vannak
                  bizonyos illemszabályok, melyek minden társaságbeli embert egyaránt köteleznek.
                  Ezek közé tartozik az is, hogy a válófélben levő házasok nem érintkeznek
                  egymással. Nem is akarok most arról beszélni, hogy mostani látogatásod Lilikét is
                  zavarba hozná s hogy esetleg az utódod se tudná magát ebbe a különös helyzetbe
                  beletalálni. Ezek csak formaságok, de a formák néha fontosabbak még a lényegnél
                  is. Megértesz engem? Nem magyarázod félre, amit mondok? Te okos ember vagy s
                  belátod, hogy igazam van s ezért szépen vissza fogsz vonulni mindaddig, amíg Lilit
                  új házassága minden ostoba formaság alól fölmenti. Rendben van? Nem haragszol,
                  hogy ilyen őszinte voltam hozzád?</p>
               <p>- Nem, - mondta Lübeck és szemét elkeseredetten a földre szögezte.</p>
               <p>Nagler most megindulva a vállára csapott.</p>
               <p>- Ne búsulj fiam, - mondta részvéttel. - Úgy elfelejted ezt az egészet, mintha
                  csak egy rossz vacsora után álmodtad volna... Mibe fogadjunk, hogy két év alatt te
                  is megházasodol? Akarsz velem fogadni egy jó skatulya havanna-szivarba, hogy
                  egy-kettőre bele fogsz szeretni valami bájos teremtésbe? Hála Isten, elég lány van
                  a világon, aki az ilyen derék fiut, mint te vagy, érdeme szerint megbecsüli...</p>
               <p>Lübeck, akiről még az édesapja se állíthatta, hogy az elmésség championjai közül
                  való, e pillanatban bebizonyította, hogy humor dolgában se kell éppen kölcsönért
                  fordulnia a szomszédaihoz.</p>
               <p>- Nem fogadok, - mondta ravaszul, fölcsillanó szemmel. - Vagy a maga lánya, vagy
                  senki...</p>
               <p>Nagler később azzal a benyomással távozott, hogy veje még mindig halálosan
                  szerelmes Lilikébe, de Lübeck nem igen adta jelét annak, hogy szive megreped
                  fájdalmában; fütyörészve tért vissza az üzletbe, s az iroda magányában egy
                  posztóvágó ollóval kétfelé vágta azt a fotografiát, mely Lilikét és Magdát
                  együttesen ábrázolta... Lilikét beledobta az íróasztala fiókjába, Magdát pedig
                  sóhajtva a tárcájába rejtette...</p>
               <p>A Sas-utca pszihológusai a következő hetekben azt a furcsa és lesujtó megfigyelést
                  tették, hogy a fiatal Lübeck hirtelen megtébolyodott... Nehogy azt higyje valaki,
                  hogy a szimptomák talán könnyelmü hitelezésben nyilvánultak, (efajta őrültségre a
                  Lübeckek nem képesek), sietek elárulni, hogy más, de nem kevésbbé aggasztó tünetek
                  merültek föl: Albert simára borotvált arccal jelent meg reggelenként az üzletben,
                  vadonatúj, harangalaku gérokkokat viselt s nyakkendőit, kalapjait és cipőjét a
                  city legelső cégeinél vásárolta. Mivel a Lübeckek családi tradiciói szerint az
                  öltözködés csak a mezitelenség leplezésére való, ezt a gyanut magunk is jogosnak
                  találhatnók, ha szerencsénkre nem lennénk abban a helyzetben, hogy a titokzatos
                  metamorfózisba világosságot deríthessünk...</p>
               <p>Juniusi délután volt, a sas-utcai üzletben kövér legyek zümmögtek (örök titok,
                  hogy miből híztak meg itt ennyire?) s lustálkodó commis voyageurok adták elő
                  vidékről fölhozott anekdotáikat. A segédek bóbiskolva dőltek a kanavásszal
                  túlzsufolt polcoknak, az irodai alkalmazottak pihegtek a fakturák fölött s az
                  inasok kopott öntözőkkel rajzoltak vizes nyolcasokat a padlóra. Úgy volt, hogy az
                  egész természet álomba van merülve, mikor egyszerre ruhasuttogás hallatszott a
                  küszöbről s egy nyájas tekintetü, öreg hölgy libegett be az olvadozó
                  aszfaltról.</p>
               <p>- Parancsol? - kérdezte a köpcös kis Lakner, aki hirtelen fölriadt álmából.</p>
               <p>A tiszteskoru hölgy tört magyarsággal válaszolt:</p>
               <p>- Egy nyári blúzra valót szeretnék szürke delaine-ból, de valami jó, tartós
                  szövetet, ami mosásnál is megtartja a szinét...</p>
               <p>- Egy blúzra valót? - kérdezte a kis Lakner olyan hangon, mintha az ismeretlen
                  hölgy idomított zsiráfot kért volna tőle.</p>
               <p>- Igen, de valami jó és színtartó szövetből... A mult nyáron is vettem, de az a
                  legelső mosásnál megfakult...</p>
               <p>- Kedves nagysád, - válaszolta most a segéd, aki végre magához tért ámulásából, -
                  ez itt úgynevezett engros-üzlet, ahol csak végszámra lehet kapni a szöveteket...
                  Tessék a Bécsi-utcába menni, ott két-három métert is szivesen adnak.</p>
               <p>- Nem adnak egy blúzra valót? - kiáltotta föl meglepetve az idegen hölgy. - De
                  hiszen Lübeck úr azt mondta nekem, hogy mindig bizalommal hozzá fordulhatok... Itt
                  van a főnök úr az üzletben?</p>
               <p>- Itt van.</p>
               <p>- Akkor kérem hivassa ki, hogy beszélhessek vele... Ő régi ismerősöm s nem fogja
                  visszautasítani a kérésemet...</p>
               <p>Lakner, némi tünődés után, kihivatta Lübeck urat az irodából s ugyancsak nagyot
                  nézett, mikor a főnök hangos örömrivalgással sietett a barátságos matróna
                  felé.</p>
               <p>- Óh, mrs. Prescott! - kiáltotta meglepetve.</p>
               <p>Az öreg asszonyság összecsapta a kezét.</p>
               <p>- Jőjjön, jőjjön, mert nem akarnak delaine-t adni a pénzemért... A Bécsi-utcába
                  küldenek, pedig én megfogadtam, hogy mindent itt vásárlok ezentul... Valami jó,
                  szolid kis delaine kell, ami a mosásban is megtartja a szinét.</p>
               <p>Barátságosan közelített Lübeck felé, s mikor melléje ért, hirtelen suttogva így
                  szólott:</p>
               <p>- Menjen ki, siessen, siessen, Magda a Mérleg-utcában várakozik magára...</p>
               <p>És hangosan folytatta:</p>
               <p>- Valami tartós, finom delaine-t, amit még a jövőre is viselhetnék...</p>
               <p>Hogy mrs. Prescott jövendőbeli blúza miért izgatta föl oly rendkivüli módon a
                  főnök urat, azt a személyzet aligha tudta volna megmagyarázni, de bizonyos, hogy
                  Lübeck arca egyszerre vérvörösre vált s majdnem magánkivül kiáltotta a bámuló
                  segédeknek:</p>
               <p>- Rögtön adjanak valami elegáns blúzravalót... mindent adjanak, amit csak mrs.
                  Prescott kiván... Nekem most sürgősen távoznom kell, de elvárom, hogy őnagyságát
                  minden tekintetben kielégítik... Parancsoljon mrs. Prescott, - az egész áruraktár
                  rendelkezésére áll...</p>
               <p>Lübeck tíz lépéssel ott volt a szűk Mérleg-utcában, ahol Magda már türelmetlenül
                  sétálgatott föl s alá, derüs arccal nézve egy panamakalapos csirkefogót, aki
                  gyanus mozdulatokkal keringett körülötte. Az aszfaltbetyár rögtön kereket oldott,
                  mikor Lübeck a fiatal leány előtt boldogan megemelte a kalapját.</p>
               <p>- Magda! - szólt rajongó szemmel, míg a kislány keztyűs kezecskéjét
                  megszorította.</p>
               <p>- Csodálkozol? - kérdezte nevetve a leány. - Örülsz, hogy itt vagyok? Nem
                  számítottál rá, hogy mostanában látni fogsz?</p>
               <p>- Azt hittem, hogy sohase foglak látni többé, - mondta Lübeck.</p>
               <p>Magda most kémlelődve körülnézett.</p>
               <p>- Nem gondolod, hogy holnap az egész Lipótvárosban rólunk fognak beszélni? -
                  szólott tréfás borzongással.</p>
               <p>- Hát aztán?</p>
               <p>A kislány most megint elnevette magát.</p>
               <p>- Édes fiam, a miniszterelnöknek talán nem árt, ha rosszat beszélnek róla, de egy
                  fiatal leánynak nem válik éppen előnyére, ha a nénje elvált urának légyottot ad.
                  Ez úgy fest messziről, mint valami előre megbeszélt légyott, pedig én csupán azért
                  kerestelek föl, hogy utazásunk előtt mégegyszer megszorítsam a kezedet...</p>
               <p>- Elutaztok? - kiáltott föl Lübeck megdöbbenve.</p>
               <p>- El, de azért ne ijedj meg annyira, hiszen nem a déli sarkra megyünk, hanem csak
                  Ischlbe, ahol apa mindnyájunk számára villát bérelt. De emiatt nem kell nagyon
                  búsulnod, mert én annyi képeslapot fogok küldeni neked, hogy magad is megsokallod.
                  Mindössze csak két-három föltételt kötök ki, - ezeket azonban okvetetlen
                  teljesítened kell...</p>
               <p>- Nem kivánhatsz olyat, amit örömmel meg ne tennék érted!</p>
               <p>- Várj édes barátom, ne tégy könnyelmü igéretet, mert megbánod. Akarod hallani,
                  micsoda uzsorakamatokat kivánok a képeslapjaimért? Először is ragaszkodom hozzá,
                  hogy mindennap simára megborotválkozz s ismerkedj meg sürgősen a bajuszkötő
                  intézményével. Másodszor: oly elegánsan kell öltözködnöd, mint a norfolki
                  hercegnek, mert én nem akarom, hogy afféle fukar pénzeszsáknak tartsanak, aki még
                  a ruhára is sajnálja a pénzt... Jól esnék neked, ha én csinos fiunak
                  találnálak?</p>
               <p>- Magda! - szólt Lübeck reszketve, míg vére egyszerre a fejébe tódult.</p>
               <p>- Ha azt akarod, - folytatta komolyan a kisleány, - hogy tetsszél nekem egy
                  kicsikét, akkor mindig úgy kell öltözködnöd, hogy büszke lehessek reád... Mert
                  igaz, hogy a jó Isten csak a lelket nézi, de az emberek a kabátot és a nyakkendőt
                  is nézik s egy jószabásu redingot százszor jobban imponál nekik, mint a
                  legnemesebb, lelki tulajdonság... Én tehát szigoruan ragaszkodom hozzá, hogy
                  ezután a külsődre is adj valamit s hogy nekem mindig ellentmondás nélkül
                  engedelmeskedj, mert csak így tudlak olyanná változtatni, amilyennek látni
                  szeretnélek. Áll az alku?</p>
               <p>- Áll, - felelte Lübeck és mámorosan megcsókolta a kislány kezét.</p>
               <p>Mind a ketten elhallgattak, mert a Ferenc József-tér felől néhány siető uriember
                  közeledett feléjük, de Magda utóbb lopva végignézett a sógorán. És ekkor így
                  szólott:</p>
               <p>- Jó fiu vagy és én azt hiszem, hogy embert faragok belőled!</p>
               <p>Két perccel később a mrs. Prescott fantasztikus kalapja hirtelen föltünt a
                  Nádor-utca sarkán. Magda sietve megszorította a sógora kezét, míg szeme csupa
                  ragaszkodás és igéret volt.</p>
               <p>- Szervusz Albert! - mondta mosolyogva, de pillantásában szeretet és meghatottság
                  csillogott.</p>
               <p>A következő héten az a hír járta a Lipótvárosban, hogy Lübeck alighanem
                  megtébolyodott. Az aggodalom nem volt alaptalan: Albert ujdonatúj gérokkban,
                  tízkoronás nyakkendővel jelent meg az öreg Sas-utca aszfaltján.</p>
               
            </div>
             <div type="chapter">
               <head>Albert kimenője.</head>
               <p>Miután a válópör nyolc hónap alatt véget ért, Murány egy februári délelőtt a
                  nyilvánosság kizárásával feleségül vette Lili asszonyt. Naglerék izléstelennek
                  találták volna, hogy nagy esküvőt csapjanak, s így a szülőkön kivül csak két tanu
                  hallgatta végig az anyakönyvvezető alkalmi szónoklatát. A menyasszony sötét
                  utiruhában jelent meg, de a művész tüneményes hangverseny-frakkját viselte,
                  gomblyukában a Kék griff-rend nagykeresztjével...</p>
               <p>Az új házaspár még javában Sziciliában kószált, mikor Lübeck Albert és Nagler
                  Magda egy márciusi hajnalon, - pont nyolc óra volt - szintén besurrantak az
                  anyakönyvvezető szobájába. A Lipótváros, mely bizonyára nem riadt volna vissza
                  néhány jótékony ágyalapítványtól, csakhogy az érdekes esküvőt végignézhesse, még
                  javában az igazak álmát aludta, a sas-utcai boltok vasredőnyeit még nem huzták föl
                  a háziszolgák, s a kényeztetett kis hercegkisasszonyok, Magda barátnői, még
                  borzas hajjal, behunyt szemmel álmodtak elegáns hálószobáikban... Mire tengerzöld
                  és ibolyakék szemecskéiket fölnyitották, Lübeck Albert és második felesége már
                  hetvenkilométeres sebességgel távolodtak el a pletykás, gonosz és gyönyörü
                  Budapesttől...</p>
               <p>A krónikaíró, aki hőseit, a kegyelmes végzet jóvoltából, szerencsésen elkísérhette
                  az anyakönyvvezető pódiuma elé, bizonyára nyugodt öntudattal vonulhat vissza
                  képzeletbeli kulisszái közé... A játék véget ért, a függönyt lebocsátották, s a
                  rendező fáradtan, mogorva arccal tűri föl gallérját, hogy a hideg és sötét utcára
                  kilépjen. A szinpadon, ahol az imént még véres tragédiák és kacagtató bohózatok
                  játszódtak le, sorra eloltogatják a villámos reflektorokat, de a tűzoltó, kicsiny
                  tolvajlámpájával a kezében, még egyszer végigmegy az alvó házon... Csak egy,
                  utolsó pillantást akar vetni az elcsöndesült színpadra, melyen az imént még
                  fájdalmas vagy ujjongó emberi érzések hullámzottak végig, hogy aztán végképp
                  átengedje helyét az éjszaka néma és titokzatos árnyékainak...</p>
               <p>Fogjuk kezünkbe egy pillanatra a tűzoltó tolvajlámpáját...</p>
         
               <p>Este hét óra. Lübeckék ajtaján hosszu és türelmetlen csöngetés hallatszik.
                  Legalább is öt percig tart, mire végre kinyilik az előszoba ajtaja s egy kipirult,
                  menyecskésen bekötött fejü, fiatal asszony jelenik meg nevetve a küszöbön. A
                  fiatal asszony bő velez-pongyolát visel s gyönyörü, szőke frizurájából egész sereg
                  akaratos hajfürt szabadult ki. A velezpongyolás hölgyben a lusta Magdára ismerünk,
                  aki még mindig jókedvü kacagással néz az idegesen várakozó Lübeck Albertre.</p>
               <p>- Édes barátom, - mondja végre, miután előbb arcul legyintette, majd megcsókolta
                  az urát, - ha te azt hiszed, hogy nekünk egyéb dolgunk sincs, mint hogy ajtót
                  nyitogassunk, akkor mondhatom, hogy alaposan tévedsz... Csak nem gondolod talán,
                  hogy az Isten szép napját semmittevéssel töltjük?... Hát nem tudod, hogy micsoda
                  nevezetes nap van ma nálunk?</p>
               <p>Albert kissé ostoba arcot vág.</p>
               <p>- Micsoda nap van? - kérdezi csodálkozva.</p>
               <p>- Ma főzzük be édes barátom a télire való paradicsomot... Reggel magam voltam a
                  vásárcsarnokban s ebédutántól kezdve Terézzel és Mariskával együtt ott ülünk a
                  konyhában, a sparherd mellett... Azt hiszem, belátod drágám, hogy nem szaladhatunk
                  a legelső csöngetésre ajtót nyitni...</p>
               <p>Lübeckéknek most nincs külön palotájuk, mert Magda asszony szigoruan ragaszkodott
                  hozzá, hogy csak négyszobás lakást vesz, még pedig valahol a Lipótvárosban, hogy a
                  mamáékhoz közel legyen. Halljuk, inasuk és automobiljuk sincs s a házimunkát
                  mindössze egy tizennyolcforintos szakácsné és egy tizennégyforintos mindenesleány
                  végzi. Cselédek dolgában különben a fiatal párnak szerencséje volt: az öreg
                  Lübeckné, aki valósággal szerelmes Magdába, előzékenyen átengedte nekik a maga
                  Terézét, aki kerek tizenhét évig viselte a Lübeck-házban a kormányelnöki
                  méltóságot s a nagyságos urat még ma is röviden csak Albert úr-nak nevezi...</p>
               <p>Miután a paradicsomot végre szerencsésen elhelyezték a szalmával kibélelt
                  lábasokban, Magda, aki most már csipkés és előkelő pongyolát visel, megjelenik a
                  ragyogóan kivilágított ebédlőben, ahol Albert időközben a Neues Pester Journal
                  egész Allerlei-rovatát végigolvasta. Magda csak úgy ragyog az egészségtől és a
                  jókedvtől, de mivel az egész napi munka ugyancsak kimerítette, boldog sóhajtással
                  telepedik le türelmetlen ura térdeire.</p>
               <p>- Megengeded? - kérdezi ártatlan Nebántsvirág-arccal.</p>
               <p>- Megengedem, - mondja Albert, a kényeztetett zsarnok jóindulatával.</p>
               <p>Végignyujtózkodik az ura ölében, mint a cica a tűzhely mellett s karcsu, de már
                  asszonyosan molett termete fáradtan odasimul Lübeckhez, aki a szemét reszketve
                  lehunyja.</p>
               <p>- Mi a programmod ma estére? - kérdezi komolyan, míg égő arcocskáját fölemeli az
                  urához.</p>
               <p>- A programmom? - feleli Albert. - Kiváncsi vagy a programmomra? Hát először is
                  szmokingot és fekete csokort veszek, aztán elmegyek az orfeumba s egy páholyból
                  végignézem az előadást. Vacsorázni azonban csak előadás után fogok, mert két
                  gyönyörü, szőke, dán leányt hívtam meg félegyre a szeparéba. Mondanom se kell,
                  hogy húsz üveg francia pezsgőt már előlegesen behüttettem. Az orfeumban hajnalig
                  mulatni fogok, aztán hazakisérem a dán leányokat a lakásukra...</p>
               <p>- Mindjárt kettőt?</p>
               <p>- Kettőt, a teremburáját, mert én ki se kezdek egy leánnyal... Ha egyszer mulatok,
                  akkor azt akarom, hogy minden fehérnép ott legyen az asztalomnál... A Lübeckeknek
                  a tizenhetedig század óta ilyen a temperamentumuk...</p>
               <p>Ingerkedve nézett a Magdácska szemébe, aki előbb tréfásan fölfricskázta a hencegő
                  legényt, de aztán gyöngéden odasimult hozzá és így szólott:</p>
               <p>- Drágám, ez nem is olyan móka, mint ahogy hiszed, mert én csakugyan nem akarom,
                  hogy az uram afféle anyámasszony katonája legyen, akit az egész Lipótváros
                  kinevet. Az ördög elvinne cicám, ha egyszer eszedbe jutna, hogy hűtelen légy
                  hozzám, s nyugodt lehetsz, hogy mind a két szemedet kikarmolnám, ha kóborló dán
                  művésznőket kisérgetnél haza éjfélután a lakásukra. Ezt te azonban nem fogod tenni
                  szivem, mert a kis Magdádat sokkal jobban szereted, mint az egész Dániát,
                  beleszámítva még a skandináv félszigetet is. A hűséged felől bizonyosabb vagyok,
                  mint arról, hogy a nap holnap reggel a keleti pályaudvar mögött fölbukkan, - de
                  azt viszont magam se akarom, hogy örök életeden át itthon kuksolj a négy fal
                  között. Ha férj vagy, hát légy férj és kéthetenkint egyszer menj el a barátaid
                  közé, mert különben könyörtelenül elválok tőled. Én nem egy hosszuszakállas
                  remetéhez mentem feleségül, hanem egy snájdig és simára borotvált világfihoz, aki
                  inkább meghal, semhogy törvényes kimenőiről lemondjon. Hiába zokogsz hát itt a
                  nyakamon, ezentul minden második szerdán el fogsz menni hazulról vacsora után s
                  alaposan kimulatod magad a barátaiddal, ha nem is pezsgőzöl dán hölgyekkel az
                  orfeum szeparéjában. És ha arra a könnyelmüségre találnál vetemedni, hogy félkettő
                  előtt hazajőjj, biztosítalak róla, hogy nem engedlek be a lakásba, még ha a szivem
                  meg is repedne bánatában. Mert én csak úgy szeretlek, ha olyan fogsz lenni, mint
                  az édesapám, már pedig a drága édesapám még negyvenfokos lázzal is fölkel az
                  ágyából, nehogy egy szerdai kimenőjét elmulassza. Igy van, punktum, - és most vedd
                  magadra rögtön a felöltődet s ne merj előttem mutatkozni hajnali félkettő
                  előtt...</p>
               <p>Albert oly siralmas arcot vágott, mintha arról lenne szó, hogy rögtön a vérpadra
                  hurcolják.</p>
               <p>- Szeretném tudni, hova menjek ilyen késő este? - mondta elkeseredve.</p>
               <p>- Hova? Oda, ahol jókedvü emberek vannak s ahol másról is beszélnek, mint
                  flanelekről és a velour-kendőkről. Hallgass jó magyar nótákat valami kávéházban,
                  nézz meg egy szemtelen darabot a terézvárosi mulatóban, vagy menj el a Csarnokba a
                  barátaid közé... Mindegy nekem, akárhová mégy, de azt akarom, hogy úgy élj, mint a
                  többi férfi, aki a te társadalmi osztályodba tartozik... Nem egy doromboló macska
                  kell nekem, aki folyton szerelmi vallomásokat nyávog a fülembe, hanem egy huszadik
                  századbeli férfi, aki az élet minden tisztességes szórakozásában örömét találja.
                  Azt akarom, hogy uriember módjára öltözködj, ne tudj meglenni színház és társaság
                  nélkül, vagyonodhoz és tehetségedhez méltó önérzettel beszélj s legyen erőd ahhoz
                  is, hogy néhanapján a drága kis feleségedet egyedül hagyd... Nekem, fiam, nem az a
                  sas-utcai házasélet az ideálom, ahol az asszony mint bűbájos hercegnő, a férj mint
                  teherhordó állat jelenik meg a világ előtt. Ha én csinosan öltözködöm, hát az a
                  rendje, hogy te is olyan ruhában járj, mint akármelyik kaszinótag, hiszen a
                  viszonyaid hála Istennek megengedik, hogy a legelső szabóknál dolgoztass... Nem
                  mernék az emberek szeme elé kerülni, ha te mint ügyetlen Schlemil Péter
                  sajnáltatnád le magadat a társaságbeli emberekkel... Én nem Schlemil Péternek
                  esküdtem örök hűséget, hanem egy gazdag és előkelő világcég fejének...</p>
               <p>- Tehát mindenáron ragaszkodol hozzá, hogy én most, éjszakának idején, elmenjek
                  hazulról?</p>
               <p>- De mennyire ragaszkodom! Várj, hadd igazítom meg a hajadat, - és most már hajnal
                  előtt ne lássalak! De félkettőkor kelts föl, hogy a kalandjaidat elmeséld
                  nekem...</p>
               <p>Magda e szavak után kivett egy fésüt a maga aranyszőke hajkoronájából, szépen
                  megigazgatta az ura haját, majd a nyakkendőjét is energikusan rendbe hozta. Aztán
                  sajátkezüleg lekefélte a Lübeck vadonatúj gérokkját, megtömte a tárcáját
                  szivarokkal és cigarettákkal s három lépésnyi távolságból még egyszer gondosan
                  végignézte a világfivé átvedlett nyárspolgárt... A szemle, úgylátszik, jól ütött
                  ki, mert a fiatal asszony elégedetten bólintott s ezt mondta:</p>
               <p>- Csinos fiu vagy, - a dán művésznők előtt nem fogod kompromittálni magadat... És
                  most drágám, sok szerencsét, jól mulass!</p>
               <p>Lübeck megcsókolta a Magda ajkát, aztán sóhajtva távozott a meleg lakásból,
                  ahonnan oly kegyetlenül kiűzték. És mialatt a lépcsőházban elkeseredve lefelé
                  baktatott, halkan így szólott magában:</p>
               <p>- Bár kerékbe törték volna azt a gazembert, aki a kimenőket kitalálta...</p>
         
               <p>És most, - mielőtt e hosszu történetet befejeznők, - fordítsuk a tűzoltó
                  tolvajlámpását a másik házaspár felé, mely a Sas-utcából a nagyvilág színpadára
                  kiröppent...</p>
               
            </div>
             <div type="chapter">
               <head>Májusi éjszaka.</head>
               <p>Murányék, házasságuk után, körülbelül két esztendeig nem mutatkoztak Budapesten. A
                  művész, akiről immár mindenki elismerte, hogy a világ legelső zongoristái közül
                  való, a téli évadban Európa és Amerika nagyvárosait járta, nyáron pedig olyan
                  helyeken pihente ki fáradságát, ahova a kultura szárnycsapásai még nem hatottak
                  el. Annyi pénzt keresett, hogy most már csakugyan lenézhette a Lipótváros
                  pénzkirályait s mikor első százezer forintja együtt volt, fantasztikus kastélyt
                  építtetett a bajor hegyek között, hogy embergyülölő fejedelem módjára
                  remetéskedjék a perzselő nyári hónapokban. Ez talán inkább az ideges és
                  agyonkényeztetett művész pose-a volt, de Lili megadással követte még a hegyek
                  közé is, bár teljes szivéből vágyódott már egy kis budapesti pletyka után. Az első
                  nyáron meglehetősen unalmasnak találta a bajor idillt, de a másodikon kibékült a
                  kacsalábon forgó kastéllyal, mert Naglerék nála töltöttek hat hetet. Magda is
                  velük jött, de az ura nélkül; a Lilike levelei rávették arra a hőstettre, hogy
                  Lübecket két hétre egyedül hagyja. Murány, akit ekkor Nagler mindenáron rá akart
                  beszélni arra, hogy Budapestet magas látogatásával megtisztelje, gúnyosan,
                  lenézőleg vont vállat, mintha arról lett volna szó, hogy mesebeli tündérvárából a
                  nádfödeles geleméri csárdába költözködjék.</p>
               <p>- Pestre, - mondta, - abba az Istentől elmaradt fészekbe, ahol azt merik hinni,
                  hogy értenek valamit a muzsikához? Nem, édes öregem, akkor már sokkal könnyebben
                  rászánom magamat arra, hogy Tibetbe, vagy a Fokföldre ellátogassak...</p>
               <p>A Lili fájdalmas Niobe-arca, vagy a saját hiúsága vette-e rá, hogy elveit
                  megváltoztassa: a művész a harmadik esztendőben egy hirtelen elhatározással
                  leereszkedett a magyar fővároshoz. Afelől hallani sem akart ugyan, hogy
                  Budapesten föllépjen (kannibálok közt - úgy mondta - nem zongorázik), de
                  délamerikai tournéejából visszatérve, egy májusi estén a jó hangulatban lévő
                  despota mosolyával toppant be feleségéhez a párisi hotelbe.</p>
               <p>- Tudod, mit hoztam? - kérdezte Lilikétől, aki éppen hosszu levelet írt az
                  anyjának.</p>
               <p>- Mit?</p>
               <p>- Két jegyet a páris-budapesti expresszvonatra. Úgy látom, szerencsétlennek érzed
                  magadat, ha a Nádor-utcát hamarosan viszont nem látod, - hát nem bánom, lerándulok
                  veled a Balkán közepébe...</p>
               <p>Lili örömsikoltással borult az ura nyakába, a fél éjszakát csomagolással töltötte
                  s harmadnap Muránnyal együtt hetven kilométeres gyorsasággal robogott lenézett
                  szülőföldje felé. A művész eleintén görcsösen ragaszkodott ahhoz az ötletéhez,
                  hogy csak sárga cipőt és uti ruhát hoz magával, de utóbb nagykegyesen
                  beleegyezését adta ahhoz, hogy felesége a szmokingját és a nyári ruháit is
                  becsomagolja...</p>
               <p>Naglerék, akik már svábhegyi villájukban laktak, boldog meglepetéssel fogadták
                  szeszélyes vejük táviratát, de egy gondolat később megzavarta örömüket: eszükbe
                  jutott a különös viszony, mely két férjes leányuk közt keletkezett... Lili és
                  Magda már rég kibékültek ugyan a multtal, - a bajor kastélyban könnyezve borultak
                  egymás karjai közé, - de mi lesz Lübeckkel és Muránnyal? Hogyan fog viselkedni a
                  művész az első férjjel szemben s hogyan néz Lili a derék Lübeck szemébe, akit szó
                  nélkül a faképnél hagyott? Nagler Leó kissé megdöbbenve forgatta kezében a
                  táviratot, mert bár közmondásosan okos ember volt, ez a furcsa probléma még ő
                  előtte is megoldhatatlannak látszott...</p>
               <p>Naglerné azonban utóbb optimisztikusan belenyugodott a furcsa helyzetbe.</p>
               <p>- Mit akarsz? - mondta vállat vonva az urának. Biztosítalak róla, hogy nem igen
                  maradnak öt-hat napnál tovább s Magdának van annyi jó izlése, hogy ez idő alatt
                  diszkréten elkerül bennünket. Úgyis az a tervük, hogy legközelebb fölrándulnak a
                  Semmeringre, - most a legjobb alkalom lesz rá, hogy régi szándékukat
                  megvalósítsák...</p>
               <p>Murányék másnap este Budapestre érkeztek s ekkor kiderült, hogy a túlzott
                  óvatosságra egyáltalában nincs szükség. Lilinek első dolga volt, hogy a huga felől
                  tudakozódjék s Murány, aki az inkognitóban utazó király szerénységével
                  ünnepeltette magát a családban, nagylelküen megkérdezte az apósát:</p>
               <p>- És az öreg fiut miért nem hívtátok meg ma estére?</p>
               <p>- Melyik öreg fiut?</p>
               <p>- Hát elődömet, a becsületes kanavászkereskedőt, aki fogadalmat tett, hogy az
                  összes Nagler-leányokat kipusztítja... Teringettét, csak kibékült talán a
                  sorsával, mikor azt a szép kis lányt feleségül vette?...</p>
               <p>Meglehetős izléstelen beszéd volt bíz’ ez, de Nagler Leó mégis megkönnyebbült
                  szívvel ölelte magához az impertinens fiatal urat.</p>
               <p>- Hát nem hoz benneteket zavarba, ha Magdáék is részt vesznek családi örömünkben?
                  - kérdezte boldog meglepetéssel.</p>
               <p>- Zavarba? Engem? - kiáltott föl Murány megbotránkozva. - Engem az se hozott
                  zavarba, mikor a zongorám egyik hurja a német császár matinéján elpattant, -
                  hogyan képzelitek hát, hogy egy sas-utcai boltos kihozhat a sodromból?... Miattam
                  a szegény Albert bátran jöhet, - én ugyan le nem harapom az orrát, afelől nyugodt
                  lehet...</p>
               <p>Nagler, - anélkül, hogy a Lili véleményét bevárta volna, - sietve áttelefonált
                  Pestre Lübecknek, hogy semmeringi útját föltétlenül halassza el, mert kora reggel
                  sürgős beszélni valója lesz vele. Másnap fölkereste vejét az üzletben, délben
                  pedig fölszaladt a bekötött fejü Magdához, aki éppen lángoló búzgalommal
                  törölgette az ebédlő ajtókilincsét... A vezérigazgató ebédre is ott maradt a
                  lányánál s estefelé automobilon jelent meg a Nagykorona-utcában, hogy Lübeckéket a
                  Svábhegyre magával vigye...</p>
         
               <p>Csodaszép májusi este. A Nagler-nyaraló kivilágított terraszán épp most fejezték
                  be a vacsorát; az asztal csakúgy görnyed az ezüstnemütől és a vázáktól, melyekben
                  vérvörös rózsák nyilnak. A hófehér abroszon havannaskatulyák, exotikus kreol
                  asszonyok képével, aranyos, egyiptomi cigaretták, egy kristálybonbonnièreben finom
                  édességek, a legelőkelőbb budapesti cukrászda etikettjével. Egy fehérkötényes
                  szobalány s egy harisnyás inas zajtalanul jár ki és be az ebédlőbe nyiló
                  üvegajtón. A sarokban, a kézi forraló alatt, misztikusan lobog a borszesz lángja.
                  A terrasz alatt fekete fák bóbiskolnak, melyek közt itt-ott titokzatos lángok
                  égnek; alul, a csillogó folyamon túl, sziporkázó tűzguirlandok szegélyezik az
                  álmodni készülő Budapestet. Nagy, ünnepies, rejtelmes csönd lebeg a homályos erdő
                  fölött, melynek magányában még lecsukott redőkkel alusznak a gyönyörü svábhegyi
                  nyaralók.</p>
               <p>Amíg a cselédség az asztalbontással van elfoglalva, a terraszon szinte megszünik
                  mindenféle társalgás. A férfiak - Lübecket kivéve - szivarjukkal foglalkoznak, az
                  asszonyok az édességeket majszolják. A kép különös, festői és fantasztikus. A
                  három férfi közt Nagler Leó képviseli az örök fiatalságot; Murány halántéka már
                  ezüstös fényben csillog, Lübeck pedig csöndes melanchóliával halad a
                  visszavonhatatlan kopaszság felé. Az asszonyok szépek és elegánsak; Lili almazöld
                  csipkeruhájában a Botticelli képeire emlékeztet, de gyerekes ajkait valami
                  fájdalmas ellágyulás görbíti meg, mintha mesebeli álmai közt kóborolna. Magda a
                  megelégedett nyárspolgár-boldogság tipusát jelképezi; japán selyemkosztümöt visel,
                  mely erőtől duzzadó karcsuságát még csábítóbban kitünteti s égő arcát két nevető
                  és jókedvtől csillogó szem teszi édessé és meleggé. Naglerné csöndes derüvel nézi
                  viruló leányait, Lübeck pedig hallgat és mosolyog, mintha ő volna az a mesebeli
                  halandó, aki a földi élet nagy titkát megfejtette...</p>
               <p>A cselédség végre visszavonul s Naglerné kávéval kinálja meg a férfiakat. Mélyen
                  alattuk hosszan fütyül a fogaskerekü mozdonya...</p>
               <p>Murány (folytatja a megkezdett elbeszélést): Szóval megmondtam neki a
                  véleményemet.</p>
               <p>Nagler: Kinek?</p>
               <p>Murány: Ő felségének, a korzikai királynak, aki azt az óhajtását fejezte ki
                  előttem, hogy a fejedelemség huszonötéves fönnállása alkalmából még egyszer
                  zongorázzam az udvar előtt. Tudod, mit mondtam neki?</p>
               <p>Nagler: Mit mondtál?</p>
               <p>Murány: Azt mondtam: boldog vagyok, hogy az ország ezt a gyönyörü napot megérte,
                  de felséged óhajtásának, fájdalom, nincs módomban eleget tenni... Az időmmel már
                  úgy rendelkeztem, hogy a jövő héten Münchenben játszom s elsején átkelek a
                  csatornán, mert Londonban már türelmetlenül várakoznak rám. Képzelheted, micsoda
                  arcot vágott a felséges úr, mikor egy kis pesti izraelita ilyen ridegen kosarat
                  adott neki...</p>
               <p>Nagler (akit kissé bosszant a veje impertinens hencegése): Nono!</p>
               <p>Lili (becsukja a szemét, mintha valami disszonáns hang bántaná).</p>
               <p>Lübeck (csöndesen és konokul mosolyog).</p>
               <p>Murány (hangosan): Szeretném tudni, mit kell adni nekem a korzikai királyra?
                  Megharagszik? Borzasztó szerencsétlenség! Nem ad rendjelet? Fütyülök a kék
                  sárkányára és a zöld griff-jére. Előttem a korzikai király se külömb legény, mint
                  az ádászteveli templomszolga. Olyan úr még nem született a világra, aki nekem az
                  állásával imponálna!...</p>
               <p>Lili (halkan az anyjához és a húgához): Gyertek be, amíg az urak szivaroznak, mi
                  elmesélhetjük egymásnak a titkainkat. Azt hiszem, mindnyájunknak van
                  mesélnivalónk...</p>
               <p>(Naglerné, Lili és Magda bemennek a homályos ebédlőbe. Nem gyujtanak lámpát, hanem
                  elgondolkozva leülnek az üvegajtó elé, melyen át belátszik a szivarozó férfiak
                  silhouettje és a Lübeck tükörsima koponyája. Jó ideig hallgatnak, aztán Magda
                  közelébb húzódik a nénjéhez s gyöngéden, meghatva, szerelmes rajongással magához
                  öleli.)</p>
               <p>Magda: Boldog vagy?</p>
               <p>Lili (akinek egyszerre eszébe jut a gyönyörü és fájdalmas hétszáz nap, melyet
                  Murány oldalán töltött el, távol mindazoktól, akik gyermekkorában szerették és
                  dédelgették: a hosszu, véget nem érő vasuti túrák, az éjszakák a nagy, tengerjáró
                  gőzösön, a fedélzet kisérteties zöld lámpái, a kápráztató hangverseny-termek,
                  melyeknek pódiumain a rendjeles Murány zongorázott, a rajongók hiszterikus
                  tapsorkánja, az impresszáriók hizelkedése, a fényes szállodai appartement-ok, a
                  gyémánt-eső, mellyel az ura jókedvében elhalmozta s a vonat robogása az elhagyott
                  pusztaságokon keresztül, melyeken túl ragyogó nagyvárosok fogadták mámorosan a
                  zongora koronázatlan királyát. És eszébe jut mindaz, ami a hétszáz nap alatt
                  annyiszor elfacsarta a szivét: a rossz asszonyok levelei, melyekkel az urát két
                  világrészben ostromolták, Murány öntelt mosolygása, ha reggeli postáját behozták,
                  titkos útjai, melyekről csak zavartan tudott számot adni, nevetséges hiúsága,
                  melynek szerelmét is habozás nélkül föláldozta, kegyetlen művészfelületessége és
                  impertinenciája, mely betegesen finom és érzékeny lelkén annyi gyógyíthatatlan
                  sebet ütött. És amíg minderre a sötét szobában visszagondol, halkan, dideregve
                  mondja): Boldog vagyok, kis Magdám...</p>
               <p>Sokáig hallgatnak mind a hárman, míg végre Lübeck óvatosan fölnyitja az ebédlő
                  üvegajtaját...</p>
               <p>Lübeck: Az utolsó vonat, szivem.</p>
               <p>Magda: Jé, akkor jó lesz, ha sietünk.</p>
               <p>(Búcsuzkodás, az asszonyok megcsókolják egymást, a férfiak kezet szorítanak.
                  Lübeck és Magda, kart karba öltve, szerelmesen egymáshoz simulva sietnek le a
                  fogaskerekü állomásához, míg a villa mindinkább elmosódik, elvész a hangtalan és
                  poétikus tavaszi éjszakában.)</p>
               
               <p>Vége.</p>
               
            </div>
         </div>
      </body>   
   </text>
</TEI>