<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU17771" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Gyárfás Sándor két élete</title>
				<author ref="viaf:121446803">Ritoók Emma (1868-1945)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">70079</measure>
				<measure unit="pages">142</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Gyárfás Sándor két élete</title>
					<date>2018-02-01</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/17700/17771"/>
					<respStmt>
						<resp>Original Electronic Edition</resp>
						<name>Lipták Éva</name>
						<name>Baloghné Bárdos Katalin</name>
						<name>Fecz Ágnes</name>
					</respStmt>
					<bibl type="digitalSource">
						<title>Gyárfás Sándor két élete</title>
						<date>2018-02-01</date>
						<ref target="http://mek.oszk.hu/17700/17771"/>
					</bibl>
					<bibl type="printSource">
						<title>Gyárfás Sándor két élete</title>
						<author>Ritoók Emma</author>
						<pubPlace>Budapest</pubPlace>
						<publisher>Révai Ny.</publisher>
						<date>1934</date>
						<ref target="http://mek.oszk.hu/17700/17771/pdf/"/>
					</bibl>
				</bibl>
				<bibl type="firstEdition">
					<title>Gyárfás Sándor két élete</title>
					<author>Ritoók Emma</author>
					<date>1934</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2020-07-30"/>
			<change when="2021-05-03"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ RÉSZ.</head>
				<div type="chapter">
					<head>I.</head>
					<p>Teréz aznap délelőtt a tornácon állt és magot szórt az udvarra. Nevetve hajolt ki
                  a derékig érő léckerítésen, hogy jobban lássa a futó aprójószágot, a dülöngélve
                  bicegő kacsákat, a naptól zománcos tollú kakast. Gügyögve szólt le a kotlóshoz és
                  a kis csirkékhez, mint csak jó anyák tudnak fias állatokkal beszélni. Nem hallotta
                  a lécajtó nyílását az udvaron és meghökkent, mikor egy fiatal szakállas férfit
                  látott a tornác lépcsőjén állani... Állt a lépcsőn mozdulatlanul és csodálkozó
                  fényes tekintettel nézett fel rá. Eltelt pár pillanat.</p>
					<p>- Megjöttem Teréz, ne ijedj meg...</p>
					<p>A hang reszketett és a szem fényessége könny volt.</p>
					<p>Az asszony egyik karjával átkapta az oszlop fáját, hangtalan kiáltás merevedett az
                  ajkára, arca elsápadt - elveresedett, elmosolyodott - szája vonaglani kezdett...
                  szólt, de nem lehetett megérteni. A fiatalember már ott állt mellette.</p>
					<p>- Itthon vagyok... igen... ne ijedj meg! - mondta halkan, szaggatottan és átölelte
                  az asszonyt. Az lehúnyta szemét és feje a testvér vállára esett.</p>
					<p>Így mentek be a szobába szó nélkül és így, egymást átölelve ültek le a pamlagra.
                  Bent hűvös volt és otthonos. A férfi mindent megtalált a maga helyén, de mintha
                  csak az emlékezete raktára volna... lelke nem üdvözölte a viszontlátottakat,
                  álmában is sokszor ült így ebben a szobában és még nem érezte a különbséget.</p>
					<p>- Istenem... Istenem - dadogta az asszony és csak szorongatta a másik kezét.
                  Tekintete révülten meredt előre és nem nézett az öccsére, mintha nem értené még
                  egészen... a mosolygás úgy reszketett a szája szélén, mintha sírás volna.</p>
					<p>- Istenem... Istenem! - lihegett ki belőle az érzésre, felfogásra rázuhant
                  elképzelhetetlenül váratlan. A férfinak egyetlen gondolata sem volt, teste
                  fáradsága előre rokkantotta derekát, csak csendes, hűvös nyugalmat érzett.</p>
					<p>- Nyolc éve... most jó itt nálatok... Itthon! - Olyan halkan beszélt, hogy Teréz
                  inkább érezte, mint hallotta, mit beszél.</p>
					<p>- Istenem... Istenem! Hogy megengedted, éppen pünkösdre... hogy itt légy...
                  kedves... most... Hebegő, gyermekes tehetetlenséggel buggyantak elő kis töredék
                  szavai, mintha félnének, hogy el ne riasszák ezt az el sem képzelhetőt, fel ne
                  ébresszék már megszokottá vált lemondását. Most végre ránézett a visszatértre,
                  vonásai sírásra torzultak, csak húzta magához az öccse kezét. Félarcát
                  ráfektette... végre kicsordultak a könnyek... sok-sok apró könny egymásután
                  futott végig az arcán és a sovány kézen arca mellett.</p>
					<p>A férfi hagyta sírni a testvért. Nem szólt, csak hangtalan ismételgette: Itthon
                  vagyok... anélkül, hogy átérezte volna ezt a bizonyosságot. A valóságérzés még
                  csak a kezében volt, csak míg a testvér kezét érintette. Ebbe kapaszkodott bele,
                  ebbe a fizikai érzésbe... hogyha eleresztené ezt a kezet, bele kellene szédülnie a
                  semmibe... Teste megint a hajó ingását érezte.</p>
					<p>Az asszony sírása egyszerre szakadt meg, fölemelte a fejét, arca megnyugodott,
                  hosszan nézett az öccsére. Mintha most értette volna csak meg, mi történt, szeme
                  még nedvesen a sírástól kitágult, sugárzott, arca minden vonása, keskeny homloka,
                  formátlan szája, kis suta álla, nyaka, teste hajlása egyetlen kifejezéssé vált,
                  odaadó, gyöngéd szeretetté szépült át - csak szempilláján remegett félelem -
                  elbúvó titkos remegés, melyről maga sem tudott.</p>
					<p>Még várakozóan néztek egymásra, még nem látták az ezer kis változást egymás arcán,
                  az emlékezés képe még mint álarc fátyolozódott elébük. De most ez a lassú
                  felsugárzás az asszony arcán, túlragyogta még a megszépített képet is. És mindkét
                  kezével belekapaszkodva az asszony kezébe, előrehajolva mondta a hazatért:</p>
					<p>- Kedves... már ezért is érdemes volt hazajönni... ezért, hogy ilyen szépnek
                  lássalak. - Hirtelen csókkal borult le kezére, hajára. Megint egymásra néztek és
                  egyszerre mosolyodtak el. A várakozás régi kínja, a váratlanság ezer elaprózott,
                  feltörő, kereső izgalmának kusza gombolyagja boldogsággá bomlott ki ebben a
                  mosolygásban, természetes kérdések függtek szálain:</p>
					<p>- Miért nem írtál kedves, hogy jössz?</p>
					<p>- Magam sem tudom... talán éppen ezt a pillanatot akartam megkapni. Vagy... nem
                  tudom. Beteg voltam a hajón és csak jöttem, jöttem... Mintha nem is hozzátok
                  akartam volna jönni, nem valakihez, csak éppen ide, erre a helyre, a szobába, ide
                  a pamlagra. Nem gondoltam rátok vagy terád...</p>
					<p>Az asszony nyugtalanul nézett rá.</p>
					<p>- Nagybeteg voltam. Csak ide, ide, ide akartam jutni... és a hajó mindíg ingott,
                  akkor is, mikor már nem ültem rajta. Ne ijedj meg, most már meggyógyultam, itthon
                  egészen meg fogok gyógyulni...</p>
					<p>A szempillák remegő félelme átterjedt az asszony egész arcára. - Pedig le vagy
                  barnulva, a szakállad is megváltoztat, de megerősödtél, egészen férfias lettél. Mi
                  bajod volt?</p>
					<p>- Majd máskor, most ne beszéljünk rólam... előbb rólatok.</p>
					<p>Teréz ránézett, a másik pillanatban már tudta, hogy nem szabad tovább
                  kérdezősködni. Olyan különös volt a Sándor szeme: fényes és mégis üres vagy
                  távolbanéző. Nem volt itthon ez a tekintet, ez a lélek még akkor sem, mikor újra
                  megszólalt:</p>
					<p>- Nem is tudom, hol kezdjem. Ti, úgy-e, ti jól vagytok? - Megint megfogta a Teréz
                  kezét, megint belekapaszkodott az érintés realitásába, hogy bele ne hulljon a
                  gondolatfosztott sehovatartozásba, a hajóval ingó szédülésekbe... napok nélkül...
                  idő nélkül... bele az ürességbe...</p>
					<p>- Sok minden megváltozott azóta. Mama, azt tudom, ő már elment... és apám?...</p>
					<p>Az asszony megrázkódott, hebegett, össze akarta szedni magát. - Ő is!... - Keze
                  annyira reszketett, hogy kénytelen volt visszahúzni. Sándor körülnézett; mintha
                  már régen tudta volna - és kereste a fájdalmat magában.</p>
					<p>- Régen már?</p>
					<p>- Megölték! - sikoltott bele megbomlottan, a halk együttérzést szétrobbantva a
                  mult borzalom. - Megölték a kommunisták! - Megragadta a testvére vállát, fejét
                  belefúrta annak mellébe, vonaglott, zokogott, fuldokolt. Sándor átölelte, érezte a
                  test reszketését, de az ő karja merev maradt... Egy jelenetet látott... Messziről
                  jött elő, újra látta: egy öreg embernek a véres testét dobták ki a házból -
                  embertömeg, ordítás, a nap süt... A padlásablakból kihajolva, megmeredten nézi az
                  undor szédületével... Csak a lázongó undort érzi most is, csak ennyit.</p>
					<p>Karja újra érintette reszkető testvérét és magához szorította támogatásul. Az
                  undor rémületétől szeme tágra nyílt elszürkült arcában. - Őt is megölték... őt
                  is!</p>
					<p>Összeborzongva érezte a vonagló testet a mellén. Mintha a fájdalom a halódás
                  görcseit utánozná szeretetből. Így lehet siratni, ha valakit megölnek... és
                  annyit öltek... és öltünk... Ezt... ezt hagyja vissza valahol odabent... örökre
                  nyitott, el nem hantolható sírt, melyből mindíg újra feltör ez... ez a reszketés,
                  ez a borzalom, a testnek ez az iszonyodása, a tiltakozás az erőszak ellen, az élet
                  mellett.</p>
					<p>Ilyenformákat gondolt, de nem nagyon világosan. Aztán nézte az ölébe búvót, a
                  meg-megránduló hátat, a meggörbülő hátgerincet. És ezzel a behantolatlan sírral a
                  lelkében, az előbb hogy nevetett a kis csirkékre, a mindennapra! Hol volt akkor
                  ez?... Mikor az elébb ott állt, mikor engem meglátott, hogy nem jutott legelébb ez
                  az eszébe... éppen mikor engem meglátott?...</p>
					<p>Keze a testvér kezét kereste, mely még a vállán szorongott és lágyan hullott le az
                  övével együtt. Minden benne volt ebben a kézben és lemondó odahullásában, minden
                  szenvedés elvállalása - ő érte is... az egész mult. Most végre újra érezte azt a
                  könnyes meghatottságot, mellyel először látta meg testvérét. Megcsókolta szőke
                  fejét mellén, eszébe jutott, hogy az anyja haja ez, az ő feketesége az apjáé, akit
                  megöltek... Magához szorította az asszonyt. Most már csak ketten vannak. Mintha
                  biztonság lett volna minden idegen ellen, hogy a család testének másik megmaradt
                  darabját magához szoríthatja. Merevsége elmult, két könnycsepp melegen, keserűen
                  állt meg a szája szegletében, mielőtt lehullt. Puhává lett karja feltámogatta az
                  egyetlen megmaradt embert, akit még szerethetett.</p>
					<p>A két testvér összebujt, mint kis gyermekkorukban, ha féltek vagy búsultak.</p>
					<p>- Megvan még otthon az a cseresznyefa? Az alatt temettük el a kis cinkét,
                  emlékszel?</p>
					<p>Teréz megriadtan nézett fel, de a másik pillanatban már tudta... tudta, bár nem
                  értette, hogy milyen fontos ez a kérdés az öccsének.</p>
					<p>- Emlékszel? Meghalt, megsirattuk és eltemettük a kis cinkét - ismételte Sándor és
                  megcsókolta az asszony könnyektől fáradt szemét. - Akkor még jók voltunk... még
                  eltemettük a halottainkat.</p>
					<p>Teréz ismeretlen félelemtől igyekezett szabadulni, míg szavait mérlegelte és
                  lefogta hangja reszketését: - A cseresznyefa megvan, vagyis megvolt, mert tudod,
                  azután, apa halála után ott eladtuk a házat. Úgy-e, nem haragszol, hogy
                  nélküled... nem tudtuk, hogy... nem tudtunk rólad semmit.</p>
					<p>- Mindent jól tettetek, hiszen én magam is azt hittem, hogy halott vagyok
                  tinéktek, hogy sohasem jövök haza. Ott... megházasodtam. - Elhallgatott és megint
                  nem volt otthon a tekintete. Képeket látott gyors egymásutánban és a Teréz keze
                  után nyult.</p>
					<p>Teréz kérdően nézett rá, de nem mert közbeszólni.</p>
					<p>- Az asszony meghalt... azt hiszem... igen... - Árnyék suhant a gondolataira,
                  megint az üres ingás a semmiben...</p>
					<p>Teréz kezénél fogva magához húzta és ő engedelmesen visszajött: - Most itthon
                  vagyok. Ezek régi dolgok, majd máskor... Most itthon akarok maradni.</p>
					<p>- Igen, most itthon vagy és velünk is fogsz maradni, míg egészen meg nem
                  gyógyulsz, mi meg veled! - Már mosolygott, asszonyi megérzése kereste a
                  biztonságot a folytonosságban, ennek a széteső életnek az összekapcsolásában a
                  multtal és a jelennel. Megérezte, hogy a szavak töredezettsége mögött sokkal
                  nehezebb, lefogott szótlan mondanivalók leskelődnek, melyeket még nem szabad
                  kiengedni a záruk mögül... Idegen, vad, hihetetlen történések képei akarnak
                  közéjük tolakodni, talán gyujtogató, gyilkos szavak... kimondásuk egy más világot
                  hozna ide. Saját kis világába akasztotta bele a horgot, biztos sejtéssel találta
                  meg azt a fonalat, melyen legombolyíthat mindent, ami a hosszú évek alatt történt,
                  a család eseményein át... És folyékonyan beszélt, mesemondó módjára:</p>
					<p>- Gyuri, a fiam, már kész fiatalember; majd meglátod, most itthon van pünkösdi
                  vakációra. A lányom egy nagynénjénél mulat, ott több társasága van. Azt hiszem,
                  csinos lesz; mind a két gyerek az uramhoz hasonlít.</p>
					<p>A hazatért most nyugodt figyelemmel hallgatta. Különös volt így beletartozni egy
                  emberi közösségbe a testvér útján: férj, gyermekek, sógor, nénik... Az egyhangú
                  beszéd halkan muzsikált a fülébe, egyszerre csak nem értette.</p>
					<p>- Várj csak, igazán? Fáradt vagyok...</p>
					<p>- Ide lefekszel, Sándor. De nem akarsz elébb valamit enni?</p>
					<p>Csak nemet intett. Engedte, hogy Teréz nagy, sima, hűvös vászonpárnát tegyen a
                  feje alá. Még észrevette, hogy a huzaton az anyja régi monogramja van. Mélyen
                  elaludt.</p>
					<p>Így érkezett haza Gyárfás Sándor Oroszországból, 1923 pünkösdjére.</p>
				</div>
				<div type="chapter">
					<head>II.</head>
					<p>- Hát Isten éltessen - mondta Vass István, régi képviselősége zengő hangját
                  megeresztve. - Fölemelte poharát és koccintottak. Sándor ok nélkül nevetni
                  kezdett, maga sem tudta, miért. A fiú tizenhat évének kutató kíváncsiságával nézte
                  a bácsit. Kiskorában még sokat beszéltek róla, emlékezett, hogy mennyit sírt az
                  anyja, mikor olyan soká nem jött hír róla, aztán amint nőtt, nagyobb gimnazista
                  lett, mindíg kevesebbet emlegették, akkor is csak úgy: „szegény Sándor”, mint a
                  halottakat. Hát jó, most visszajött és ilyen. Másnak képzelte: miért nem beszél a
                  háborúról, oroszokról, bolsevistákról? Nem beszél, csak néha olyan bután nevet. Ő
                  máskép jött volna haza. Az asztalon az ebéd maradványai és eltöredezett
                  kenyérkaréjok közt néhány borosüveg. A két férfi eleinte kissé erőltetett
                  viszontlátáshangja a bor hatása alatt természetessé vált. Eltűnt a Sándor
                  kényelmetlen, ideges huzódozása is a nagyhangú ünnepélyes szavaktól, mellyel a
                  sógora előadását hallgatta a változásokról, a magyarság küzdelmeiről, a magyar
                  Golgotáról, az új Mohácsról... És vonakodása mögött a fájó, furdaló érzés: hát én
                  már nem tudom ezt sem átérezni?... Most, apró, formátlan mondatok jöttek: - Tudod,
                  azóta nem voltam Biharban... a házunkban oláh tiszt lakik... az öcsémet...</p>
					<p>Krákogott, szipogott, elordította magát: - Terebesi Vass Jóska oláh katona! -
                  Ökölbeszorított kezével az asztalt verte. - Még abból a kis földből is elvettek,
                  szegény anyám ott őrzi, pedig sohse állhatta a nyelvüket, most meg ott
                  instanciázik egyiktől a másikig... de hiába hívjuk ide, fél, hogy akkor minden
                  odavész, pedig meg akarja tartani Jóskának.</p>
					<p>- Csak most érezzük igazán, - mondta halkan Teréz - hogy mind odaátra valók
                  vagyunk, a Tiszántúlra. Elszakadtak vagyunk itt a Dunántúl, mert itt mégsem
                  érezheti senki azt, amit mink...</p>
					<p>- Hát már nekem csak jó itt is, ahol a földem van. - Az István válasza olyan
                  ingerült volt, hogy összekoccant az üveg és a pohár, mikor töltött magának.</p>
					<p>- Igaz, csak most tudjuk, milyen szerencse, hogy István örökölte ezt a kis földet
                  - nyugtatta az asszony.</p>
					<p>Sándor már nem hallotta; felkönyökölt, két tenyerébe hajtotta a fejét. Tiszántúl,
                  Bihar... A kis bánatok töredezett szavain át érezte először maga felé jönni azt a
                  nagy sötétséget, amelytől az egész úton félt. Teréz intett a férjének és odament
                  az öccséhez; ő is odatette a két kezét a Sándor feje körül, de úgy, mintha anyás
                  féltéssel gyenge fészket tartana tenyere közt és ráhajolva, puhán, alig érintve
                  csókolta meg a haját, mintha pelyheseket csókolna.</p>
					<p>A vacsora már megkönnyebbülés volt. Nagyjából megtudta a dolgokat, gondolatai
                  felvették a tényeket, majd csak élővé lesznek lassanként benne, majd beleszokik
                  minden újba. Magáról nem beszélt, nem is sokat kérdezősködtek. Az első órákban ez
                  megkönnyebbülés volt, csak egy-egy megriadt percben fogta el tétovázó gyanakvás:
                  milyen könnyen belenyugosznak, hogy hallgat.</p>
					<p>Este a sógora családi ügyekről beszélt, hangja szárazabb volt: - A házat eladtuk,
                  amint Teréz mondta. Nem lehetett volna ilyen messziről ügyelni, javíttatni, ha az
                  ember kiadja, minden tönkremegy. Teréz sajnálta ugyan, minden eperfát megsiratott,
                  dehát a mai viszonyok közt...</p>
					<p>Elköhintette magát, várakozóan nézett Sándorra.</p>
					<p>- Hát persze, ti tudtátok, mit lehetett és kellett tenni. - A két eperfát tisztán
                  látta maga előtt, egypár gyermekemlék kavargott át a fején és megint a cinke
                  temetése a cseresznyefa alatt. - Én mindenben megnyugszom, nem osztályoskodni
                  jöttem haza.</p>
					<p>István nyugodtabban folytatta: - Jól adtuk el. A pénz értékpapirokban van, addig,
                  míg egy kis földet vehetünk rajta. Az őszre olyan hossz lesz, a kutyafáját,
                  amilyen nem volt még! Hajaj, milyen szép darab földet veszünk azon a pénzen!
                  Persze, ha te is úgy akarod...</p>
					<p>Istvánnak nehéz volt megszokni, hogy nem maga rendelkezik többé, még most is
                  kétkedve hallgatta Sándor könnyü beleegyezését.</p>
					<p>Teréz bekísérte a szobájába Sándort. Megint úgy ráhajtotta fejét a testvére
                  vállára, mint az első pillanatban, mikor megérkezett. Ha beszélhetne, ha mind a
                  ketten beszélhetnének... mert tudta, a másiknak is lenne mondanivalója. Sándor
                  elgondolkozva simogatta a haját: - Nem voltál azóta odaát, a mi régi
                  hazánkban?</p>
					<p>- Nem, nem tudtam odamenni, Sándor! Szörnyű az, hogy úgy lássam viszont, mint
                  idegen, ellenséges országot.</p>
					<p>- Ott vannak a temetőben... és nem lehet meglátogatni őket... ezt nem gondoltam
                  volna soha. Az apánk idegen földben - suttogta mindíg halkabban. - És ezért
                  szenvedtünk és gyilkoltunk...</p>
					<p>- Nem, nem! Meglátod, hogy nem volt hiába, az lehetetlen!</p>
					<p>- Azt hittem, hogy oda is elmehetek, ha egészen rendbejöttem és kipihentem magam.
                  Azt hittem, hogy beszélhetek az apámmal...</p>
					<p>Teréz simogatta a karját. Olyan volt a beszéde, mint gyermekkorában, ha zokogás
                  közben ejtette el a szavakat, pedig nem sírt... Szegény Sándor, nem jöhetett
                  örömre haza!</p>
					<p>- Beszéld el nekem, amit neki akartál mondani.</p>
					<p>- Majd egyszer, mindent elmondok. Majd egyszer, ha már egészen meggyógyultam, ha
                  már semmi bajom sem lesz. - Eltolta magától Terézt és a szemébe nézett: - Akkor
                  megválik mennyire vagyunk egy test, egy vér.</p>
					<p>- Csak ne izgasd most semmivel magad, lelkem; csak pihend ki elébb azt a sok
                  szenvedést.</p>
					<p>- Jó éjszakát, kedves. - Nem csókolta meg; alig tudta hirtelen felforrt
                  türelmetlenségét elrejteni. Ne sajnálják! Nem kell... magam vagyok a magam
                  ereje...</p>
					<p>Levetkezett. Az anyja párnahuzatát nézte a régi betűkkel. Megsimogatta; hűvös és
                  sikos, mint gyermekkorában. Lefeküdt. A ház elcsendesedett. Tudatosan érezte
                  lassan közeledni az alvás csitító kábultságát. Utoljára Gyuri öccse várakozó
                  tekintete volt előtte, bizonyosan csodálatos kalandok elbeszélését várta tőle.</p>
					<p>Milyen különös is, hogy új fiatalság jön, mely semmit sem tud arról, ami neki
                  minden gondolatát elfoglalja és majd éppen olyan tudatlanul fog elmenni egy másik
                  háborúba, fogságba, szenvedésbe, bűnbe, mint ők és az ember hiába beszélne, ezt a
                  tudást nem lehet átadni senkinek, az életet nem adhatja át, pedig az élete most
                  már ez a tudás. Az új nemzedék várja, hogy a régebbi beszéljen, nem tudja, hogy a
                  kaland nem regény, hanem véres élet...</p>
					<p>Élet... Egy szobát látott és egy asszonyt; az asszony szép, gúnyos arcát...
                  hangját hallotta, ő maga is ott volt, látta magát, mint idegen ént... orosz
                  szavakat hallott...</p>
					<p>Kiugrott az ágyból, megint nem fog aludni. Felkapott a vállára egy kabátot és
                  kinyitotta az ajtót. A nyitott tornácra befolyt a hold világa, az udvar zöldes
                  fénye foltokban permetezett a földre az akácfa lombjáról. Milyen csend... más,
                  mint az orosz falué. Ott... más a csendje is ennek a földnek, nemcsak a szava...
                  Itthon!...</p>
					<p>Egy pillanatig megint a hajó ingását érezte, azután teljes üresség. Ez is elmúlt.
                  Milyen jó volt itt állni és támaszkodni és gondolkozni. Most érezte, most már
                  megérezte az irtóztató távolságot, mely az órák, napok, hetek útján nőtt idáig és
                  mégis... még nem jelentett elszakadást és visszakapcsolódást. Az évek minden
                  borzalma, elfásulása, minden tragédiája olyan lassan érett távolsággá az időn és
                  téren át. Az első kapocs - a testvéri - csak most kezdte taszítani háttérbe azt a
                  megéltet a nénje búcsúzó csókja és a mai ölelése között. Fejét a tornác
                  oszlopához támasztotta, nézte a tűnő távolságot; siklik tovább, tovább és a ma
                  kezd jelenné, valóvá válni. A csendes beszédek, régi bútorok, az egymáshoztartozás
                  testi érzése, a holdvilág, a csend, a tüdő egyforma lélekzése, ez a csípős levegő
                  és éjszakai illat, az oszlop kemény fája... ez van... Az ölelések és ölések, az
                  idegen szavak és könnyek és mosolyok, az ökölbeszorított kézmozdulatok és átkok és
                  üvöltések, az, ami távolodik, a múló, a nem igaz...</p>
					<p>Itthon van és megszabadult; tengerek és puszták, ferdeszemű emberek és hajóingás
                  és hullámok és világítótornyok fényseprűje és idegen szavak... ez is múlik,
                  távolodik, már el is mult. A ma van és a megszabadulás!</p>
					<p>Kicsit szédült, mintha állóhelyében el akarna aludni, ide ezt is élvezte, mert
                  jelen volt, a pillanat, ami van.</p>
					<p>Az udvar lécajtaja halkan megnyikordult. Álmosan nézett arrafelé. Asszony jött a
                  holdvilágban a fénypatakon végig. Fiatal volt, ringó, parasztos léptekkel ment
                  tovább; most már csak a háta látszott, a széles csípőn a ruha himbálása.</p>
					<p>Mintha az orosz asszony volna... nem az áll előtte, akinek a képét elűzte?
                  Felnyögött, ökölbeszorított kézzel fenyegetődzött az asszony felé, aki éppen most
                  tűnt el a cselédház ajtajában. Most ment a szeretőjéhez, most megcsal valakit,
                  valamelyik meg fogja ölni...</p>
					<p>Egy ideig még kábultan nézett utána. Aztán megint a holdvilágos udvart látta. Túl
                  a kertben rezzenés nélkül álltak a fák a kékes fényesőben, a léces kerítés
                  odafektette egysíkú, sötét képmását a földre. A ház keményre vágott árnyéka
                  ferdére dőlt, minden fény és árnyék csenddé olvadt át, csend volt a
                  mozdulatlanság, bent az örökké nyugtalan mélységekben is megint csend... Állott és
                  hallgatta, lelke a percé volt újra, megszabadulva minden mult képtől és
                  hangtól.</p>
					<p>A kutya vakkantott a szomszéd házban és a szomszédkutyák feleltek rá, de ez sem
                  zavarta a csendet. Pihenni, pihenni! Álomjáróan ment a szobája ajtajáig. Ott az
                  ajtóban valaki állt, ember vagy asszony, mindegy, szíve vad dobpergéssel verte a
                  régi halálfélelmet rá.</p>
					<p>A Teréz hangja szólította.</p>
					<p>- Mi az? Rám vársz? - mondta Sándor. Kérdésében kétkedés és bosszúság volt.
                  Leselkednek rám? - riadt fel benne a régi fogolyérzés.</p>
					<p>Teréz mindjárt megértette: - Nyugtalan voltam... ne járj kint este későn.</p>
					<p>- Van valami veszedelem? - kérdezte Sándor meglepetten, szinte szenvedőn.</p>
					<p>- Nem, dehogy, csak az uram nem szereti... ilyenkor körüljárja a házat és nem
                  szereti, ha azután még valaki odakint van. - A Teréz hangja olyan különös volt.
                  Sándor a szemébe akart nézni, de az asszony lehajtott fejjel állott. Megsímogatta
                  a haját, milyen furcsa, régimódi kontya van, a testvér feje megint a vállára
                  bukott és egy pillanatnyi zokogás csuklott fel belőle.</p>
					<p>- Mi ez? - gondolta Sándor, de nem tudott magának felelni.</p>
					<p>- Olyan ideges vagyok azóta - mondta Teréz mentegetődző hangon - és te is olyan
                  fáradtnak, majdnem betegnek látszottál egész nap. Aggódtam és bejöttem és nem
                  találtalak itt... ostobául megijedtem...</p>
					<p>- Mit jár ilyenkor kint az urad, a helyett, hogy melletted lenne, ha ilyen félős
                  vagy - felelt ingerülten.</p>
					<p>- Hallgass, hallgass! Hadd tegyen, amit akar!</p>
					<p>Ez nem az a Teréz volt, akit egész nap látott. Micsoda érthetetlen zavaros dolog
                  ez, azért, mert a férj körülnéz a házban?... Közben Teréz már eltűnt mellőle.</p>
					<p>Sándor bement és míg ledobta a kabátot magáról, megint az az érzése volt, mintha
                  álmában járna itt és álombonyodalmakkal kellene küzdenie. Éppen az elalvás
                  pillanatában újra előtte volt a holdvilágos parasztasszony alakja, de most egy
                  férfiárnyék is végigsuhant a holdvilágon, Istvánra ismert... Csak az árnyéka
                  volt, egysiku éles, sötét, mint a kerítés- és házárnyék-formája, mégis
                  ráismert.</p>
					<p>- Hát ezért nem akarja, hogy este kint járjanak. - De már egy másik udvarban volt.
                  Az ablakban lámpavilág, az asszony jön haza, el akar mellette menni szó nélkül.
                  Utána nyúl, az asszony eldob valamit, ő lehajol, hogy fölvegye... a Pór Miklós
                  teste van előtte, aludt vérrel, sárral fedve, ahogy akkor látta... be akarja vinni
                  a szobába, szörnyű nehéz. Behúzza, az ajtónál egy hervadt virág esik le mellette,
                  a halott sehol sincs. Az asszony a virágra mutatva mondja: Te ölted meg...</p>
					<p>Szempillája felpattant a rémülettől, nem tudta, hol van. De minden elsötétedik az
                  alvás öntudatlanságában.</p>
				</div>
				<div type="chapter">
					<head>III.</head>
					<p>A falu végén volt újra, annál a rozoga kerítésnél, amelynél az állomástól jövet
                  egy héttel ezelőtt először állott meg, ahol először mondta magának rábeszélően: -
                  itthon, - ahonnan először nézte meg újra a földeket, a laposan domboruló halmokat
                  és az eget. Most másszínű volt, hideg, zöldeskék reggelszínű. Akkor nagy habos,
                  fehér felhők csüngtek a levegőben, mozdulatlanul a nagy ür közepén; az ég vakítóan
                  messze, messze mögöttük. Annyiszor látta Oroszországban is így... azok a felhők
                  voltak, az az ég utána jött. És akkor először érezte meg, hogy hiábavaló csak úgy
                  mondani: itthon, itthon... Hiába jött át végtelen mérföldeken, tengeren, hazudott
                  a tér, csalt a rohanó mozgás, ott volt még mindíg...</p>
					<p>Azóta lassanként a régivé vált ez a világ; a falusi utca, a templomtorony jobbra,
                  az országút, a nyárfák; még talán az ösvények is a régiek voltak a földek között.
                  Meghódított mindennap valamit a régi környezetből a régi énjének, melyen emberek
                  és dolgok látogatása kopogtatott, hogy rájuk ismerjen. Csak az esték... ilyenkor
                  más emlékek jöttek kopogtatás nélkül, összevissza, időrendet felforgatva. De majd
                  elmulik ez is egyszer, a teste már egészséges.</p>
					<p>Továbbindult az egyik ösvényen a földek között. Öreg paraszt jött vele szembe,
                  megemelve a kalapját. Sándor megállott, habár nem ismerte fel az öreget. - Jó
                  reggelt - mondta, viszonozva a köszönést, - szép az idő úgy-e?</p>
					<p>- Nem ártana egy kis májusi eső. - Milyen alföldiesen hangzott ez az örök tavasz
                  kívánság.</p>
					<p>- Nem tudom, ismer-e engem, bácsi?</p>
					<p>- Alighanem a fiatalúr, aki visszaérkezett a fogságbúl. Sokan újra reminykedni
                  kezdenek, hogy az övék is visszajön.</p>
					<p>- Tán maga is vár valakit haza?</p>
					<p>- Én mán nem várok. Az én fiam ott maradt Galiciában. - Sándor lehajtotta a fejét,
                  nem mert az öreg szemébe nézni, mintha bűnös volna benne, hogy ő mégis hazajött. -
                  Eccer itthon vót sebesülten, oszt meggyógyították, újra kiment. Hát csak nem
                  kerülhette el, ami rá vót mérve.</p>
					<p>- Újra kiment... és, és... nem lehetett megakadályozni?</p>
					<p>- Hát csak belényugodott, hiszen eccer úgyis meg kell halni.</p>
					<p>Sándor felkapta a fejét, ránézett az öreg emberre. Bajusza alatt és az őszes,
                  rosszul borotvált tüskék között nyugodt volt a szája, mint a szava. Mit érezhet?
                  Szeme fáradt, majdnem kifejezés nélkül... honnan ez a stoikus megnyugvás? Annyira
                  öreg, hogy nem érez? Annyit szenvedett, hogy eltompult?</p>
					<p>Az öreg folytatta a beszédet és elvágta a további gondolatát. - Én meg, az apja
                  hazajöttem.</p>
					<p>- Maga is kint volt? A harctéren? - kérdezte elképedve Sándor; legalább
                  hatvanötévesre becsülte. Az öreg csak intett.</p>
					<p>- Borzasztó lehetett ilyen idős embernek.</p>
					<p>- Hát vót rossz is, meg jó is...</p>
					<p>- Ugyan hány éves lehet?</p>
					<p>- Ötvenhat leszek tengeritörískor.</p>
					<p>Megint ismerős otthoniasság ütötte meg a hangjában, a szava kiejtésében Sándort. -
                  Hiszen kegyelmed nem idevaló, meg kálvinista! - kiáltott fel örömmel.</p>
					<p>- Hát persze, túl a tiszai, érmelléki vagyok. Csak háború után ragadtam itt, hogy
                  oda az oláhok jöttek. Fődem úgyse vót, se senkim.</p>
					<p>- Én is arravaló vagyok, bátyám - mondta Sándor felparázsló örömmel és kezet
                  nyujtott az öregnek. - Meghallottam a beszídjibül, meg abbul, hogy
                  tengeritörískort mondott, nem pedig szemmihálykort. - Szinte túlozva esett bele a
                  gyermekkori tájszólásba, nyelve különös jó ízt érzett a betűk erős
                  hangsúlyozásában, gyönyörködött az í élességében. Most már nem izgatta, hogy
                  szótlanul mennek egymás mellett, hiszen hazai ember volt az öreg, földije, -
                  lassú, nem fecsegő természet, akinek a fia elesett, mert ez volt a sorsa, ő meg
                  itt maradt.</p>
					<p>- Aztán megszokott-e már ideát?</p>
					<p>- Annyira-amennyire. Csak sok itt a nímet, meg sokat beszilnek az emberek.</p>
					<p>Sándor elnevette magát, hogy így megfelelt a gondolatára. De az öreg komolyan ment
                  tovább. Megint hallgattak.</p>
					<p>- Ejnye, de gazos vetés ez - tört ki egyszerre Sándor, szinte megbotránkozva. Egy
                  hosszú földcsíkon egyenesen nyúlt fel a ritkás gabona, a pipacs már kiütötte piros
                  fejét közötte.</p>
					<p>- Ez a Gyilkos-Nagy András födje, nincs aki jobban megmívelje.</p>
					<p>- De furcsa nevet adtak neki.</p>
					<p>- Maga adta azt magának, szegíny. Megölte a felesígit.</p>
					<p>Sándor megrándult és elsápadt. Érezte, hogyha egy szót kérdez, reszketni fog a
                  hangja, vagy rekedt lesz és mégis megszólalt: - miért?</p>
					<p>Hangja tiszta és nyugodt volt. Meglepetten ismételte, mintha ki akarná próbálni
                  magát: - miért? - Abban a pillanatban nemcsak magát, hanem az öreget is
                  felismerően látta: az is csak olyan nyugodtan beszélt az elébb a fia haláláról,
                  mint amilyen nyugodtan ő ezt kérdezte. Annak is nyitott sír van a lelkében, csak
                  nem árulja el.</p>
					<p>Az öreg lassan, elgondolkozva felelt: - Miért? Ki tudná azt? Tán csak úgy
                  hozzászoktak az emberek az ölíshez. Hazajött a háborúból, egy ideig semmi baja se
                  vót, osztán egy reggel csak agyonütötte az asszonyt.</p>
					<p>- Talán mással szerelmeskedett azalatt és megtudta...</p>
					<p>- Nem’a! Nem afféle vót az, meg az ábrázatja se vót arra való. De hát sok minden
                  baj írte szeginy Andrist, az asszony meg nem tudta összetartani, amijük vót, meg
                  gyerek is meghótt azalatt. Nagyon rosszkedvű vót néha, ilyenkor azt mondta, bár
                  maradt vóna inkább Oroszországba; egy reggel osztán csak agyonütötte a felesígit.
                  Nem vót ott senki, ő meg mind azt hajtotta, hogy nem akarattal tette. A törvíny
                  előtt is csak azt mondta, hogy nem ő akarta.</p>
					<p>- Nem ő akarta - gondolta Sándor. - Mennyire érthető... nem akarta és ölt.</p>
					<p>- Ide s tova már haza is jön. Nagyon várja a napa, mert nehezen bír meg ezzel a
                  kis főddel, amint tetszik látni.</p>
					<p>- Az asszony anyja várja? Nem haragszik rá?</p>
					<p>- Hogy haragudhatna, ha nem akarta - mondta komolyan az öreg.</p>
					<p>- Hol lakik az az asszony? - kérdezte később Gyárfás, mikor már a falu felé
                  mentek.</p>
					<p>- Mindjárt odaérünk. Az a festetlen kerítés az övé. Na, Istennek ajánlom! - Kezet
                  fogtak.</p>
					<p>Gyárfás belépett az udvarra. Sovány csirkék az eperfa alatt, trágyaszag, disznóól,
                  alacsony rozzant kerítésen túl rendben tartott konyhakert veteménnyel, pirosló
                  ribizlibokrokkal. Kutya ugatott az udvar mélyén és öregasszony jött ki a
                  konyhaajtón, egy csomó paréjlevéllel a kötőjében. Sándor azonnal ráismert, még a
                  neve is eszébe jutott: az öreg Dobóné... az öreg! Aligha több
                  negyvenötévesnél.</p>
					<p>Az asszony már akkor ki is ejtette a parajt a kötőjéből és összecsapta a kezét: -
                  Jajj, lelkem fiatalúr, hogy csakugyan hazajött! Mentek innen... hess te, hess... -
                  kergette a parajra odafutó aprójószágot. - És hogy felkeresett engem, szegény
                  asszonyt, hogy az Isten áldja meg! Csak tessék, tessék befelé kerülni, szegényes
                  minálunk, mióta szegény Andris nincs itthon, talán tetszik tudni, milyen
                  szerencsétlenül járt, már hogyne tudná lelkem, tudja azt mindenki, még az újságok
                  is írtak róla. Erre, erre...</p>
					<p>Hamar letörölt egy széket a kötője csücskével. A jól ismert hűvös, falusi szag
                  volt a szobában. Sándort ez a szag most idegessé tette, - emlékeztette valamire -
                  abban a pillanatban végig is perdült emlékezete vásznán néhány hasonló szoba:
                  Galicia, az orosz fogság, gyerekkora felvillanó képei - de nem találta meg.</p>
					<p>- ...ki képzelte volna akkor - darált az asszony közben tovább. Fogatlan szájából
                  furcsa csámcsogóan hallatszottak a szavak; mintha ilyet is hallott volna már
                  valahol... nem itt... nem itt...</p>
					<p>- ...aztán most mégis csak itthon van, az Isten megáldja, már bizony azt hittük,
                  elpusztult abba az Oroszországba, hogy az Isten verje meg, aki kitalálta azt a
                  háborút, szegény Andrist is az rontotta meg...</p>
					<p>Sándor elmosolyodott. Az asszony éppen úgy karatyolt, mint régen, - csakugyan két
                  különfajta, a tiszántúli, meg a dunántúli. És mégis - az öreg ember is körülbelül
                  ugyanazt a gondolatot mondta ki kevésszavúságával, mint ez az asszony, mikor
                  „szegény Andrisról” beszélt.</p>
					<p>- ...hát tetszik tudni, egyszer csak szalad Pista, a Gyuricsék Pistája, mert az én
                  kis Pista unokám már hamarabb meghótt, hogy azt kiabálja: Dobó néni, hamar, hamar
                  jöjjön már, mert az Andris bácsi nagy bajt csinált, megölte a Zsuzska nénit, én
                  csak elejtem a köcsögöt, mert hogy éppen akkor fejtem, még keszkenőt se kaptam
                  magamra. Uram Jézus, Istenem!...</p>
					<p>Sándor kiérezte, hogy ezt éppen így már százszor elmondta az asszony; lehajtott
                  fejjel szólt közbe: - De a maga lányát ölte meg, néni!</p>
					<p>Az asszony egyszerre elakadt és ránézett a fiatalember elkomorodott arcára: -
                  Az... a volt... - Két nagy könnycsepp lassan végigszivárgott az arca ráncaiban;
                  aztán még kettő futott le a mély árokban, - az anyaság minden szenvedésének
                  árkában - a szája mellett egy pillanatra megakadt, leesett. Nem törölte le.</p>
					<p>Sándor megbánta, hogy meggyanusította; hiszen ennek is elhantolatlan sír van a
                  lelkében, mint Teréznek, mint az öreg parasztnak - mint mindannyiunknak.</p>
					<p>- Megsirattuk, eltemettük - folytatta az asszony akadozva, aztán a beszéd újra
                  felfakadt benne. - Nekünk nincs időnk szomorkodni, mert hogy dolgozni kell...
                  Szegény Zsuzskának is az volt a baja, hogy olyan sopánkodós asszony volt, nem
                  tudom honnan vette a természetét, ha más baja nem volt, a döglött csirkén búsult
                  napokig, hát még mikor az ura elment, ránkszakadt minden dolog, még a gyerek is.
                  Ha én itt nem lettem volna, még annyi se marad, mint amennyi maradt, mert csak
                  jött-ment, sóhajtozott, de én meg öregasszony vagyok, nem bírom ugy a munkát, mint
                  a fiatal...</p>
					<p>- És megbocsátott Andrisnak?</p>
					<p>- Nagyon átkoztam addig, míg a falun keresztül szaladtam, mert hogy a másik végen
                  laktak, Gyuricsék mellett, mert még az apja építette a házat, de azért nem volt
                  azon semmi hiba, mert Andris dolgos ember volt, hát én csak szaladtam átkozódva,
                  míg oda nem értem és a lányomra nem borultam... de mikor megláttam, hogy ott
                  állott és jöttek a csendőrök és mindíg csak azt hajtotta: - nem akartam, nem
                  akartam, - majd kiszakadt a szívem érte is. Megbánta, meg is bűnhődik érte, mert,
                  ha ez nem volna, bizony még megverné az Isten a tettéért, de most, ha majd
                  hazajön, kap még feleséget, fiatal, gyereke is lehet, lesz kire hagyni a földet,
                  meg a házat is, azért magamra vettem, vigyázok rá addig, mert már a rokonság
                  nagyon beszélte, hogy majd ők így, meg úgy, de én tudom, mit jelent az, ha idegen
                  veszi munkába, Andris is azt mondta, mikor elvitték: na, édesanyám, csak vigyázzék
                  mindenre, amíg haza nem jövök, mert édesanyámnak szólított mindíg, az övé még
                  gyerekkorában meghalt, száraz betegségbe volt szegény már lány korában...</p>
					<p>A fiatalember lehajtott fejjel hallgatott. Új élet egy gyilkosság után, ott,
                  ugyanazon a helyen, ahol az asszony összerogyott, ahol...</p>
					<p>Felállott. Az öregasszony lelkendezve kísérte ki, de Gyárfás már nem hallott
                  semmit. Egy kis csirkére majdnem rálépett szórakozottságában; öntudatlanul
                  elmosolyodott: az a szegény megölt asszony ezt is megsiratta volna...</p>
					<p>- ...csak tessék megmondani a lelkem jó tekintetes asszonynak, hogy majd küldök
                  egy kis gyenge borsót, még van a második vetésből, bizony neki se könnyű az
                  élete...</p>
					<p>A kis ajtó becsapódott. Sándor megállt egy pillanatra, szinte visszafordult ezekre
                  a szavakra: milyen kedvesen hangzik a régi tekintetes asszony - de... nem könnyü
                  az élete?... miért?</p>
					<p>Az öregasszony odabent leguggolt, hogy összeszedje a parajleveleket, a csirkék
                  széthúzgálták és összepiszkolták. Apró könnyek hulltak a szeméből nagy lassan,
                  hang nélkül. Szipogott egy kicsit végre, végigtörölte az orrát tenyerével és
                  kiöntötte kötőjéből a paréjleveleket a szemétdombra.</p>
					<p>Sándor még mindíg ott állt az ajtón kívül és elgondolkozott. Nem könnyü az
                  élete...</p>
					<p>A kerítés mellett egy fiatal parasztembert látott, mintha Gyárfást várta volna,
                  most egyenesen hozzáment: - Hallottam, hogy az úr is Oroszországból jött haza,
                  azért vártam. - Megbillentette a kalapját.</p>
					<p>- Igen, nem régen érkeztem haza - felelt bujkáló, kényelmetlen érzéssel.</p>
					<p>- Én is sokáig voltam ott és szeretném tudni, vissza lehetne-e menni? Árva János
                  vagyok, falubeli, emlékszem az úrra még gyerekkoromból, mikor szünidőbe
                  idejárt.</p>
					<p>- Jancsi, no lám, emlékszem rád - és kezet adott a fiatalembernek. - Dehát mi az
                  Isten csodájáért akarnál visszamenni?</p>
					<p>Komolyan elgondolkozva intett: - Miért? Mert ennél ott is jobb volt. Én ott
                  továbbra is katona voltam és földet is adtak...</p>
					<p>- Vereskatona voltál?</p>
					<p>- Elvtárs voltam, de én nem bántottam senkit... Azt már nem, hogy én lelőjjem a
                  volt tisztjeimet, azt nem, hanem, ha a másik kezében is fegyver volt, az más.
                  Vagy tán ott rohadjak meg az urak kedvéért a fogságban? Hát jobb volt ott, az
                  asszonyom is jó volt - az Isten verje meg ezeket az idevalósiakat - én úgy jöttem
                  haza, hogy ott azt beszélték, itt is elosztják a földeket, hát már akkor inkább
                  idehaza... Mert mégis csak az az igazság, hogy mindenkinek egyformán legyen, a
                  fejdális úr meg a burzsuj is csak olyan ember, mint mink, eleget szenvedtünk mink
                  szegény népek, hát az az igazság, hogy most már ránk kerüljön a sor.</p>
					<p>- Bizony megrontottak téged ott, Jancsi, de itt jobb lesz, ha hallgatsz, mert még
                  bajba keveredel. - Sajnálta és szerette ezt a szegény parasztembert, nem lesz
                  ebből már rendes ember sohasem. Pedig rokonságot is fedezett fel a szavaiban: ez
                  is éppen úgy beszél arról a földről, mint ő maga meg az öreg.</p>
					<p>- Én csak azért beszéltem az úrral is róla, mert azt hittem, hogyha onnan jött,
                  akkor talán elvtárs, de azért még sem akartam mindjárt úgy szólítani.</p>
					<p>- Jól tetted, én nem vagyok elvtárs.</p>
					<p>- Hát ha nem, akkor nincs mit beszélni róla. - De azért ment tovább Gyárfás
                  mellett. - Minden jó lett volna, mikor ott földet is adtak, ha a fülembe nem
                  teszik azt a bolhát, hogy így te János, úgy te János - persze oroszul beszéltek -
                  otthon is elvtárs világ van, mennyit segíthetnél te az elvek terjesztésében, meg a
                  szegény népeken otthon. Pénzt is adtak. Nekem meg eszembe jutott az a lány, akit
                  itt hagytam, a fene tudta, hogy azalatt férjhezment és olyan komisz rongy lett. -
                  Elhallgatott egy keserves sóhajtással.</p>
					<p>- Egyszóval, semmit se találtál úgy, amint képzelted.</p>
					<p>- Nem képzeltem én semmit, hanem mondták.</p>
					<p>- De hiszen volt földosztás.</p>
					<p>- Volt, volt, kaptam én is két holdat; de hát honnan vettem volna hozzá az
                  állatot, vetőmagot; feleségem se volt, hogy az a lány nem várt meg... nem volt
                  kedvem semmihez, csak mindíg az járt az eszemben, hogy mégis igazságuk van azoknak
                  odakint - már csak ne szóljon róla az úr, hogy így beszélek, ugyan bánom is én
                  akármi lesz is... mert én csak azt érzem, hogy kiestem én már a világból, azért
                  jobb volna oda visszamenni.</p>
					<p>Hallgattak. Sándoron végigborzongott ez a szó: kiestem én már a világból... vajjon
                  van-e ember, akin nem hagyott nyomot az a mult? Vajjon hazatalálunk-e valaha
                  igazán?...</p>
					<p>Az ember csak ment tovább mellette.</p>
					<p>- Az a lány gyári munkáshoz ment, aki szombaton este jön haza, az rontotta meg,
                  meg aztán az urak... hogy az Isten verje meg, hát nézzen körül az úr, hát jól van
                  az így, ahogy van?... Sándor megállt és ránézett az emberre: ezt soha többé nem
                  lehet meggyógyítani már. Szlávos típusnak látszott, arca teljesen elvesztette a
                  parasztos nyugalmat; ha kint találkozik vele, soha sem hitte volna el, hogy nem
                  orosz. Arckifejezésére a félig értett teóriák, a bizonytalanságnak és mégis
                  elbizakodottságnak azt a bélyegét verték ki, melyet jól ismert odakintről, a
                  parasztlogika útjáról idegen ösvényekre terelődött embereknél.</p>
					<p>- Jobb, ha visszamégy, János - mondta halkan -, ha nem felejtettél még el
                  oroszul...</p>
					<p>- Inkább a magyart felejtettem el, majd hogy újra meg kellett tanulni... Sándor
                  csakugyan észrevette, hogy nem a vidék tájszólásával beszél. - Hát azt tanácsolja
                  a tekintetes úr is - mondta egyszerre régies megszólítással és arcának feszült,
                  komor kifejezése felengedt. - Azt gondolja, hogy odakint mégis jobb?</p>
					<p>- Nem tudom, de azt hiszem, hogy embere válogatja. Én már... nem mennék vissza...
                  Elakadt.</p>
					<p>- Én is azt hittem az első héten - sóhajtott fel a másik „világból kiesett” - de
                  én már beszélni sem tudok idehaza. Minduntalan az jut eszembe, amire ott
                  tanítottak, itt meg az nem szabad. Hej, hogy ott hagytam azt a szép kis földet,
                  meg azt a jó asszonyt, ki tudja, kié lett azóta mind a kettő? Majd odamegyek,
                  osztán már semmi sincs, újra kezdhetem.</p>
					<p>- Miért nem házasodol meg itten? Ha kaptál földet itt is?</p>
					<p>- Ez az asszony nem enged el magától. Mindíg újra meg újra beszélni kell neki,
                  hogy mi volt odakint, milyenek az új urak és nevet, ha a sok öldöklésről beszélek,
                  nem a háborúba, mert az más volt, hanem azután... na, ahogy azok asszonyokat
                  öltek! Dehát ilyeneket szeret hallani.</p>
					<p>Sándor elképedve bámult rá. Egy parasztasszony! Honnan vette magát ez a fajta?</p>
					<p>- Hová való az az asszony?</p>
					<p>- Nem tudom én. Parasztlány volt, mikor én ismertem, de bent cselédeskedett
                  Pesten, hogy aztán én elmentem a háborúba, férjhez ment ahhoz a munkáshoz, aki
                  gyárba dolgozik, de idekint laknak, mert közelebb nem lehet lakást kapni. Az ura
                  meg nem törődik vele vagy nem is tudja, milyen ez, én nem tudok eligazodni
                  rajtuk...</p>
					<p>- Te János, menekülj attól az asszonytól, mert az a te legnagyobb betegséged. Ha
                  máskép nem, menj vissza.</p>
					<p>A paraszt jó becsületes hívő szemmel nézett rá. Ebből sem lehetett agitátort
                  nevelni. Inkább azt az asszonyt kellene elküldeni innen... az egész testén
                  végigreszketett egy gondolat. Hirtelen megállt.</p>
					<p>- Na hát csak gondold meg, bajtárs, majd beszélünk még a dologról. - Kezet adott a
                  fiatalembernek és elgondolkozva indult hazafelé.</p>
				</div>
				<div type="chapter">
					<head>IV.</head>
					<p>Maga sem tudta, hogyan ért a kisajtóhoz, csak mikor a kilincsre tette a kezét,
                  nézett riadtan a kinyujtott kézre. Nem tudta, milyen úton ment haza, közben mintha
                  az orosz országúton sétált volna... Meglepetve bámult a házra, a kapura és a
                  fákra. Megint visszaesett a két valóság közül a régibe, az volt megint az igazibb
                  valóság. Nem vette észre, hogy János követi és megvárja, míg benyit az ajtón;
                  akkor már egészen mögötte állt és benézett az ajtónyíláson át az udvarra. Az ajtó
                  belökődött és János kívül maradt.</p>
					<p>Az udvaron egy asszony állt a kútnál és mosott. Az ajtónyílásra kiegyenesedett, a
                  kút káváján álló vödörhöz ment, felemelte és vizet loccsantott belőle a dézsába.
                  Sándor megismerte a mozdulatáról: a holdvilágos parasztasszony volt. Abban a
                  pillanatban végigcsapott rajta az asszonyvágy, hosszú, nyomorult beteg hónapok
                  nélkülözése. Megint-megint az asszony! Szép erős, barnakarú élet volt előtte,
                  szédítően csábító. Lehunyta szemét. - Nem kell, nem kell! - mondta magának.
                  Elfordított fejjel tartott a tornác felé. És akkor az udvari ablakban meglátta az
                  öccsét. Az asszonyt nézte, nézte ugyanolyan tekintettel, amilyen az övé lehetett
                  az elébb, mielőtt behunyta a szemét. Nem látott senkit, csak az asszonyt, aki ott
                  riszálta magát a kútnál, emelgette ok nélkül a vedret, fakantát és töltögette a
                  vizet. Tisztán látszott, hogy tudja minden mozdulatát és valakinek játszik. Az a
                  gyerek vagy ő?... összeszorította az öklét, úgy ment be.</p>
					<p>A konyhaajtó nyitva volt, zsír és frissensült tészta szaga csapott ki. A szolgáló
                  valamit tört a mozsárban. Gyerekkori vasárnapi emlékek... süvegcukorból levágott
                  fénylő fehér miniatűr szikladarabok, madártej behűtve, a nagy labdája... De a
                  mozsár hangja más volt akkor, vídám, apró harangütések, ez most gyenge, tompa.</p>
					<p>- Furcsa hangja van a mozsaratoknak - szólt be Terézhez, aki a konyhaajtó mellett
                  állott.</p>
					<p>- Hát persze, a mama régi, szép rézmozsarát elvitték a háborúba, vagyis mondják,
                  hogy csak a Dob-utcába Pesten, ott vannak a boltokban. Oda szívesen adtam, de most
                  már megsiratom, ha nem ágyúra kellett... Ez a mostani csak olyan vastag
                  porcellánmozsár. - És Teréz megvetően biggyesztette le az ajkát.</p>
					<p>- Ágyúra szívesen adtad?</p>
					<p>- A hazámnak adtam, nem nyerészkedőknek. Hogy is lehet ilyet kérdezni?</p>
					<p>- És ha éppen azzal az ágyúval lőtték volna szét egy szegény orosz falunak minden
                  házát?</p>
					<p>- A hazámnak adtam - felelt konokul Teréz és különös, szinte ellenséges pillantás
                  érte Sándort.</p>
					<p>- Tudom, kedves! Nem is vitázom veled erről, csak szerettem volna tudni: látod-e
                  tisztán, mit jelent a mondásod?</p>
					<p>- A hazámnak szüksége volt rá, erről nincs mit tovább beszélni. És nem is
                  értelek...</p>
					<p>- Tudom... és azt is tudom, hogy neked van igazad. Tulajdonképpen valami másról
                  akartam veled beszélni. Nem jöhetnél be egy percre?,</p>
					<p>- Mindjárt, mindjárt, csak lehúzom a zsírt. Fánkot sütök a kedvedért, régen úgy
                  szeretted, te meg ilyen furcsán beszélsz.</p>
					<p>Sándor egyszerre megsajnálta, amint tűztől kipirult arcára nézett. Hiszen a
                  legjobb emberi lélek, akit ismert. Rámosolygott és előre ment. Egy pillanat mulva
                  már Teréz is mellette állott a szobában. Kíváncsian várt, de szemhéja rezdülésében
                  megint ott volt az a kis félős rettegés.</p>
					<p>- Ki az az asszony, aki odakint mos?</p>
					<p>Teréz leült és csak egy pillanat mulva felelt; közben kezére nézett, mely az
                  ölében elkezdett reszketni.</p>
					<p>- Miért?... Simkóné. Idejár segíteni... ügyes asszony...</p>
					<p>- Küldd el, küldd el és ne hívd ide többet!</p>
					<p>- Miért... észrevettél valamit?... - Az asszony hangja reszketett, hogy fájt
                  hallani.</p>
					<p>Sándor egy percre elfordult. Halkan mondta:</p>
					<p>- Nem szeretem, hogy a fiad szemet vetett rá.</p>
					<p>Teréz felállt, lélekzet után kapott:</p>
					<p>- A fiam is!... - nyögte; kínlódva akarta visszavonni a szavát. Sándor úgy tett,
                  mintha nem venné észre.</p>
					<p>- Elküldöm mindjárt... jó lesz?</p>
					<p>- Ki kell fizetni, - súgta az asszony - három napi napszámja van... A fiam nem
                  engedem - mondta egyszerre hangosan.</p>
					<p>- Majd elintézem. - Sándor kinyitotta tárcáját és kivette előre a pénzt. - Küldesd
                  be a cseléddel, ne magad menj ki hozzá.</p>
					<p>Az asszony már jött is, a szép Simkóné. Szemtelen magabiztos mosolyával állt meg a
                  fiatalember előtt, szoknyája, ruhája ujja feltűrve.</p>
					<p>- Hazamehet, Simkóné, itt van a háromnapi napszáma.</p>
					<p>Az asszony csak egy percnyi meglepetést árult el. Leengedte a ruháját, mialatt
                  megmozgatta csípőjét is.</p>
					<p>- Akár ebbe a minutába - felelte kihívóan.</p>
					<p>- Éppen ezt akartam mondani - odaadta a pénzt és felnézett. - Meg azt, hogy ne
                  számítson többet rá, nálunk nem fog ezután dolgozni.</p>
					<p>- Annyi baj legyen - nevetett az asszony a pesties visszavágáson. A tekintetét
                  belekapcsolta a fiatalemberébe. Gyárfás arca forró lett a feltolúló vértől.
                  Szeretett volna valami gyalázatot dobni a szemébe, de a tekintet fogta. Mindketten
                  valami tőlük független, örökfajtájú vadságot éreztek magukban felülkerekedni: az
                  asszony-férfi gyűlöletet. A test vágya, de utálata, dühe is az egyikben, az
                  öntudatlan, lenéző asszonyi biztonság és győzelem hite a másikban...</p>
					<p>Az asszony mosolygása gúnyossá vált, tűrhetetlen volt... Igen, ez az a fajta, akit
                  a férfi az első pillanatban ölelni akar, azután... a végén... megfojtani... A düh
                  felemelte vállát és karját.</p>
					<p>- Menjen - mondta rekedten - és meg ne lássam itt többé se nappal, se éjszaka!</p>
					<p>Kintről behallatszott az asszony nevetése.</p>
					<p>...Az ebéd titkos kínlódásán igyekeztek túlesni. Terézen látszott, hogy izgatott.
                  Mikor a férje megkérdezte, hogy hova lett Simkóné az udvarról, halkan, de dacosan
                  felelt: - Hazament. - István hátat fordított és most talán már gyanakszik. Mi lesz
                  ebből? A fia is sápadt volt és komoly, Sándor hallgatag. Mindenki megkönnyebbült,
                  mikor felálltak az asztaltól. István az újság után nyúlt, feltépte a keresztkötést
                  és az utolsó lapon nyitotta fel.</p>
					<p>- Ma még időm sem volt belenézni. Lássuk csak, hogy állunk?... - Keze lehanyatlott
                  a lappal, számokat mormogott és leült.</p>
					<p>- Mi baj? - kérdezte Teréz és Sándorra nézett.</p>
					<p>- Baj!... Te is mindíg csak bajra gondolsz! - Kis megvetés volt a hangjában, még
                  haragudott Simkóné miatt, habár nem is sejtette az igazat. - Ide hallgassatok, -
                  folytatta ünnepélyesebbik hangján - a Nasici ma 280.000 koronát ér és én 180.000
                  koronájával vettem tíz nappal ezelőtt... Éppen aznap, mikor te érkeztél, Sándor.
                  Szerencsét hoztál.</p>
					<p>- Most kell eladni! - kiáltott fel Gyuri és az újság után nyúlt.</p>
					<p>Sándor csodálkozva nézett hol Terézre, hol Gyurira. Hová lett a fiú arcáról az
                  indulatát elzáró konok kifejezés? Most karácsonyi gyermek arca van, nagyra nyílt
                  szeme nevetésre húzódik, a 280.000 nemcsak mint szó remeg a száján. Teréz is
                  mosolyog, kis ráncok futnak szeme szegletébe, ajka nyitva áll...</p>
					<p>Sándor ő hozzá ment és megrázta a kezét. Megértette a mosolygását: a Nasici
                  villámhárító lett és ennek örült a legjobban. Felvette ott hagyott poharát és az
                  Istvánéhoz koccantotta. - Isten éltessen benneteket!</p>
					<p>De István nem hallgatott oda. - Igen, el kell adni, de mit vegyünk?</p>
					<p>- Igazi nehézpapírt, Ganzot - mondta Gyuri.</p>
					<p>- Ott még nem vagyunk. Hadd nézzem csak... nem, még nem lehet. Hanem a
                  bankrészvények nagyon alacsonyan állnak. - Ledobta a lapot. - Gyuri, azonnal menj
                  a postára és telefonálj az ügyvédnek Pestre. Vagy bank-, vagy vaspapírt. Ő is
                  vegye figyelembe, milyen tippek vannak... Aztán mához egy hónapra jöhet a Ganz! -
                  Megveregette a fia arcát és kiment.</p>
					<p>Sándor nagyon jól mulatott odabent a szobájában, hogy mialatt ő tragikus
                  összeütközésektől félt, a modern deus ex machina: Nasici, Ganz, meg mi fene,
                  elintézte a dolgot. A szép Simkóné mehet a pokolba!...</p>
					<p>Újra hozzáfogott régi könyveinek a rendezéséhez. - De mi lehet az a Nasici? -
                  töprengett közben. Aztán elfelejtette az egészet, annyi érdekeset talált a lomok
                  között. A napokban mutatta meg Teréz, hogy ott vannak a padláson egy nagy ládában
                  és ő mind lehordatta. Köztük volt egy nagy album is, az anyja asztalán állott
                  régen a nappaliban. Felnyitotta. Milyen elmult világ... nincs szó rá, milyen régi!
                  Krinolinos szép asszonyok, még nagyanyja barátnői, szakállas, magyarruhás férfiak.
                  Egészen kisfiú korában hallotta a nevüket, az anyja hangja... csupa halott. Fekete
                  bőrkötésű koporsókönyv... elég, elég!</p>
					<p>Tovább kutatott és felderült az arca. Megtalálta még a diákköri könyveit is, a
                  szószedeteket és puskákat, kis füzetet versekkel, melyet pesti diákkorában hozott
                  magával ide.</p>
					<p>Beszaladt Terézhez és mindent elfelejtve kiáltott be:</p>
					<p>- Mondd, nem tudod mi lett Linkából, Simon Linkából, a régi ideálomból?</p>
					<p>A Teréz enyhült, mosolygó arckifejezése már eltűnt. - Bizonyosan férjhez ment
                  azóta szegény!</p>
					<p>- Nono! Már miért volna szegény? Leánykorotokban mind férjhez akartok menni, aztán
                  szegény!...</p>
					<p>- Elég baj az, hogy úgy nevelnek... azután az ember nem is tudja, mit is akart
                  olyan nagyon.</p>
					<p>Sándor csak egy pillanatra hökkent meg. Asszonyok! Most már bántja, hogy az, ami
                  neki annyi szenvedést okozott, a férjnek kevesebbet jelentett, mint a Nasici;
                  reszketett, hogy nem tudja megoldani és az a rongyos papíros elég volt, hogy
                  mindent rendbehozzon. Most aztán a Nasicira féltékeny. A sok megalázást megélt
                  asszony újabb megalázást érzett ebben is.</p>
					<p>- Mit nézel úgy rám, talán csodálkozol, hogy egyszer én is meg mertem
                  mondani...</p>
					<p>- De Teréz, hát a gyerekeid?</p>
					<p>- A gyerekeim! Most már a fiam kezdi... azután a lányomra kerül a sor...</p>
					<p>- Hallod, Teréz, ezen át kell esni. Csak nem képzelted, hogy magadnak tarthatod
                  meg őket az egész életre. Bizony, a fiad most már asszony után fog szaladni...
                  legjobb ezt észre sem venni. Én nem is szóltam volna, de ez túlságosan
                  veszedelmesnek és kitanultnak látszik. Neked kellett volna gondolni rá, hogy ilyen
                  csábítást ne engedj most még a közelébe. Ez az asszony kész veszedelem.</p>
					<p>Teréz nagyon sápadt volt és egyszerre gúnyosan elmosolyodott; ezt a mosolygását
                  Sándor még sohasem látta.</p>
					<p>- Talán csak nem tartod démoni nőnek?</p>
					<p>- A démoniság nem a ruhában és a születésben van; lehet, hogy nagyon is
                  démoni...</p>
					<p>- Szégyeld magad, - tört ki Teréz - szégyeld magad a többi férfi helyett is!
                  Nyomorult érzékiségetek ostobaságát véditek vele, hogy az ilyen közönséges testet,
                  a kihívásnak... a bujaságnak legkirívóbb, kiabáló, szégyentelen megjelenését
                  érdekessé tegyétek, hogy saját butaságotokat leplezzétek, kitaláltok rá egy
                  fatális, tragikus szót, mert az igazit, sem magatokra, sem az asszonyra nem
                  meritek kimondani! - Hirtelen elakadt, mélyen elpirult, megszégyelte magát.</p>
					<p>Sándor elmosolyodott, így még nem hallotta a testvérét beszélni. A családi érzés
                  szemérme, a vér rokonságának idegenkedése minden nemi kérdésnek kimondásával
                  szemben, gyermekesen tisztává tette közöttük eddig szavaikat. De ez a mosolygás
                  Terézt kétségbeejtette.</p>
					<p>- Persze azt hiszed, féltékenységből beszélek, mert egyetlen férfiban sincs elég
                  érzés az intelligenciája mellett, hogy ezt megértse és szégyelje magát... hogy mi
                  leányok tisztán és tudatlanul megyünk a házasságba és csak azután tudjuk meg, hogy
                  a férfi már minden piszkon átment... és nekik mindegy azelőtt, vagy azután...
                  mindegy, hogy én, vagy a másik...</p>
					<p>- Teréz, hogy beszélhetsz ilyet! Te, a feleség!</p>
					<p>- Csak feleség beszélhet... beszélhetne, ha egyszer minden becsületes asszony
                  kikiálthatná az igazát... De gyávák, gyávák, gyávák vagyunk!</p>
					<p>Sándor hirtelen magához ölelte Terézt; nem bírta hallgatni, érezte, hogy a másik
                  nagyon szenved és egyszerre ő is szenvedni kezdett, fizikai fájás nyilalt át a
                  tarkójától homlokáig... mintha az érintés által a közös vér és hús fájdalma
                  bántaná... hát ennyire szerette a testvért... ő maga szenvedett vele féltékenyen
                  és mégis... gondolata nem adott igazat neki. Férfi volt és a férfisors tudása,
                  gőgje kis lenézést kevert fájdalmába. De nem bírta hallgatni. Duruzsolva mondta a
                  kis vígasztaló szavakat:</p>
					<p>- Te tulajdonképpen a fiad miatt vagy féltékeny!</p>
					<p>- Csacsi, ne beszélj butaságokat - súgta Teréz és tovább tolta az ajtó felé.
                  Sándor kiment.</p>
					<p>Az asszony hirtelen megfordította a kulcsot a zárban. Elkezdett könnyezni, olyan
                  hangtalanul, mint szerencsétlen asszonyok szoktak, mint az öreg Dobóné reggel.
                  Szégyelte, hogy elárulta magát. Lehet-e férfi előtt ilyenről beszélni, még ha
                  testvér is! Nincs olyan szeretet, amely az örök megértetlenséget férfi és nő
                  között kibogozhatná. Bizonyosan észrevette, hogy nemcsak a fiáról van szó... Miért
                  is nem tudott jobban vigyázni magára! Iszonyodott tőle, hogy önmagáról az asszony,
                  a nőstény gondolatát keltse fel öccsében, hogy talán ebben a percben asszonynak és
                  nem testvérnek látja és hogy talán mint asszony veszít testvéri értékéből is.
                  Bántotta, hogy Sándor nem fogja fel a büszkeséget engedékenységében, mellyel a
                  férje hűtlenségén túltette magát, tudatos lemondásának komoly szépségét... míg
                  lelke mélyén az alázat szomorú remegése ringott. Vajjon megtettem volna-e, ha
                  vissza tudtam volna hódítani, ha nem éreztem volna, hogy úgyis hiába... mi szegény
                  suta nők, akik soha sem érünk el semmit semmiféle férfival szemben...</p>
					<p>Sándor kedvetlenül vette elő újra könyveit.</p>
					<p>Istenem, egy kis családi huzavona... De magában egészen titokban azt is érezte,
                  hogy nem gondolná ezt így, ha nem nézett volna egy percig a férfi szemével Terézre
                  az előbb, ha nem akarta volna akaratlanul is a saját nemét védeni. Ez a kis,
                  sovány, jelentéktelen külsejű asszony és az a nagyhangú, nagyétvágyú férfi, -
                  hiába az asszony önfeláldozása és minden jósága a férfi leküzdhetetlen
                  asszonyvágyával szemben, melynek, ó milyen kevés, milyen ki nem elégítő lehetett
                  ez a félénk, megadó ügyetlen szerelem, ez a kis hústalan test, mely olyan hamar
                  elveszítette minden báját és vonzását... hiába van egy drága nagy értékes asszonyi
                  lélek belezárva...</p>
					<p>Most előtte volt az a másik asszony, az a pompás test, amint kínálgatta magát a
                  kútnál; az ilyennel szemben örökre tehetetlen minden nemes és nagy asszonyjóság.
                  Látta újra szemtelen felkínálkozó mosolyát, mellyel őt is be akarta hálózni és...
                  nem kellett-e védekezni ellene?... Három férfi egy házban és mindegyiket
                  megbolondította. Keze ökölbe szorult mérgében; mindegyiket szégyentelenül szívta
                  magához, akaratuk, lelkük, becsületük ellenére is, őt is... Vajjon ha csakugyan
                  egy kazal mellett találja egész kihívó felkínálkozásában, védekezett volna-e
                  ellene?... De minek is, látszik rajta, hogy a fajta... ölelni... és a végén
                  megfojtani, hogy ne hozhasson másra is veszedelmet... megölelni és megölni...
                  -</p>
					<p>Érezte, hogy gondolatai elvesztik minden fékjüket, valami babonás lázban... és
                  mint filmen, mikor kibontakozó ködös álomképek fátyolozódtak a másik kép elé, úgy
                  suhant az elmosódó parasztasszony alakja elé az orosz asszony; vonásaik
                  összekeveredtek, a régi bűnös teljesen kivált gondolatai előtt, ugyanazzal a
                  kihívó testtel, de átszellemítve a perverzitástól, fehéren, diadalmasan,
                  gúnyosan... Megölni, megfojtani őket - az asszonyok nyugalmáért, a férfiak
                  becsületéért!</p>
					<p>Lelökte a jegyzeteket kezéből és járkálni kezdett. Nincs más menekvés, mint
                  ölni?... Az apja arcképe ott volt az asztalon... Hogyan oldhatták meg ezt a
                  kérdést régen? Nem vagyunk mi gyengék, degeneráltak? Ha a természet így állított
                  egymással szembe, miért nem tudjuk természetesen megoldani?</p>
					<p>Nem bírta a szobamennyezetet maga fölött, a falakat szeme előtt. Kiment. Az
                  udvaron még azon módon álltak a teknők és dézsák, de senki sem volt a kút mellett,
                  hogy a munka szépségét adja a sok élettelen, ostoba formájú tárgynak. Sándor egy
                  pillanatig szinte esztétikai fájdalmat érzett, nagy ürességet az udvar, az egész
                  világ kompozíciójában.</p>
					<p>Vacsora után olvasni kezdett. A nyitott ablakon át jött már a megnyugtató csönd.
                  Soká olvasott így elfeledkezve. Egyszerre mintha a lécajtó csapódott volna.
                  Felugrott. Tudta, hogy minden elmerültségén keresztül ezt várta. A másik
                  pillanatban már a tornácon volt... Az udvar üres, nyugodt, sötét. Nincs holdvilág,
                  csak egy kis szél reszket a falevelek közt. A rácsajtó be van téve. Kezét mellére
                  szorította, úgy vert a szíve.</p>
					<p>Várt... Milyen ismerős érzés volt ez a várás!... Kint messze valahol, ma már mese
                  messzeségben, várt így puskával a vállán egy fa mellé támaszkodva és a csend
                  mögött a halál várt. Egymásra vártak - és nem találkoztak... Később egy éjszaka, -
                  és ez szörnyű közel volt ebben a pillanatban - az asszony még nem jött haza. És ő
                  a ház szegletéhez támaszkodva várt... egész éjjel várt... Reggel aztán azzal a
                  mosollyal jött felé, amilyet ma ennek a másik asszonynak az arcán látott.
                  Felejteni, felejteni!...</p>
					<p>Lement az udvarra. A teknőket és dézsákat még mindíg nem vitték be, ott sápadoztak
                  a sötétben valami titokzatos élettől áthatva. A teknőben a szappanos víz hályogos
                  színű. Megborzongott, mikor felébe hajolva nézte. Halott szem színe volt. Odament
                  a rácskapuhoz, megnyomta a kilincset. Nem engedett, be volt zárva... be sem
                  jöhetett volna a ringó csipőjű kísértés, még ha akart volna sem! Fáradt, mosolygós
                  megnyugvás, gyermekes megnyugvás a zárt ajtó előtt.</p>
				</div>
				<div type="chapter">
					<head>V.</head>
					<p>Reggel hangos beszéd hallatszott be kívülről; megismerte a Dobóné hangját, amint a
                  szavak áradva locsogtak. Kiment a tornácra. Dobóné a kezét csapkodva beszélt,
                  Teréz azzal az ijedt szemrebbenéssel hallgatta.</p>
					<p>- Jaj, mondok, csak úgy szeretném megmondani, hogy meg ne ijesszem a tekintetes
                  asszonyt, mert tudom, hogy mindíg jó szívvel volt eránta, pedig nem érdemelte meg
                  szegény, az Isten bocsássa meg, hogy így beszélek róla, most mikor...</p>
					<p>- De hát mi történt? - kérdezte Teréz és megfogódzott a tornác kerítésébe.</p>
					<p>- Miről van szó? - türelmetlenkedett Sándor.</p>
					<p>- Jaj kedves fiatalúr, már megbocsásson, hogy még most is így szólítom, hiszen már
                  tekintetes úr is lett azóta.</p>
					<p>Sándor bosszúsan toppantott; érezte, hogy jön feléje valami, szinte szédülni
                  kezdett megint, pedig tüdeje nyugodt, mély lélekzettel szívta be a reggel
                  levegőjét.</p>
					<p>...csak szalad felém Pista, a Gyuricsék Pistája, az, aki a lányom halála hirét is
                  hozta, hogy jöjjön hamar Dobó néni, mert megölték Simkónét, a szép Simkónét, azt
                  mondják a muszka Árva János volt, én csak a fejkendőmet kapom, szaladok,
                  hát...</p>
					<p>Sándor ott hagyta őket, bement a szobájába.</p>
					<p>- Megtörtént... megöltem - gondolta. Azután hangosan ismételte: - Megöltem... Én
                  öltem meg a kívánságommal, a más kezével, az én kívánságommal. Nem is tudtam még,
                  kiről van szó, mikor az a szerencsétlen legény beszélt és már akkor meg akartam
                  ölni...</p>
					<p>Újra érezte a dühöt, mely akkor egész nap kínozta. De most már tudta azt is, hogy
                  ebben a dühöngésben benne volt az a régi szerelem és vágy, amellyel valamikor ott
                  messze és mégis örök közelben azt a másik asszonyt várta hiába, akkor éjszaka...
                  Miért nyomta le a rácsajtó kilincsét?... ki akart menni, hiába bolondította magát
                  olyan megnyugodva, hogy nem is jöhetett volna be az az asszony hármójuk közül
                  egyikhez sem... azért nyomta le a kilincset, mert ő akart kimenni hozzá...
                  szeretni vagy ölni...</p>
					<p>Most a Teréz hangját hallotta. Mit érezhet, megszabadulást? Megszabadulást érez és
                  szégyelli magát miatta, hogy a halálnak köszönheti és titokban mégis örülni
                  kénytelen...</p>
					<p>Lázasnak érezte magát, forrónak az egész belsejét. Felismerte ezt a forró
                  gőghullámot, a férfi gőgjét, aki érzi, hogy hozzá mert nyulni a sorshoz.</p>
					<p>*</p>
					<p>- Melyik házban lakott Simkóné - kérdezte Gyárfás egy kis fiútól, aki az utcán
                  játszott.</p>
					<p>- Erre a! - mutatott a gyerek előre.</p>
					<p>- Nem te vagy a Gyurics fiú?</p>
					<p>A gyerek ránézett az ismeretlen úrra, leszegte a fejét: - Én hát!</p>
					<p>- Na gyere, kapsz egy kis bankót, ha megmutatod azt a házat.</p>
					<p>A fiú felugrott a földről: - Hát csak azér, mer mindenki engem faggatott a szép
                  Simkóné miatt, hát azt hittem, az úr is azér kérdezi. - Már szaladt is előre.</p>
					<p>Milyen furcsa, hogy ez a kis ember volt egy pár tragédiának a hírnöke és nem is
                  büszke rá.</p>
					<p>- Az a! - mutatott a fiu egy házra. A rossz kerítésen át jól be lehetett látni az
                  udvarra; a sáros földben sok-sok meztelen és csizmás lábnyom keményedett röggé. A
                  gyerek kezében a bankóval már el is szaladt.</p>
					<p>Úgy látszik nagyon is sokat faggatták már, bizonyosan a csendőrök is. Azóta azt a
                  szegény embert is elfogták valahol rongyosan, piszkosan, éhesen, alázatosan... az
                  igazságszolgáltatás. Igazság! Ha minden gyilkosságért igazságszolgáltatás járna...
                  Hát nem mindenki megöli azt, akit szeret?</p>
					<p>Azonnal észrevette, hogy ez nem az ő gondolata, olvasta valahol, régen - egy
                  könyvben - kisalakú, kékbe kötve... Kínlódott, hogy visszaemlékezzék, mi is
                  lehetett? Ott volt a pesti szobájában jobboldalt a könyvespolcon, valami híres...
                  Elfelejtette... Akkor már készült a doktorátusra és Linkának udvarolt, közben egy
                  nagyon helyes kis lányt szeretett, egy virágüzletben volt, a verseit
                  tulajdonképpen hozzá írta.</p>
					<p>Elmosolyodott. Rémülten rántotta el a szájáról ezt a mosolygást. A ház élettelenül
                  nézett vele szembe. Gépiesen tette rá a kilincsre a kezét, mindjárt le is ejtette
                  róla és elfordult.</p>
					<p>- Mit keresek itt? Miféle undorító kíváncsiság ez? Miért jöttem ide, mint
                  Raszkolnyikov?... Aha, ez mégis eszembe jutott! Ez is ott állt a könyvespolcon...
                  Klasszikus regénytár, sötét kötése volt... Nem vagyok Raszkolnyikov és csak azt a
                  szegény embert sajnálom, akinek a keze ölt, öntudatlanul, primitíven, a más
                  akaratából... és nem tudott menekülni. Késsel ölt, ez utálatos lehet, szuronnyal
                  is undorító volt... Az öreg Dobóné meg tudná mondani, hogyan történt az egész,
                  beszélne, zakatolna... pfuj, képes volnék kíváncsiságból megkérdezni attól az öreg
                  asszonytól...</p>
					<p>Dühösen fordult meg és megállt. A lába előtt a földön valami vergődött a porban.
                  Lehajolt. Egy nagy hernyó felett vékony szárnyát lebegtetve egy másik rovar
                  rezgett. Potrohából mintha hosszú tűt szúrt volna bele a másik állat testébe...
                  talán elkábítja, hogy a lárváinak hurcolja vagy a tojását rakja bele egyenesen az
                  eleven testbe, az élő állatba, mely hiába vonaglik, kínlódik a porban, hiába
                  vonszolja magát tovább, felette rezeg ütemesen, kegyetlenül, gyilkosan, a
                  fajfenntartás élő, ördögi szimbóluma, hogy a következő nemzedék az elő testben
                  találja meg a maga életfeltételét... Rémülten és lenyügözve nézte a természet
                  kegyetlenségét, aztán undorral végiggázolt rajtuk, megsemmisítve az egész
                  fajfenntartást... Nem... nem lehet a földre nézni, csupa piszok, erőszak, bűn,
                  undor az egész!</p>
					<p>Az égre nézett, hogy felejtsen.</p>
					<p>A láthatár felett nehezen csüngtek a fehér, dombosodó felhők, a felvert tojáshab
                  keménységével, mozdulatlanul. Nézte, szeme káprázott, nézte, hogyan mélyül mindíg
                  távolabbra az ég mögöttük... Beleveszetten nézett. Arra jobbra vezet az út a régi
                  fogolytábor felé... vajjon megigazították már a kerítését? Onnan jött először ide.
                  Balra a kastély... nem - onnan is eljött már - a kis házuk van ott, az udvar és az
                  országút a város felé, fátlan, elhanyagolt út... De a házban ott vár egy
                  csodálatos, idegen szépségű, ismeretlen lelkű, más fajtájú asszony, méreg, láz,
                  tűz és halál a szerelme... mindenki megöli, akit szeret...</p>
				</div>
				<div type="chapter">
					<head>VI.</head>
					<p>- Sándor bácsi nem ismer meg? - És megcsendült a szobában a világ legegészségesebb
                  gyereknevetése. A kis leány két térde közé szorította a kezét, úgy hajolt előre
                  nevettében.</p>
					<p>- Ágota!</p>
					<p>- Persze, hogy Ágota! Még szép, hogy a húga nevét nem felejtette el! - Kezét
                  Sándor felé nyujtotta, aztán a nyakába ugrott és megölelte: - Ha tudná, micsoda
                  szenzáció volt a megérkezésének híre Győrben, a néniéknél!</p>
					<p>Milyen tiszta fiatalság és milyen fiatal tisztaság! - Hány éves is vagy
                  tulajdonképpen? - kérdezte:</p>
					<p>- Még csak tizenhét. Én vagyok az öregebb, nem Gyuri.</p>
					<p>- Elég hiba, hát nem tudod, hogy jól nevelt lánynak csak bátyja van?</p>
					<p>- Ó, az még a maguk fiatalságában volt, a háború előtt. Mi már egészen másforma
                  lányok vagyunk!</p>
					<p>- A mi fiatalságunkban? - Sándor egy kis fintorral elkomolyodott és az állához
                  nyult. Úgy látszik hiába vette le a szakállát, hiába borotválkozott meg ma olyan
                  gondosan. Ezek, az igazi fiatalok meglátják a láthatatlan lelki ráncokat...
                  Lehetnek-e azok, akik ott jártak, valaha újra fiatalok?</p>
					<p>- Nem akartam megbántani - mondta a kis leány halkan, bocsánatkérően. - Mamától
                  bizonyosan kikapnék, hogy megint ostobaságokat beszéltem.</p>
					<p>- Azért magázol, mert olyan öreg bácsinak tartasz?</p>
					<p>- Tegezem én... tegezlek, ha akarod! - Megperdült maga körül és újra megölelte a
                  „bácsit”.</p>
					<p>- Maradj csak nyugton! Hallgass egy percig! Meg akarom nézni, kire hasonlítasz. Az
                  anyám szeme... de ne nevess hát!</p>
					<p>De a nevetés rakétája megint felsustorgott.</p>
					<p>- Szép leány lesz - gondolta - és milyen kis csacsi. - Szánakozó gyöngédség fogta
                  el.</p>
					<p>De Ágota már tovább fecsegett. - Úgy-e veled mindenről szabad beszélni?</p>
					<p>- Miről szeretnél velem beszélni?</p>
					<p>- Úgy szeretném tudni, milyen volt a fogságban. Mama azt mondta, nem szabad
                  kérdezni, de mi Gyurival szörnyű kíváncsiak vagyunk, ő nem akar kérdezősködni, az
                  olyan lányos tulajdonság, szerinte. „Ha Sándor nem tart érdemesnek a bizalmára”,
                  éppen így mondta. Hát nem nevetséges! De én bizony kérdezősködöm, mert kíváncsi
                  vagyok...</p>
					<p>- Infandum regina jubes renovare dolorem!</p>
					<p>- De hiszen én értek latinul - és az a nagy csengő nevetés, az a korlátlan
                  indokolatlan hahaha megint felröppent, megszakítva a szavakat. - Ez Vergilius...
                  feleltem is belőle! Jaj, nevetnem kell, hogy azt hitted: most valami csodálatosat
                  mondasz... haha! Gimnázista vagyok, de nem fogok egyetemre menni, csak egy
                  intézetbe, hogy modern nyelveket tanuljak. Apa azt mondta, nem lesz szükségem rá,
                  persze az egyetemre, hiszen érted! Hál’ Istennek, ha így megy a dolog a börzén
                  tovább, akkor annyi pénzem lesz, de annyi...</p>
					<p>- Ági, te a börzéről beszélsz! Olyan fontos neked a pénz?</p>
					<p>A kisleány elkomolyodott. - Tudom, hogy a ti időtökben - Sándor megint egy kis
                  szúrást érzett - ez jellemtelenség volt, vagy legalább is nem illett megmondani.
                  De ma azt is tudjuk, hogy pénz nélkül nincs idealizmus. Tudom én, hogy mi volt a
                  háború és a forradalmak alatt! Nem is jó beszélni róla. Nálunk még megjárta, mert
                  legalább ennivalónk volt, de láttad volna az ismerőseinket Pesten! Hideg szobában
                  ültek és boldogok voltak, ha lisztet vagy zsírt küldtünk nekik ajándékba, ha, ha!
                  micsoda furcsa világ volt... Tudod nem lehetett se harisnyát, se pamutot kapni?
                  Akár hiszed, akár nem, ócska felbontott tarka pamutokkal stoppoltuk a harisnyákat,
                  olyan volt, mint valami térkép...</p>
					<p>- És te ezen nevetsz?</p>
					<p>- Hogyne! Most a selyemharisnyák világában már nevethetek, de sokszor akkor is
                  nevettem. Milyen zseniálisan tudtunk az ócska ruhákból újakat fabrikálni és a
                  pesti gyerekek mindíg éhesek voltak, mert dekánként mérték nekik a kenyeret és
                  mikor nőttek, nem akart velük nőni a ruhájuk... Csunya, csunya a szegénység, ha
                  nem tudnád, Sándor bácsi, tudd meg, azért nem akarok szegény lenni!</p>
					<p>- Ha nem tudnám!</p>
					<p>- Ó, lelkem, ne haragudjál! Te, aki annyit szenvedtél, hogyne tudnád! De éppen
                  azért megérthetnéd... Csak azt ne gondold, hogy azért szeretem a pénzt, mert
                  férjet akarok venni magamnak. Csak élni akarok!... Akármilyen rémes volt a háború,
                  mégis a férfiak sok mindent átéltek, sokat láttak, még ha szenvedéssel is, mi meg
                  csak mindíg itt bezárva... Utazni akarok, meg akarom próbálni, milyen az a
                  Monte-Carlo és Párizsban látni akarok mindent, még azt is, amit nem szabad. És
                  sohasem akarok stoppolt, térképes harisnyában járni, finom fehérneműt szeretek és
                  szép lakást, régi bútorokat és modern képeket és mindent, mindent!</p>
					<p>Távoli lett a tekintete. Sándor végignézett rajta. Honnan veszi ezeket? Ez nem
                  gyermek már, vékony lábszárai a rövid ruha alatt, ügyetlen kósza mozgása,
                  cséphadaró karja... és nevetése... ez még mind gyermek, de a lelke? Csak nem
                  romlott meg már?</p>
					<p>- És úgy szeretnék mindent tudni! és semmit sem tudok... Annyi regény lehet a
                  világon, bizonyosan neked is volt odakint. No, úgy-e, hogy volt?... Idegen,
                  különös asszonyokkal ismerkedtél meg... szerelmes is voltál... és én azt sem
                  tudom, mi az? Mert csak nem a gimnázistákkal való flirt?... Egyszóval az egész
                  gyönyörü világ kapuját, csak a pénz nyitja ki és akkor én egyszerűen besétálhatok
                  rajta.</p>
					<p>- Különös kisleány Ágota - mondta Sándor este Teréznek. - Néha szinte
                  megdöbbent.</p>
					<p>- Beszélt veled? Mert velem szemben zárkózott. És úgy féltem... Csak az vigasztal,
                  hogyha pénze lesz, mégis biztosabban megállhat a lábán, mint a szegény
                  leányok.</p>
					<p>- Teréz, te is pénzről beszélsz?</p>
					<p>- Bár sohase kellene beszélni róla. Úgy érzem, hogy ebben a bizonytalan világban
                  ez a legbizonytalanabb. Alig várom már, hogy István földet vegyen abból, amit
                  nyertünk. De olyan a konjunktúra, hogy még mindíg lehet nyerni, a föld pedig
                  szörnyen megdrágult, itt nem is igen lehet kapni. Én tulajdonképpen félek ezektől
                  a szörnyű nagy számoktól. Százezresekről úgy beszélnek, mint régen száz
                  koronáról. Nem tudom megérteni... mintha ennek a farsangnak szörnyű böjtjére
                  kellene virradni. És ez a játék papirokkal, pénzzel! Miért lesz drágább mindíg egy
                  darab papiros azon a tőzsdén? Ki csinálja ezt? Néha átfut a hideg a hátamon,
                  mintha az ördög segítene játszani...</p>
					<p>- Ágota és Gyuri nem félnek. A fiatalok megértik, ez az ő koruk.</p>
					<p>- A fiatalok csakugyan mások, mint mi. Nem tudom, mi is annyira különböztünk-e a
                  szüleinktől? Még az erkölcsi fogalmaik is egészen mások. Fiatal leányok olyan
                  szavakat mondanak ki nyiltan, amilyeneket én fiatal koromban nem is ismertem.
                  Ágota nem. Szeretném, ha a lelke soká tiszta és fiatal maradna.</p>
					<p>István jött be a fiával, széles csontos arcán megelégedés, szinte pöffeszkedő
                  öröm. - Na látod - mondta Teréznek - megint felmentek.</p>
					<p>- Jó, jó! - Teréz kedvesen osztotta az ura örömét. - De én mégis jobban szerettem,
                  mikor annak örültél, hogy szép a vetés, vagy jól ad a szőlő.</p>
					<p>- Hiszen az se rossz, de két jó együtt, úgy-e gyerekek még jobb?</p>
					<p>Vacsoránál mind nagyon jókedvűek voltak. A két férfi többet ivott a szokottnál,
                  újra a tőzsde jött szóba, olyan fantasztikus számadásokat csináltak és olyan nagy
                  birtokuk volt már képzeletben, hogy Sándor nevetni kezdett.</p>
					<p>- Mit mondanának az apáink, ha hallanák, hogy egy magyar kisbirtokos a börzével
                  barátkozik.</p>
					<p>- Miért ne, nincs ezen mit nevetni. - Az István hangja ingerült lett. - Csak a
                  zsidónak legyen haszna mindenből? Aztán ezt a sok földet egyelőre csak képzeletben
                  veszem, mert hol van itt szabad föld? Most a paraszt is gazdag. Az lesz a vége,
                  hogy házat kell vennem Pesten, ha ingatlanba akarom befektetni a pénzemet... Na,
                  az Isten éltessen, Sándor.</p>
					<p>Koccintottak. Sándor régen nem érezte a bor lassú mámorának ezt a szédülését.</p>
					<p>- Hát aztán, ha egyszer vége lesz ennek a ti konjunktúrátoknak? Mert egyszer csak
                  vége lesz, örökké nem tarthat.</p>
					<p>- Én azt mondom, most nem szabad eladni - hangzott fel váratlanul a Gyurka
                  megcsattanó hangja. A fiú kipirult a bortól és feltűnően izgatott volt. Vagy talán
                  nem is a bortól, gondolta Sándor. A nyerésvágy izgalma nem éppen olyan részegség
                  volt, mint az italé? A pénz bódulata, annak az osztálynak a megrészegedése a
                  millióktól, amely a 20 koronás búzán nőtt fel.</p>
					<p>- Gondolod? - kérdezte István komolyan a fiától. Sándor rábámult.</p>
					<p>- Csak nem követed a Gyurka tanácsát is?</p>
					<p>- Miért ne? A börzén nincs logika és a fiúnak határozottan spuriusza van. Miért ne
                  használnám fel? Meg szoktam írni a Gyuri tippjeit is az ügyvédnek, ő összeveti a
                  többivel s aszerint követi vagy nem.</p>
					<p>- Micsoda felfordult világ! - nevetett Sándor és megint kiitta a poharát.
                  Igyekezett titkos mérgét lelohasztani vele.</p>
					<p>- Majd te is belekerülsz ebbe a felfordult világba, ha azt nem akarod, hogy azon a
                  pénzen a zsebedben, amelyen ma egy hold földet vehetsz, holnapután egy karéj
                  kenyeret se kapj. Szervusz! Inkább igyál, mit okoskodol!</p>
					<p>Koccintottak.</p>
					<p>- Én dolgozni akarok! - tört ki a Sándor veszekedő kedve. - Csinálja a zsidó a
                  nyerészkedést! Lehetetlen, hogy intelligens fiatalember Magyarországon meg ne
                  élhessen... Le is teszem a vizsgámat, megyek innen! Ti mind bolondok vagytok!</p>
					<p>- Dolgozni akarsz, tán hivatalba menni? - ordított István. - Nem eleget dolgoztál
                  odakint? Buta vagy! A dologtól most éhenhalhatsz... Tán olyan méltóságos úr akarsz
                  lenni, akinek a felesége mosogat? Üres a lakásuk, mert a bútoraikat eszik meg! Edd
                  meg te is az ilyen életet!</p>
					<p>- Erkölcstelenség így élni! Véletlenre bízni az életet, családot! Miféle jellemek
                  lesznek az olyan gyermekekből, akiket tizenhatéves korukban a börzére
                  nevelnek?</p>
					<p>- Ti beszéltek erkölcstelenségről? Mi a fenét csináltatok ott Oroszországban, mint
                  erkölcstelenséget?... Haza se akartatok jönni magyarnak, mert ott duskáltatok a
                  más vagyonából...</p>
					<p>Teréz felugrott. A Sándor kipirult arca halottfehérre vált. Ágota felkiáltott.
                  István is magához tért.</p>
					<p>- Na, nem rád gondolok... csak nem fogsz borközi beszélgetés miatt megharagudni?
                  Szervusz!</p>
					<p>A Sándor üressé vált tekintete Terézre tévedt. Kínos mosolygás, mely könyörögni
                  látszott és remegő szempillák... Fölemelte a poharát: - Szervusz! - De keze
                  nyomorultul reszketett és a bor kiloccsant a pohárból.</p>
					<p>István fölállt: - Menjünk aludni... be vagyunk rugva! Jó éjszakát! - Erős lépései
                  végignyikordultak a hosszú ebédlőn. Sándor ülve maradt a Teréz ölelő karja
                  alatt.</p>
					<p>- Haragszol? Hiszen ismered Istvánt... Ivott és olyan könnyen elveszti a
                  mértéket.</p>
					<p>- Ugyan kérlek... ilyen kis buta veszekedés! Mi a fenét sértett volna meg. Tán
                  még... na, menjünk aludni! - zsörtölődött Sándor, de nem jól érezte magát.</p>
					<p>Nem is feküdt le sokáig. Habár kezdett kijózanodni, eleinte zavaros gondolatai
                  csak lassan alakultak ki. Hogyan is vesztünk össze? A börze... milyen buta szó, ha
                  az ember sokszor kimondja, olyan, mintha tengerit ráznának üres hólyagban: börze,
                  börze... meg Nasici, meg Bauxit, meg erkölcstelenség...</p>
					<p>Az álmos részegség egyszerre teljesen felszakadt gondolatairól, felkapta a fejét:
                  - Milyen váratlanul vágódott ki ez a szó... azt hittem, soha többé ki nem mondom
                  az életben, erkölcstelenség... Most voltam igazán először itthon, mikor kimondtam.
                  Talán azóta sem jutott soha eszembe... a fogságban? azután meg éppen nem...</p>
					<p>Egy pillanat alatt újra elfogta az izgatottság, pedig már nem volt részeg.
                  Hangosan beszélt magával: - Nem igaz, nem éltem a máséból, megdolgoztam érte...
                  egy rubelt sem hoztam magammal, amit nem magam kerestem! Nem irígylem az ő
                  pénzüket, én is megtehetem... nem is fogok tovább a nyakukon élni... Mindenki
                  terveket csinál, csak én élek úgy itt, mintha már nem is lehetne jövőm... Hiszen
                  új életet kezdeni jöttem haza! Ott hagytam, ami szenvedés, piszok, vér rámtapadt,
                  ki ítélhet felettem? István?</p>
					<p>István! Valami van közöttünk. Valami elintézetlen. Már akkor éreztem, mikor a
                  házunk eladásáról beszélt. Fél, hogy követelni fogok valamit?... Vagy... a szép
                  Simkóné miatt? De honnan tudhatná...</p>
					<p>Felugrott, kiment. Megint ott állt, ahol először látta meg a holdvilágban ezt az
                  asszonyt. De most nem érezte a kísértést és a másik asszony... az sem jelent
                  meg...</p>
					<p>Milyen tikkasztó meleg az éjszaka is! Milyen mozdulatlan minden! Nemsokára
                  aratnak. Most jobban érdekli őket a börze, mint az aratás... Aratás után megyek
                  el, fel Pestre. Állást kell keresni, a protekció bizonyosan nem változott ebben a
                  megváltozott világban sem...</p>
					<p>Valami látható képet igyekezett megfogni Pestről, a jövő életéről, lakásáról, az
                  utcáról, ismeretlen hivataláról, de képfantáziája cserben hagyta, semmit sem
                  látott. Hátha írna, nem lehetne abból megélni? De mit írhatna? Arról, amit
                  átélt... lehetetlen... olyan szörnyű közel van. Megijedt már a gondolattól is,
                  hogy újra élővé lehetne tenni.</p>
					<p>Teljesen be kell rendezkednie, hogy otthona legyen, semmi hónaposszobás
                  bohémkedés. Otthon kell, ami az övé... És képzelete megint nem tudott semmit sem
                  csinálni a gondolattal... De az emlékezés is kihaltnak látszott. Sem az orosz
                  otthon, sem a régi, a gyermekkori, nem játszotta le előtte szokott
                  filmváltozásait. Minél jobban kínozta magát, annál üresebb lett a belső látás, már
                  szédülni kezdett, az irreálitás-érzés ingadozó bizonytalanságával ringatni kezdte
                  - így ingott a hajó is, míg jött, jött és még sem érkezett egészen haza. Nem volt
                  itthon és az orosz otthont sem érezte többé vissza, sehol sem volt, úgy szédült
                  bele, mintha az ürességben alá kellene hullania.</p>
				</div>
			</div>
			<div type="group">
				<head>MÁSODIK RÉSZ.</head>
				<div type="chapter">
					<head>I.</head>
					<p>- Szervusz, Sándor!</p>
					<p>Gyárfás felnézett az ujságból. Megállónál voltak és egy fiatalember, aki
                  kegyetlenül tolakodva furakodott be az ajtó mellett, most ott állt mögötte; első
                  percben nem jutott eszébe, hogy ki, annyi új emberrel ismerkedett meg mostanában.
                  Nem örült, hogy ismerőssel találkozott, olyan jó egyedülvalóságot vitt magával a
                  Hűvösvölgy felé.</p>
					<p>- Szervusz!</p>
					<p>- Na, hogy áll? - mondta a másik és belenézett a lapba. - Tudsz valami jó tippet?
                  Neked tudnod kell, ott vagy a boszorkánykonyha legközepében.</p>
					<p>- Ma még nem beszéltem senkivel, vasárnap van... legalább egy napig nem kell
                  rágondolni. - Kicsit fanyarul mondta, ma csakugyan nem akart a börzére gondolni.
                  Az első szabad vasárnapja volt Pesten és gyönyörű reggel, sietett az öltözéssel.
                  Úgy élvezte a mai megszabadulást a bank asztalától, mint gyerekkorában az iskolás
                  időben. Mintha valami nagyon szép várt volna rá ma, éppen ma, mikor először megy
                  társaságba... Társaság, jó ruha, elegáns nyakkendő, mosolygásba foglalt fínom
                  szavak, női arcokból kiragyogó szemek és mindez magyar... mind az enyém...</p>
					<p>Csak egy pillanatra engedte fellobbanni magában annak a másik Gyárfás Sándornak az
                  emlékét, aki utoljára keményítetlen tarka ingben járt, ócska lábszárvédővel
                  kitérdelt nadrágja alatt... Ez az ismeretlen ismerős már megint kezdi, mi közöm
                  nekem a kuliszhoz ma! Menekülni kell...</p>
					<p>- Na, szervusz, én itt leszállok - mondta a legközelebbi megállónál és
                  letolakodott a tömegen át. Furcsa, hogy mennyi ember jár most mindenütt.
                  Utánanézett a villamosnak. Mennyi ember elpusztult és mégis, mintha
                  megtízszereződött volna az emberek száma és mind fut, lohol valamerre... miért? A
                  villamosok mindíg olyan zsufoltak, hogy talán már egy ember se férne rá több és
                  még mindíg várnak lent és tolakodnak fel, mintha menekülnének...</p>
					<p>Gyorsan elejtette ezt a gondolatot is... szerencsére olyan könnyen túl tudta dobni
                  magát most már az emlékeken. Olyan könnyű volt az élet, az egész társadalom mintha
                  lebegett volna a levegőben és őt is vitte magával.</p>
					<p>Nagyot lélekzett, jó, hogy ez a fiú lekergette... milyen szép idekint! Erős
                  kilépésekkel, katonás tempóban ment tovább. Az éjszakai eső után majdnem tavaszivá
                  zöldült a természet, de nem, a tavasz lágyabb, világosabb, mozgékonyabb. Ez az
                  érett sötétzöld szín, a levelek, mint külön kemény zománccal bevonva, éles
                  fényfoltjaikkal mozdulás nélkül hallgatnak. Jó itt, nem szentimentális, mint
                  odalent falun - itt fut, forrong, táncol az élet, sodor magával, nem enged
                  töprengést... így újra élni... munkával és mégis gondtalanul, jó ruhában, jó
                  lakásban, fiatalok közt. Minden nap új izgatottsággal, új várakozással, új
                  meglepetéssel, ez jó. Ez is kalandos és mégis - vértelen...</p>
					<p>Gyárfás Pesten annak a fiatalságának a kapcsolatát találta meg a mával, amelytől
                  nyolc évvel ezelőtt elszakadt. Az első júliusi napok, a forróság, poros aszfalt,
                  kocsmaszag - mit bánta - olyan volt akkor is, amikor elment innen és ami
                  változott, annak semmi köze a most múlt nyolc esztendőhöz. Hogy annyi bank van az
                  utcák során és annyi lakáscédula a boltablakokban és az emberek úgy tolakodnak a
                  villamoson, hogy mindenki pénzről beszél és üzletet hajszol, hogy a nők szebbek és
                  kacérabbak, a férfiak könnyelműbbek, mint akkor, mind az új élethez tartozik,
                  ehhez a futó, táncoló élethez, mely szinte vibrál a felforró levegő rezgésével. A
                  tele utcák, a vendéglők, bárok, mulatóhelyek, a nappal és éjszaka izgatottsága,
                  csak jó volt... és a csodálatos nők! nem is tudta, hogy ilyenek is tudnak lenni:
                  ahogy a világos harisnyás lábak, a kivillanó bokák a járdát mérték, egy vonalnyira
                  az autók előtt átszaladtak, fiús testük átfeszült a vékony selymen, vagy kis
                  mellük hintázott mögötte és a napsütésben hirtelen, váratlanul átlátszóvá vált a
                  ruhájuk, a testük és mégis megközelíthetetlen testek voltak - tisztességesek. Csak
                  meg kell szokni! És vígak, szabadok, semmivel sem törődők, frissek, tiszták,
                  öntudatlanul kihívók és mégis szemérmesek, pajtásosak és csábítók, mennyit hallott
                  már róluk és szerette őket, hogy ilyenek! És mindenki természetesnek is találta a
                  fiatalok között, hogy másoknak kell lenniök, míg ő is, hamar, nagyon hamar... nem
                  izgatta többé sem ruházott meztelenségük az utcán, sem a ruhátlan a strandon.
                  Szinte csodálkozott, ha néha fiatalemberek sikamlósan, durván vagy erotikusan
                  beszéltek róluk.</p>
					<p>Egészen másként szerette őket - szinte egy kis meghatottsággal - az újdonságuk
                  volt, ami végtelenül vonzotta... szerette még a nevetségeseket is, a kis kövér
                  vastaglábuakat és a keleti típusú nehezebb járásuakat is asszonyos formáik
                  gazdagságával és akik igazán csúnyák voltak, azokat meg sem látta. Ittas volt a
                  szeme, de tudott válogatni öntudatlanul. Kikerülte tárgyakban, leromlásban,
                  asszonyban mindazt, ami kellemetlen lehetett volna, mint ahogy gondolataiból el
                  tudta hárítani, ami megújulását fenyegethette. És mintha az erotikusnak, a csaknem
                  meztelennek ez a természetes megnyilatkozása kiégette volna belőle azt az
                  asszonyvágyat is, melyet a régi módon, a régi asszony tudott benne kelteni...</p>
					<p>Gyerekek állottak az úton és vitáztak. Inasok lehettek, az egyik cigarettázott; és
                  mert most minden érdekelte, megállott nem messze tőlük és ő is cigarettára
                  gyujtott. Hallgatta a szavakat. Néha az is különös gyönyörűség volt, ha hosszabb
                  magány után valahol hirtelen magyar szót hallott. A napi életben már megszokta, de
                  néha, váratlanul... mintha most hallaná először megint annyi idő után...</p>
					<p>A gyermekek sportról beszéltek. Milyen szép, hogy most ilyen erősnek nevelik
                  őket... Futball? Nem szerette, nem is értett hozzá, de mulattatta, hogy az angol
                  szavakat, milyen nyugodt tudatlansággal ejtették ki. Most nyereségről beszélnek,
                  játékról, fogadásról, tippekről... Ezek is játszanak, mint a nagyok.</p>
					<p>Egy pillanatnyi kellemetlen emlék, az összeveszése Istvánnal... gyerekes
                  restelkedéssel tudta ma már igazságtalanságnak a saját szavait, egy pár nap bent a
                  bankban és ő is játszott... De milyen jó volt, hogy feljött! Áldásos összeveszés
                  volt az, öntudatra ébresztette. A semmittevés puffasztotta fel a multat rémmé;
                  mihelyt cselekvő akarata felébredt, régi, elszakadt, igazi énje kezdett
                  szembenézni a másikkal, azzal a zavaros, bódult, árnyékos énnel, amelyet onnan
                  magával hozott. De a régi az erősebb, az igazi fiatalsága: érzi napról-napra
                  jobban... a másik hallgat, halott...</p>
					<p>Milyen nehezen tudta magát felszabadítani! Eleinte falun még minden
                  összekeveredett, míg bele nem fáradt az örökös nyugtalanító visszafelénézésbe. A
                  testvér szavaiban, a búza érésében, az aratásban, a gyümölcsszedésben, a fák
                  zöldjében mindíg a régi emlékek, a legrégibbek hívták vissza. Gyermekkora csüngött
                  rajokban a fákról, az anyja kézmozdulatát simította meg a selyempaplanról, az apja
                  szivarfüstjének a szaga mozgatta meg cimpáját a faragott szivartartóból, befőzések
                  emléke virított a cseresznye pirosságából, keményen pattogó, túlatiszai nóták után
                  figyelt a hallása a földeken, de e párhónapos életnek nem volt húrja boldog,
                  tudatos fiatalságával rokonhangú... Csak ha megrabolt évei kongottak fel néha a
                  katonák nevében, hősök emlékében, hadiözvegyasszonyok felsírásában, piszkos
                  gyerekekben, pálinkaszagban, egy ház görbére csúszott fedelében, egy éjszakai
                  tűzben és a nagy fehér dombosodó felhőkben... háború, fogság... Hogy süllyedt
                  minduntalan bele ebbe a kettős multba, hogy kapkodott lélekzet után...</p>
					<p>És milyen egyszerűen kapcsolódott vissza most régi énjéhez. Az új élet, a váratlan
                  és mégis fiatalságának folytatása viszi tovább, nem is kell kapkodni, úszni
                  akarni, magától lebeg az élet vizén újra, csak egy kicsit tudatosabban, mint nyolc
                  évvel ezelőtt.</p>
					<p>Az élet vizén?... Nem, ez még a régi világból maradt frázisa volt, pedig már
                  érezte egész lényével az új mondatok, képek formáit is, mintha a vérének is más
                  ritmusa volna, mint régen, verssorok kezdtek lüktetni bele... Már az elébb is...
                  de most nem folytak a szavak: rezzentek, szaggatottan ziháltak, felujjongtak,
                  elfáradtak. Ment félig behúnyt szemmel, elkezdte zümmögni magában a szavak
                  egymásutánját, féltve bensejének kialakuló hangját, nem akart kifelé nézni...
                  milyen különös, magától egészen más ez a vers, mint a régiek. Nem is asszonyról és
                  vágyról beszél, új bordalnak érezte, tele pohárral a szája előtt, inni, inni a
                  létet, teste ép, a szíve ver, lába mozgása erő, hátgerince élvezi a saját
                  egyenességét és rugalmasságát, tüdeje a levegő kohója... a vére mindíg pirosabb,
                  veresebb lesz tőle, lüktet, rohan, szalad, hogy rabszolgálja az ő életét... és
                  milyen jó, mégsem kiabál asszony után...</p>
					<p>Az út kezdett népesedni, a villamosok ontották a kirándulókat, minduntalan
                  autótülkölés hangzott. A vers ritmusa beleütemzett a zajba, szertefoszlott.</p>
					<p>Gyárfás körülnézett. - Merre is van az a villa?</p>
					<p>A régi barátok közül az elsővel csak a napokban találkozott. Mikor a bankban felé
                  jött Sárándi, azonnal megismerte. Hangosan kimondta a nevét, anélkül, hogy hívni
                  akarta volna és a név, mint megszokott baráti kéznyujtás ívelt át időn és
                  távolságon. Nevetnie kellett, mikor a másik udvarias, csodálkozó nézése megakadt
                  tekintetében és szinte fájt az a megdöbbenés, majdnem rémület, ijedt öröm, mely
                  felváltotta.</p>
					<p>- Hát te... Gyárfás... te... Sándor...</p>
					<p>- Igen, élek!</p>
					<p>Hogy szorította meg a kezét a régi barát, szinte belekapaszkodva, nehogy eltűnjék.
                  Csak idő mulva tudta folytatni kapkodva, aztán nevetve:</p>
					<p>- Mikor beszélhetnénk? hiszen tudni akarom... Te, jöjj ki a Hűvösvölgybe, a
                  feleségem villájába, fenét! egy kis ház az egész, de ott lakunk nyáron... persze
                  nem tudod, hogy megházasodtam... egyszóval vasárnap reggel okvetlenül várunk,
                  tenniszezni szoktunk, egész társaság, de okvetlenül várunk!</p>
					<p>És újra örültek egymásnak, csak úgy futtában, sietni kellett a beszéddel, megint
                  annyi ember várt még.</p>
					<p>Most aztán meg kell keresni azt a kis házat. Ismerte jól a tájékot, be fog
                  fordulni az erdőbe és a gyalogúton megy fel. De valami idegenül hatott rá, első
                  percben nem tudta, mi hiányzik és aztán nem volt hova betérni. Az erdő helyén
                  gubancos bokrok és a hegyoldal félig kopár...</p>
					<p>Vagy úgy?... most már eszébe jutott, hallotta: nem lehetett fűteni, maguk hordták
                  haza a fát, irtott, lopott, cipelt egész Pest, az egész környék, háboru...
                  kommunizmus... Hátat fordított az egésznek, nehogy emlékekkel kellessék törődnie,
                  a mások, az itthon maradottak emlékeivel is. Csak önzőn minden hiábavalót,
                  feleslegeset eldobni... Nem akar semmire sem gondolni, csak azt látni, ami most
                  van, ami emléktelen. Sportolni fog, mint azok a gyerekek, az is új lesz... csak
                  autón fog járni, abba nem kapaszkodik semmi a régiből, és ha újra írni fog, az
                  olyan lesz, mintha régen sohasem írt volna. Csak hadd zümmögjön ez a kis vers a
                  vérében tovább...</p>
					<p>Ment, csak megújult fiatalságára hallgatva. Egyszerre észrevette, hogy nagyon is
                  messzire jutott, vissza kellett fordulni. Már látta is a bokrok közt a piros
                  házfedelet - várt egy percig - most a régi társaságába fog bejutni... pillanatnyi
                  felbukkanása régi zsúrok, bálok zenéjének, mozgásának...</p>
					<p>Csengetett. Ajtót nyitottak: - Arra tessék, a tennisznél vannak mind. - Az
                  orgonával szegélyezett úton ment tovább, arra, amerről nevetés hallatszott.</p>
					<p>- Game and set!</p>
					<p>Sándor egy pillanatra megállt. Régi ismerős hang volt... de hamarjában, honnan
                  is... Sárándi már jött felé. Aztán világos, színes ruhákban nők, fehérnadrágos,
                  tenniszinges férfiak, mindenfelől hangok, nevetések, az úri magyar társaság
                  hangja, hanglejtése, nevetése... olyan biztosan megismerte volna akárhol hallja,
                  csapongó, szordinó nélkül, de természetes, friss, fiatalos. Bemutatás, neveket
                  hall, fekete és kék szemek mosolygó tekintete, Sárándiné szép, kicsi asszony
                  megrázza a kezét: - Sokat beszélt az uram magáról! - Egy pillanatra könnyes lesz a
                  szeme és most olyan mint egy szepegő kislány, a másik pillanatban már nevet: -
                  Régi ismerőst is fog itt találni.</p>
					<p>Egy fehérruhás asszony a rakettel tiszteleg előtte, ugyanaz a hang, mely előbb
                  megállította, kérdi: - Nem emlékszik rám?</p>
					<p>- Linka... - És megint nevetnek, nevetnek a zavarán, a meghatottságán. Azután
                  négyen megint kiválnak, már repülnek az angol szavak labda gyanánt ide s tova s a
                  surranó labdák mint kihívó kiáltások oda-vissza. Gyárfás Linka mellett ül, aki egy
                  kicsit komolyabban néz most rá.</p>
					<p>- Talán úgy illett volna, hogy meghatottabban fogadjuk, hiszen maga feltámadt
                  ember!</p>
					<p>- Igen. Lázár körül bizonyosan nem nevettek így, de én ennek jobban örülök...
                  Mondjon már valamit magáról, hiszen semmit sem tudok.</p>
					<p>- Azt sem, hogy férjnél vagyok? Kis leányom van, négyéves.</p>
					<p>Gyárfás csodálkozik. Olyan fiatal, fiatalabb, mint régen, ebben a rövid fehér
                  ruhában és... hiszen rövid haja is van a könnyű háló alatt, melyet szalag fog le a
                  homlokán. És örül, hogy a régi ideál férjhez ment, hogy kis leánya van, hogy rövid
                  hajat visel, hogy szép mint régen, hogy mellette ülhet. És ezt meg is mondja neki,
                  mire újra nevetnek és beszélnek kis dolgokról, mind egyforma könnyed hangsúllyal.
                  Már többen is vannak körülöttük, jön Iván, a Linka férje. Bemutatják, ennek is
                  örül, hogy olyan csinos, magas, szőke ember. Közben csodálkozik, mert most
                  féltékenynek kellene lennie, ahelyett, hogy boldogan rázza a kezét ennek az
                  idegennek. Mindíg többen beszélnek körülötte és ő mindíg hallgatagabb lesz... Néz
                  szótlanul. Ott egy fiatal leány olyan kedvesen flirtel egy fiatalemberrel, -
                  elpirul - duzzog... Egy labda keresztülrepül a védőhálón, az egész társaság
                  felbomlik, rohannak a labda után, a bokrok közé bújnak, mint a gyermekek, csak
                  nevetésük hangzik ki. Végre lihegve, diadallal hozzák a labdát.</p>
					<p>- Szörnyű nehéz jó labdához jutni, úgy féltjük, mint valami kincset - mondja
                  Sárándi és már szalad is a társalgás tovább a labdákról a selyemszövetekre, oldalt
                  érintik a börzét, megkondítják a háború harangját, de csak kis csengő marad, már a
                  holnapi moziról van szó... Ennél egy kicsit időznek, mert a furcsa neveket mind el
                  kell mondani...</p>
					<p>- Thirty-forty!</p>
					<p>a másik oldalon egy férfi bizonykodik, hogy a tisztviselőszövet kitűnő, akárcsak
                  angol volna, - kinevetik, vitáznak - az egyik asszony odaszalad, hogy hallottátok
                  már ezt a kitűnő zsidó viccet? - kinevetik, már mindenki ismeri...</p>
					<p>- Three to one!</p>
					<p>a játszók helyet cserélnek, a sötétkék alj helyett rózsaszínű ruha szaladgál ezen
                  az oldalon, a lomb közt bebúvó napfoltok futva siklanak rajta, az alak magas és
                  hajlékonyabb, mint a másik volt és a férfi kitűnően játszik... kik ezek?</p>
					<p>- Fifteen all!</p>
					<p>Linka neveket mond, de ő mindjárt el is felejti, mert zurrog, nevet, suhog minden
                  körülötte, a szél vidáman zúgatja a nyárfaleveleket mögöttük, egy sor mályvarózsa
                  tarkán bókol meg és újra felegyenesedik, rigó kiált, lent az úton a kerten túl
                  autózúgás és tülkölés. Ő is beszél, félig-meddig a rigónak...</p>
					<p>- Advantage itt!</p>
					<p>és a rigó megint kiált és egy fiatal leány megint nevet... az, akinek olyan
                  dallamos a hangja... meg akarja kérdezni, hogy ki az és nem bírja tovább... küzd a
                  könnyeivel.,.</p>
					<p>- Four to two!</p>
					<p>Hiszen semmi sem történt a világban, nem volt háború, nem volt fogság, ölés,
                  éhezés, nyomorúság, piszok, csak fiatalság van és ég és nyár és bókoló virág, szél
                  és rigófütty...</p>
					<p>Délfelé, mikor a társaság lefelé ment a dombon, már tikkasztóan sütött a nap.
                  Sándor néhány férfival a fiatalabbak mögött ment. Sárándi is lekísérte őket és
                  csak most kérdezősködött a Sándor elmult éveiről.</p>
					<p>- Vissza sem szeretek emlékezni rá. És most éppen nem, mikor úgy érzem, hogy az
                  egész valami szörnyű lidérces álom volt. Ti is úgy éltek, mintha semmi sem történt
                  volna...</p>
					<p>- Nem tudom szemrehányásként mondod-e ezt? - Sándor tiltakozva intett. -
                  Mondhatnád úgy is. Pedig hidd el, mi, akik kint voltunk, soha el nem múló nyomát
                  viseljük a lelkünkön. De ezek, akik itthon nőttek fel, gyermekek, vagy nagyon
                  fiatalok, - különösen a nők, akiknek leányságuk szörnyű nélkülözések és kis
                  nyomoruságok közt folyt le - ezek nem csoda, ha mindent ki akarnak utólag
                  pótolni.</p>
					<p>- Igaz, - mondta Végh, a Linka jóképű, szőke férje - mi odakint nagy dolgokat is
                  éltünk át; de ezek csak a szemetjét a háborúnak és bolsevizmusnak... láttam
                  Linkáékat éhezni és nem tudtam segíteni rajtuk. Nekünk vannak szép emlékeink is,
                  nekik semmi.</p>
					<p>- Szép emlékeitek?...</p>
					<p>- Igen. Te túlságosan korán kerültél fogságba és nem ismered a bajtársságnak azt
                  az el nem téphető erejét, mely olyan erős, mintha vérbeli kötelék volna, ami
                  minket összeköt. Volt abban az életben odakint valami hallatlanul férfias és
                  primitív. A jövő megszűnt és annak minden gondja. A véletlen olyan
                  törvényszerűséggé vált, amelynek mindannyian alá voltunk vetve, tehát nem izgatott
                  túlságosan. A kötelesség olyan volt, mint a sors, megvolt az egészben a görög
                  tragédia szépsége és nyugalma...</p>
					<p>- Akár hiszed, akár nem, tavaly télen, mikor az ezredtalálkozónk volt és mind
                  összejöttünk, akik megmaradtunk, sokat beszéltünk régi élményekről, nem
                  hősiességekről, hanem sok kis közös megszeretett dolgunkról, tréfánkról... és
                  akkor ráeszméltünk, hogy nekünk ott tulajdonképpen... hogy nekünk az a harctér
                  otthonunk is volt és egy kis halk, hogy is mondjam... honvágy suhant át köztünk.
                  Nem visszavágyás, de az emlék szeretete, annak az időnek a nosztalgiája.</p>
					<p>Sándor megállt és szembenézett velük: a háboru nosztalgiája! Nem hitte és látni
                  akarta az arcukról, a szemükből. Nagyon komolyak voltak. Most látta meg az arcukon
                  azt a kifejezést, amelyet saját arcáról ismert, a meg nem határozhatót... Nem
                  szomorúság és nem is mult fájdalom nyoma: a komolyságnak olyan árnya, mely semmi
                  más élményhez nem hasonlít, ráncot, fizikai nyomot nem hagy és mégis ott van
                  minden háborútviselt lélekben, minden boldogság mögött.</p>
					<p>- És ti meg mertetek házasodni és gyermeket is akartok? Hogy az is újra átélje
                  esetleg?...</p>
					<p>- Éppen ezért mertünk, mert a sors hatalmát, vagy ha jobban tetszik, az Isten
                  akaratát csak ott ismertük meg. Élni emberileg, a többit rábízni a felső
                  hatalomra... Sok ember lett vallásossá közöttünk.</p>
					<p>- Különben, ami a gyermeket illeti, - szólt közbe elmosolyodva az egyik, aki orvos
                  volt - meg kell vallanunk, hogy nem annyira mi, mint inkább az asszonyaink nem
                  akarják. Egy még csak kell, de több már nem.</p>
					<p>- Miért?</p>
					<p>- Sokszor gondolkoztam rajta. Azt hiszem azért, ami minden mást is megmagyaráz: a
                  pillanatnak élés. A gyermek a jövő és ők nem akarják, hogy akár a mult, akár a
                  jövő betörjön aggodalmaival az örök jelenbe. Ők azt mondják ugyan, hogy nem
                  szabad sok gyermeknek lenni, mert a mai életnehézségek között nem lehet vállalni a
                  felelősséget, hogyan tartsuk fenn egészségesen őket, hogyan neveljük, vagy
                  neveltessük?... De ha akarnák, egyébről mondanának le, mint annak idején az
                  anyáink vagy még idősebb testvéreink is. A háborús generáció nem mond le, miért is
                  mondana? Reánézve a jövő nem létezik, amiért a régiek ezt az erényt
                  gyakorolták.</p>
					<p>- De nem nagy baj ez?</p>
					<p>- Talán az, talán nem... ki tudja, át tudtuk volna-e menteni az életerőt ebből a
                  világösszeomlásból, ha a fiatal nemzedék - különösen az asszonyok - le nem tudják
                  rázni magukról a mult és jövő gondját? Nekünk könnyűnek kellett lenni, hogy el ne
                  merüljünk, hogy a vízözön felett fenn tudjuk magunkat tartani és mult és jövő
                  ballaszt lett volna. Hogy ennek is meg fogjuk adni az árát, az is bizonyos, de hát
                  ahogy Isten akarja...</p>
					<p>- Mit komolykodnak maguk olyan szörnyen, el ne rontsák az uramat! - fordult hátra
                  Linka.</p>
					<p>- Arról beszélünk, hogy maguk nem gondolnak a jövőre - mondta Sándor a régenről
                  ismert mosolygó szemeknek.</p>
					<p>- A jövőre? Dehogynem! Most éppen azon gondolkozom, hogy a jövő vasárnap
                  kijöhetünk-e?</p>
					<p>- Nem úgy értem. De mondjuk, a kislánya jövőjére; hogyan, mire neveli és ha
                  férjhezmegy és maga nagymama lesz...</p>
					<p>- Ne beszéljen ilyeneket! Már is ráncosnak érzem az arcomat - és gyorsan
                  megdörzsölte két tenyerével. - Na most mind ledörzsöltem a púdert róla, maga az
                  oka, hogy csúnya leszek, míg hazaérünk.</p>
					<p>- Én néha szeretnék okosabb lenni - mondta a férje. - A télen váratlan pénzhez
                  jutottam és szerettem volna valami maradandóba fektetni. De hát az asszonyok nem
                  tudnak takarékoskodni.</p>
					<p>- Ugyan minek? Az öregek eleget takarékoskodtak, megvontak maguktól mindent és mi
                  maradt belőle? Hadikölcsön meg takarékpénztári könyv. Aztán még ha annyi lett
                  volna az a pénz, hogy házat vagy földet vehettünk volna rajta. De az uram ezüst
                  szamovárt, meg ilyeneket akart venni, hogy legyen mit elvinni megint valami
                  kommunistának, nekem meg nem volt bundám...</p>
					<p>- Igen, Linka bundát vett, meg három ruhát, öt kalapot, meg egy egész
                  télikertet.</p>
					<p>- Hogy beszélhetsz ilyet! Csak két kalap volt és két ruha és egy pálma, meg három
                  hortenzia - Istenem, olyan régen nem volt a szobámban egy cserép virág sem - és a
                  karácsony is közbejött...</p>
					<p>- És a mai férjek ilyen engedékenyek?</p>
					<p>Sárándi felelt: - Mondtam már, hogy az asszonyok könnyűsége tart fenn az árvíz
                  felett.</p>
					<p>Messziről a villamos búgása hallatszott. Elkezdtek szaladni, Sándor már el sem
                  tudott búcsúzni tőlük; mind ugráltak fel a lépcsőkön és csak az ablakon át
                  integettek vissza. Gyárfás lent maradt Sárándival, még beszélgettek egy ideig,
                  aztán egyedül volt. De mintha a beszélgetés és nevetés még ott himbált volna a
                  levegőben, aztán csak a levelek zizegtek egy percig. Madárfütty... csend...</p>
					<p>Gyárfás megindult a végállomás felé, hogy a vendéglőig sétáljon. De az állomáson
                  utolérte egy villamos. Felkapaszkodott s a lépcsőn állva érkezett meg.</p>
					<p>A vendéglő zsúfolt és zajos volt, szinte megbánta, hogy nem ment be inkább Pestre
                  a többiekkel. De a fiatal női arcok mosolygását itt is beszívhatta a szeme
                  csakúgy, mint reggel a fák zöldjét és megnyugodott... Ezek is hozzátartoztak a mai
                  délelőtthöz, ezek az idegen mosolygások...</p>
					<p>Mire a sokezer koronát kifizette, nem tudta mit evett. És úgy élvezte a
                  cigarettáját, mintha 1914 nyarán, tegnap szívta volna el a párját.</p>
					<p>Most egy várakozó tekintet kezdte nyugtalanítani. Ott az egyik asztalnál, néhány
                  férfi társaságában ismerőse ült: Sándorffy Blanka; hivatalnokkisasszony volt a
                  bankban és a többiek is kollégák. Milyen furcsa, hogy ez a leány így magában kijön
                  velük... Megint rajtakapta magát ezen az ócska felfogáson. Egy pillanatig
                  habozott, azután odament hozzájuk. A leány szebb volt, mint rendesen, nagyon úri
                  és finom megjelenés... Vajjon hány éves lehet? De nem sokáig gondolkozott rajta.
                  Most tetszett neki és örült, hogy meglátta.</p>
					<p>- Ebéd után egy ismerősöm villájába megyek fel - mondta Blanka. - Ha odáig
                  elkísér, akkor még nem búcsúzom. - Sándorra nézett.</p>
					<p>- Nekem is találkozóm van egy barátommal. - Sándor nem is felelt a hazugságával
                  kihívott élcelődésekre. Most szabadulni akart, semmi kedve sem volt ilyen
                  kollektív udvarláshoz.</p>
					<p>- Nem értem, hogy nem únja ezeket, akikkel úgyis együtt van egész nap - mondta,
                  mikor a felszállásnál egy percre közelebb került Blankához.</p>
					<p>- Nem barátkozhatom grófokkal és különben magával is együtt vagyok minden nap.</p>
					<p>- De én únom ezeket!</p>
					<p>- Én is! - nevetett Blanka, mikor elváltak.</p>
					<p>Még érezte mikor elindult, hogy Gyárfás utánanéz.</p>
				</div>
				<div type="chapter">
					<head>II.</head>
					<p>Sándorffy Blanka július elején találkozott először Gyárfással, aki néhány napja
                  már a bank hivatalnoka volt. Aznap ajánlólevéllel készült az igazgatóhoz menni,
                  hogy állást kapjon. Talán már az izgatottságtól és szívdobogástól nem is látott
                  vagy csak a leselkedő véletlen volt az oka, a bank lépcsőjén megbotlott és
                  térdreesett volna, ha egy fiatalember meg nem fogja a karját. Gyárfás megemelte a
                  kalapját és tovább ment. Blanka zavarában meg sem tudta köszönni a segítséget és
                  nagy, piros folttal az arcán zavartan állva maradt. Bosszankodott és megijedt: ha
                  ez rossz jel volna... Talán nem is megy fel most, inkább holnap. Aztán
                  megrestelte magát és az intelligens asszony megvetésével, fellázadva a benne
                  örökösen bujkáló babona ellen, szép, egyenes tartásával és határozott lépéseivel
                  ment fel a lépcsőn, de a szíve halkan, kattogva verte a bordáit.</p>
					<p>Nemsokára az igazgató előtt állt a kipárnázott ajtó mögött; minden előre elgondolt
                  mondókáját elfelejtette. Átadta az ajánlólevelet és attól fogva minden jól ment.
                  Ott ült szemben a nagyhatalommal, aki elég fiatal, udvarias embernek bizonyult;
                  egy kicsit nagyon is fiatalosnak a tekintetében, amint a Blanka szép, barna
                  szemébe nézett, úgyhogy ő kénytelen volt kiegyenesedni és egy képet figyelmesen
                  megszemlélni. Nem látott belőle semmit a nagy tarka folton és aranyos rámán
                  kívül.</p>
					<p>- Jól ismerem az édesatyja nevét - mondta szívesen az igazgató és Blanka abban a
                  percben megtalálta a társaság asszonyának biztos öntudatát. Nem a tönkrement
                  család kérvényező leánya volt, hanem az, aki lehetett volna. Nyugodtan nézett erre
                  a hatalmasságra, aki annyival senkibb volt, mint ő, akinek gazdagsága, állása,
                  hatalma kevés volna arra, hogy olyan neve legyen, mint az övé és egyetlen ősét sem
                  vehette volna meg ezen a bankpalotán. Úgy ült ott, olyan nyugalommal és a nő
                  kedves leereszkedésével a férfival szemben, mintha ő osztogatna szívességet.</p>
					<p>- Természetesen mindenben számíthat a támogatásomra, ez a levél a legjobb
                  bizonyítvány...</p>
					<p>Ó igen, ezt tudta Blanka is! És mikor most már teljesen más lelkiállapotban
                  végigment a szobákon, a ránéző hivatalnokokat és titkárokat elintézett embereknek
                  érezte. Igaza volt Kálmán bácsinak - gondolta - ezt a szerencsétlen magyarságot
                  már csak protekció menti meg. Különben nem is vette észre, hogy zsidó volt-e az
                  igazgató?</p>
					<p>Mikor a nagytermen átment, ott látta ülni az egyik elkerített asztalnál azt a
                  fiatalembert is, aki az elébb segítségére sietett; úgy látszott, hogy nem ismeri
                  meg. Bizonyosan rá sem nézett abban a percben. Csak olyan önkéntelen udvariasság
                  volt... Mindegy, minden rendben van! Boldogan és elintézetten rendben...</p>
					<p>Kint a lépcsőn vakítón, forrón ütötte meg testét a dél. A nyár kohójában túlfűtött
                  utcák melege lihegett ki a falakból és kövezetből. Egy pillanatra megkábult és
                  visszariadt a siváran fénylő üres tértől. De bele kellett vetni magát ebbe a
                  fényzuhatagba, hogy átjusson a túlsó partra. Szemét összehúzva futott át a
                  sugárzás alatt az árnyékos oldalra. Mikor a villamosra felszállt és jegyet vett,
                  eszébe jutott, hogy nemsokára a saját keresetéből fog fizetni. Szeme
                  felragyogott. Egy fiatalember magára vette ezt a fénylő pillantást és tévesen
                  kapcsolt tekintettel kezdett felévillogni. Blanka elnézett és mindjárt el is
                  felejtette. Nem törődött semmivel. Évek küzdelme után végre valami eredmény, alig
                  várta a percet, hogy magában otthon legyen.</p>
					<p>Felrohant a lépcsőn, végigkaparta néhányszor az ajtót a kulccsal, mielőtt a zárba
                  talált, végre bent volt a szobájában! Felkapott az íróasztaláról egy arcképet, az
                  apjáét. Beszaladt a másik szobába, bár ne volna itthon a nénje!... Igen, jó volt
                  így egyedül... Örülni akart, de elbágyadt az öröm. Kereste az utat az atyjához,
                  úgy akarta érezni, mintha mellette lett volna ma is, de szaggatott volt az emlék
                  szalagja...</p>
					<p>Nagyon régi, elmosódott érzés volt már, fehérfodros ruhában ment vele az iskolába,
                  érezte pecsétgyűrűjének karikáját a tenyerén, amint vezette. Eleinte mindíg sírva
                  fakadt, mikor az ajtónál elengedte ez a nagy, nyugodt kéz...</p>
					<p>Szép esték növekvő és nagylány korából... az este a Margitszigeten... balatoni
                  naplementék, séták a fenyőerdőben... a karácsonyesték ünnepi világossága, színház
                  után eltöltött félórák tele nagy hatások izgatottságával, téli esték biztos
                  bezártsága, kint szél vagy puha hóhullás... sok, sok este, csaknem mindíg együtt,
                  mikor mindketten csak a legjobbat és legszebbet akarták egymásnak adni, még
                  szomorú dolgokról sem beszéltek. Az anya neve is csak romantikusan, édesen fájó
                  szó volt közöttük, ő maga nem is emlékezett rá...</p>
					<p>Blanka nem ismert el különb embert az apjánál. Szigorú becsületessége, erkölcsi
                  elvei, a felnőtt férfi társasága korán komolysághoz, határozott ítéletekhez
                  szoktatták, mielőtt még megismerte volna az embereket vagy az életet. Első
                  szerelme zárta el először közvetlenségét az apjával szemben. Restelte, hogy
                  valakinek többet ad gondolataiból, mint neki. Ma már közömbös mult volt az egész,
                  akkor a csalódás után titkos bűnbánattal fordult újra az apjához vissza. Még azt a
                  kis iróniát is elrejtette előle, mely akkor fejlődött ki olyan váratlanul benne.
                  Az apa szemében mindíg tizenhat éves maradt, mint a háború előtt.</p>
					<p>Pedig ő is, mint a kor egész új nemzedéke, a fiatalság éveinek, növekedésével nem
                  a beteljesedést, hanem a lemondást ismerte meg. Apja az eseményekkel szemben
                  törhetetlen optimizmussal állt és ez tartotta fenn őt is, még a jelentkező
                  pénzküzdelemben is... De azután... és ez már víziószerüen tiszta emlék volt, a
                  forradalom telén az apja hirtelen megöregedett.</p>
					<p>Lehunyta a szemét. Arcán a régi fájdalom vonaglott át. Feljajdult a kínos,
                  felriadó szorongás, érezte újra, mint akkor, mikor erre először rádöbbent: milyen
                  betegesen nyugtalanná vált! Megváltozott, sokat beszélt a pénzről... A betegség
                  szörnyű súlyos éjszakái, pillanatok, mikor még tudott küzdeni a belátás ellen,
                  hogy elveszítheti... órák, mikor nem tudott hazudni sem önmagának. És az az este -
                  súlyos árnyékeste volt - utolsó megrendítő szavaival; a hanyatló lélek jajgatott
                  fel tehetetlenségében: Magyarország elveszett és mi is... Tévedés volt az
                  életem... bocsáss meg, Blanka! Vagyont kellett volna szerezni, te legalább boldog
                  lehetnél és én koldúsan hagylak itt...</p>
					<p>Egy élet ideálja omlott össze, a becsületesség, a tiszta gondolkodás ideálja,
                  mielőtt a lélek a végső öntudatlanságba süllyedt. És neki mégis ebben a
                  meggyőződésben kellett folytatni az életet, ha meg nem akarta tagadni azt, akit
                  úgy szeretett.</p>
					<p>Az emlékszalag elszakadt, mint az ő további élete az apjáétól. Magára volt utalva
                  és élni kellett. Elvégzett egy tanfolyamot és most végre bejutott a bankba.
                  Fiatalsága csak most jött igazán öntudatra és kíváncsi reménységgel nézett a napok
                  elé. Önállósága lassanként büszkeséggé vált, de hol várja az az élet, melyre
                  született, a boldogság, melyre készült? Néha megpróbált egy kis regényt átélni,
                  egy-egy fiatalember jobban érdekelte, de mindíg hamar rájött, hogy nem
                  szerelmes... Körülbelül ezen a kezdőponton állott Gyárfással is, de talán
                  kíváncsiabban; érdekesebbnek, szeszélyesebbnek találta, mint eddigi ismeretségeit.
                  Néha percenkint ingadoztak a gyöngédség és közöny távolsága közt. Csak talán a
                  hűvösvölgyi találkozás óta lett állandóan melegebbé a hangjuk egymás iránt. Blanka
                  félt és kételkedett, résen állt, újabb tévedéstől védekezve
                  asszonyösztönével...</p>
				</div>
				<div type="chapter">
					<head>III.</head>
					<p>Néhány héttel később - izgatott börzenap volt július végén - Blanka ott állt a
                  Gyárfás íróasztala mellett. Már a milliók láza fűtött. És ő ott állt kirekesztve,
                  míg a pénz emelkedő, tikkasztó vágya szédített körülötte. És nem nyujthatta ki a
                  kezét, a számok őrjöngő lázában józanul kellett állani, a pénz erotikáját frigid
                  lélekkel elhárítani... aggodalmasan váltani fel a tízezreseket, koldúsan még a
                  vágy lehetőségétől is.</p>
					<p>- Milyen boldog maga, hogy pénze van és játszhatik! - mondta Gyárfásnak. Szép,
                  sötét szemében olyan sóvárgás volt, mintha szerelmes lenne... Ennek a légkörnek
                  nem lehetett ellenállani.</p>
					<p>- Ha ez most jól sikerül, adok magának is kölcsön. - Mélyen a szemébe nézett a
                  leánynak. Nem mintha a szerelmére vágyott volna, csak olyan fiatalember
                  megszokásból.</p>
					<p>Blanka kiegyenesedett. - Igazi kölcsön? - Sándor igent intett. - És ha
                  elveszíteném?</p>
					<p>- Elveszíteni? Lehet is most veszíteni!</p>
					<p>- Isten tudja! Nekem sokszor eszembe jut, hogy végre is valakitől kell ezt a sok
                  pénzt nyerni, amely itt forog és hogy az a valaki egyszer mégis vissza akarja
                  nyerni maguktól, amit elvesztett.</p>
					<p>- Kicsoda? Ez eszembe se jutott.</p>
					<p>- A sors.</p>
					<p>Sándor nevetni kezdett. Blanka komolyan nézett rá: - Értenek tulajdonképpen maguk
                  ahhoz, amit csinálnak? Vagy ki vezeti az egész kampányt?</p>
					<p>- Magam részéről bizony nem nagyon értek hozzá. De tudja, hogy jó helyről kapjuk a
                  tippeket.</p>
					<p>- És ha egyszer az a jó hely is eltéveszti?</p>
					<p>- Milyen képtelenségeket beszél. Nem tudja, hogy mindegyik értékpapír többet ér
                  aranykoronában, mint az a sok papírpénz, amelynek olyan nagyon örülünk. Veszíteni
                  nem is lehet.</p>
					<p>- Veszíteni mindíg lehet...</p>
					<p>- Ejnye, milyen pesszimista!</p>
					<p>- Csodálkozik rajta? Én sem hittem volna, hogy valaha itt fogok ülni vagy állni és
                  félni, mikor szólítanak meg, hogy ne töltsem az időt. - Megfordult és tovább ment.
                  Sándor utána nézett. Jólesett látni, amint végigment a nagy termen. Jól volt
                  öltözve, mint a többi bankleányok is, de nem volt olyan feltűnő, sem a
                  mozdulataiban, sem a viselkedésében. Már az is boldogság, ilyen fínomságot
                  látni... Egy pillanatig orosz életének asszonyaihoz hasonlította... nem, nem akart
                  visszagondolni senkire, semmire...</p>
					<p>Egyik kollégája állt mellette: - Ne kezdj ezzel - mondta bizalmasan és nagyon
                  természetesen. - Azt mondják, az egyik diri szemet vetett rá.</p>
					<p>- Eszembe sincs versenyre kelni, nem érdekel. De különben nem is olyannak látszik,
                  akit bármiféle diri kiválaszthatna magának.</p>
					<p>- Ugyan! Nincs ma olyan leány, aki be ne dőlne. - Sándor türelmetlenül nyult az
                  írás után. - Na, csak ne lovagiaskodjál, úgy látom nagyon tapasztalatlan vagy. -
                  Sándor bosszankodva mormolt valamit, de a fiatalember csak elmosolyodott, olyan
                  gúnyos formán és tovább ment.</p>
					<p>Sándor a fejét rázta. - Lehetetlen - nem fogom hinni... Azok, akik itthon állották
                  ki a háborút, akikre odakint olyan szeretettel és vággyal gondoltunk, akikkel
                  mostanában társaságban találkozom... Csak nem hiszem el most azokról, hogy nem
                  kifogástalanok - ezek a szép asszonyok, friss, vídám fiatal leányok, tiszta
                  tekintetüek... Ez csak piszkos rágalom... Blanka meg éppen csupa komolyság. Amit a
                  nyerészkedésről beszélt, az is meggondolt, okos mind. Még nincs két hónapja, ő
                  maga is erkölcstelenségről beszélt a sógorának...</p>
					<p>De tulajdonképpen honnan is jönnek ezek a tippek? Egyszerre csak a levegőben
                  vannak... Senki sem tudja, ki mondta ki először, mindenki más és más nagy
                  bankemberre hivatkozik, de az első forrást senki sem ismeri. Hanem ugyanabban az
                  órában kezdenek a beavatottak Lichtigről vagy a Bauxitról, Georgiáról vagy
                  Fegyverről beszélni. A múlt napokban ő is hallott ilyen titkos forrásról. Két
                  ember beszélt halk hangon a villamoson; éles volt a füle, még a fogsága idejéből:
                  - „MÁG-ot vegyél!” - „Miért?” - „Azt mondom MÁG-ot vegyél! A bátyám véletlenül
                  meghallotta a telefónban, mikor Schwartz kiadta a titkárjának: hatvan kötés MÁG.
                  Megismerte a hangot és mindjárt tudta, miről van szó.” - Ő akkor mosolygott rajta,
                  kis papír, szerény kötés. Mire a bankban dolgozni kezdett, egyszerre csak minden
                  oldalról a MÁG-ról beszéltek. Másnap már a duplájára ugrott ki. Ki csinálja ezt?
                  Ok nélkül csak nem szalad fel és le az értéke egy gyárnak egyik napról a
                  másikra?</p>
					<p>Nem értett hozzá, igaz, hogy ő még nagyon kis ember idebent. Tegnap egy kollégája
                  beszélte, hogy nagy bankemberek rendelései után kell indulni. Ő mindíg megtudja,
                  mikor vesz Klein 10.000 Georgiát, vagy Weisz 4000 Salgót. Minden józan
                  börzespekulációnak ez az alapja. Szép és előkelő asszonyok mind bankemberek
                  barátságát keresik... Nahát, Blanka nem ilyen asszony. Milyen szívesen segítene
                  neki, de ő maga sem ért hozzá, csak azt teszi, amit más tanácsol. Nem ért az
                  egészhez, csak úgy ül itt, mert az apja barátja beprotezsálta, írja és számolja,
                  amit elébe adnak, kis kerék ebben a nagy gépben és a kerék sohasem tudja, hogy
                  szövetet csinál-e vagy srapnellt az a gép, amelyhez tartozik.</p>
					<p>Este fáradtan, de vídáman ment el. Ma megint egész nap munkában volt, de amint
                  kilépett az ajtón, elfelejtette. Jól esett ennek a szép palotának a lépcsőjén
                  lesétálni, melyet kezdett otthonának érezni. Rágyujtott egy jó egyiptomi
                  cigarettára is - kéz alatt vette. - Isten tudja, honnan van itt minden kéz alatt,
                  ha az embernek elég pénze van hozzá. - A portás köszönt és egy levelet adott át.
                  Megismerte a Teréz írását.</p>
					<p>Kint zajos volt a járda a hazatérő hivatalnokoktól. Köszönt a leányoknak, azok
                  nevettek és kis megjegyzésekkel dobálództak. Szegénykék, egész nap itt vannak a
                  hivatalban, vajjon mi a mulatságuk? Blanka is jött, fáradtnak látszott az arca
                  csinos kalapja alatt, de vékony bokájú lába a finom kivágott cipőben bátran,
                  kedvesen lépegetett le a lépcső fokain. Sándor megvárta és odament hozzá.</p>
					<p>- Szeretnék valamit kérdezni - mondta. - Maguk, fiatal leányok, akik egész nap itt
                  ülnek a hivatalban, mikor járnak társaságba, mikor mulatnak egy kicsit?</p>
					<p>Blanka fáradtan mosolygott: - Este. Nem tudja, hogy a délután manapság estét
                  jelent? Vannak köztünk, akik ilyenkor mindjárt elmennek ismerősükkel moziba vagy
                  vacsorázni, vagy máshová...</p>
					<p>- Máshová? Úgy érti, hogy... - Nem folytatta, régi tiszteletből a leányok
                  iránt.</p>
					<p>- Igen, mondják, hogy némelyiknek barátja van. Én nem kutatom, ha titkolják, sokan
                  nem is titkolják és ez egészen tisztességes.</p>
					<p>Az Erzsébet-tér fáin vergődtek, csiripeltek a verebek. Gyárfás csak az állát látta
                  Blankának lehúzott kalapja alól, amint a kert fái felé fordult. - Nem tudom
                  elhinni, hogy igazán így gondolkozik. - Blanka hallgatva ment tovább. - Vagy
                  annyira elnézőek lettek a nők egymás iránt?</p>
					<p>Hangjának gúnyos árnyalata, mint ütés érte Blankát. Ma égett seb volt az
                  érzékenysége, valami megjegyzést hallott ő is az igazgató érdeklődéséről, olyan
                  hangon, mely tüzes vas volt a büszkeségére. De összeszorította a száját és tovább
                  hallgatott.</p>
					<p>Kiértek a körútra. Emberáradatba sodródtak, elszakadtak egymástól. Sándor megállt
                  és közben kíváncsian nézett a nők arcába. Mennyi asszony, olyan szépek és olyan
                  gazdagon öltöznek... szemöldökig húzott kalapjuk alól művészileg kiszépített
                  arcuk, szájuk mosolyog. A lelkükről semmit sem tudunk.</p>
					<p>Blanka látta a Gyárfás asszonytkereső tekintetét és szinte olvasta ebben a
                  tekintetben gondolatait.. Ez a fiatalember, aki égő szemmel, izgatott érzékkel
                  keresi azt, amit a szavaival elítél, ez a férfi meri mondani, hogy elnézőek
                  lettünk!</p>
					<p>Mikor Gyárfás újra Blanka mellett volt, megdöbbent a hangjától. Már csaknem
                  elfelejtette, mire válaszol:</p>
					<p>- Elnézőek lettünk? És ezt a férfi mondja? Vagy el akarja hitetni, hogy maga még
                  megtartott valamit a régi felfogásból? Nem ismeri a mai nők életét?... Azoknak még
                  jó, akik csak azért keresnek, hogy a toalettjükre legyen elég pénzük, akiknek csak
                  annyit jelent a fizetésük, hogy selyemharisnyára is telik. De mi, akiknek abból
                  kell megélni... Hát nem vagyunk mi is fiatalok? Nem is beszélek arról, hogy itt
                  szalad el mellettünk az az élet, amelynek most egy kis darabján átzsufolódtunk és
                  amelyből nekünk semmi sem jut, soha semmi, még egy színház vagy egy bár sem...
                  Vagy arról, hogy mindennap végigírunk papiroson számokat, számokat, amelyek nekünk
                  is mindent jelenthetnének... De fiatalok vagyunk és élni akarunk! Szeretni,
                  örülni, búsulni, boldognak lenni, élni! És maguk merik rossz néven venni azoknak,
                  akik az életnek egyetlen lehetőségét elfogadják?... Mi maradt nekünk a férfiak
                  őrült háborúja után?</p>
					<p>- Miért nem akarják többé a rendes asszonyi sorsot? - kérdezte szinte
                  megfélemlítve ettől a kitöréstől, míg közben mindíg arra gondolt, hogy Ágota is
                  ugyanezt beszélte, naivabban, gyerekesebben, de ugyanaz a mohó életvágy, a félelem
                  mindegyikénél, hogy le ne késsenek...</p>
					<p>- Férjhez mehetünk mi? - folytatta Blanka ugyanazon a kihívó hangon. - Ki
                  házasodik és házasodhatik meg? Lehet ma családot alapítani? Szabad ma gyermeket
                  szülni, nyomorúságra?... De mi csak vénüljünk meg nyugodtan, még csak a
                  lehetőségét se merjük keresni a boldogságnak? Üljünk otthon a munka után
                  reménytelenül és rettegjünk, hogyha a harisnyánk kilyukad, a szép selyemharisnya,
                  melyet meg sem lehet stoppolni, mert akkor holnap nem jelenhetünk meg korrektül a
                  bankban? És miből vegyünk másikat? És csak mossuk ki titokban a kombinénkat este
                  és vasaljuk ki reggel még gyorsan a hivatali óra előtt, mert nincs másik és mi nem
                  jelenhetünk meg úgy, hogy minden tökéletes ne legyen rajtunk, mert a követelő
                  beszéd hozzászoktatott, mert szegényes külsővel mindent elveszíthetünk, mert
                  nekünk versenyezni kell és ha nem tetszünk az uraknak odabent, esetleg más
                  protekciós jut be, aki jobban bírja a versenyt! Egy másik tyúk...</p>
					<p>Hangja elfulladt és egyszerre kihűlt minden haragja. Mintha az utolsó szavakat már
                  csak azért mondta volna, mert nem tudott megállni, mert tovább akarta fűteni
                  magát. Miket beszél itt ennek az idegennek! Sajnáltatni akarja magát?</p>
					<p>Pár pillanatig hallgattak. Gyárfás szinte szédülten, nem tudta, mit mondjon, hogy
                  ezt az érzékenységet még jobban meg ne sértse. Nagyon jól kihallotta a keserű
                  szavak mögül a fájdalmat, ha nem is tudta, mi okozza. Blanka egyszerre
                  megállt:</p>
					<p>- Ne kísérjen tovább - mondta még mindíg idegesen. - Nem szeretem, ha ilyen
                  kérdéseket tesznek.</p>
					<p>- Bocsásson meg... én igazán ártatlan érdeklődésből... - Annyira látszott rajta a
                  zavart megbánás, hogy Blanka megenyhült:</p>
					<p>- Restellem, hogy így kitörtem. Éppen rossz pillanatban kérdezett.</p>
					<p>- Bocsásson meg, én nem tudtam... nem tudtam, hogy mit kérdezek, nem is képzeltem,
                  hogy... olyan szépek és frissek maguk mind, hogyan képzelhettem volna...</p>
					<p>- Nem haragszom, csak magamra. Nem volt semmi értelme a szónoklatomnak, csak
                  restellem most már... Isten vele!</p>
					<p>- De most, ilyen izgatottan nem engedhetem tovább egyedül.</p>
					<p>- Nem, ne kísérjen haza! - mondta határozottan Blanka. Mindíg kellemetlenebbül
                  érezte magát. Gyorsan kezet adott.</p>
					<p>Gyárfás fölébe hajolt az angol bőrkesztyűs kéznek. De mielőtt még érinthette
                  volna, a leány már elhuzta. Csak a kesztyű érdes, szinte férfias illatát érezte...
                  halványan, távolian, falusi lovaglásokra emlékeztetett. Állva maradt és utána
                  nézett a leánynak. Ha igaz volna, ha Blanka is... Egy kövér nő majd lesodorta a
                  járda széléről, rákiáltott, hogy útban van és félbeszakította gondolatait.</p>
					<p>Blanka sietett. Egy jó nagy könnycsepp végigperdült az arcán. Hagyta. Kevesebb
                  nyomot hagy így, mintha letörölné. Miféle beszámíthatatlan kitörés volt ez tőle?
                  De mit is avatkozik idegen ember az ő életükbe a kérdéseivel! Nem tudja elképzelni
                  magától, mit érezhetünk?</p>
					<p>Eszébe jutott az a délelőtt, mikor a tőzsde előtt ment el, a tolongó, zúgó tömeg,
                  melyből egy-egy hang kirikácsolt és mikor közeledett, a tömeg szaga állította meg.
                  Ijesztő arcok az izzadság alatt, kifényesedett lázas szemek, kezek, - milyen kezek
                  és körmök, pittyedt vagy feltátott szájak habzsolták a hireket. Lassú, tolakodó,
                  lökődő mozgása a testeknek... Ezek a testek mind gazdagok akarnak lenni és lesznek
                  is, ők, a régiek elpusztulhatnak. Nem kár az életért? Nem okosabb, akik
                  elfogadják, amit nyujt, ahogy lehet. Ha ő nem is akar így élni, megtehetné...
                  Vajjon meg tudná tenni?</p>
				</div>
				<div type="chapter">
					<head>IV.</head>
					<p>Sándor otthon mindjárt kibontotta a Teréz levelét.</p>
					<p>„...Nem tudom, nem jártunk-e nagyon rosszul és hogy a mai veszteséget felméri-e a
                  holnap nyeresége? Az egész termést eladtuk, olyan kitűnő árat ígért érte a zsidó.
                  Hétfőn lekötöttük, úgyhogy csütörtökön fog fizetni érte a vevő...”</p>
					<p>Sándor felugrott és elkáromkodta magát. Már tudta, mi következik.</p>
					<p>„Két nap alatt, amint tudod, a korona lement három és félre és a búzának még nem
                  volt ideje felszaladni. Én mindíg azt mondtam, hogy várjunk az eladással, de
                  István belebolondult a nagy Ganzba és nem akart adósságot csinálni. A pénzen
                  mindjárt vásároltatott...”</p>
					<p>Sándor megnyugodott. Mert voltak titkos aggodalmai az István spekulációival
                  szemben, de nem akart tanácsadással felelősséget vállalni.</p>
					<p>„Az ügyvéd azt telefonálta, hogy nincs baj. A búzavaluta nem emelkedik olyan
                  rohamosan, mint az értékpapír, de én félek... Az a papír megy feljebb, mindíg
                  gazdagabbak vagyunk, ki sem tudom már számítani, de azért mintha mégis szegények
                  volnánk. Persze a birtokon levő adósságot könnyen kifizette István, azt mondja egy
                  csizma árából, de az megint baj, hogy a pénz semmit sem ér, ha valamit venni kell.
                  Egy fejőstehén árán régen földbirtokot lehetett volna kapni. István csak a börzére
                  gondol - nem akarom vádolni, a családjáért teszi -, de mit mondana apa hozzá, hogy
                  alig olvas a lapból egyebet, mint a börzét és a fiam külön tőzsdei hírlapot
                  járat... Tudd meg, hogy én félek, mintha valami veszedelem volna emögött... Tudom,
                  hogy újra ki fogsz nevetni, mint akkor, mikor először mondtam, de én most is úgy
                  érzem, hogy a sátán áll a börzejáték mögött. De hiába is mondom, te sem vagy
                  hívő...”</p>
					<p>Szegény drága jó Teréz! A sátán játszik velünk, - milyen mélyet mond
                  tulajdonképpen... a sátán játszik velünk és az egész emberiséggel - már
                  régóta.</p>
					<p>Felizgatta ez a levél, habár örült, hogy Teréz készül fel Pestre Ágotával. Mintha
                  valami megnyugtató volna a testvér látásában. De mi szüksége van erre a
                  megnyugtatásra?</p>
					<p>Nagyon kedvére való lakása volt a József-körúton és ma este mégis olyan
                  nyugtalanság fogta el, hogy nem tudott otthon maradni. Mindenki az utcán szaladgál
                  vagy máshova megy... Mintha az otthon meghalt volna mindenütt, az emberek nem
                  bírnak egyedül lenni... még beszélgetni sem tudnak. Vajon hová lett az ülj mellém
                  a kandallóhoz érzése? Még ülni sem tudnak egy helyben, ha már nem szaladgálnak,
                  akkor táncolnak. Tánc és játék...</p>
					<p>Mennyit tanult és mennyit öregedett észrevétlenül! Csakugyan még egy hónap sem
                  múlt el azóta, mikor első vasárnapján a fiatalságát találta meg újra? - vagy azt
                  hitte, hogy megtalálta? Minden szó, melyet hallott, valamely más kör, más életnek
                  a mélységeibe mutatott, elszédül az ember bele... Akkor azt hitte, az egész élet
                  az, amit Sárándinál látott; hogy most már így fog menni tovább, az unalmas
                  hivatalos órákon túl egy új fiatalság várja csak. Azóta politizált, belépett egy
                  titkos társaságba, fogadalmat tett az integritás mellett, vitázott a zsidókérdés
                  felett, eltévedt a legitimizmus és királyválasztás útvesztőjében... Minden
                  lelkesedéssel kimondott szó magával ragadta.</p>
					<p>Most egy idő óta lehiggadt, sőt kiábrándult. Mennyi szó! Mikor lát már valami
                  eredményt? A szavak is játszanak és táncolnak körülötte csak? Lehet-e egyáltalában
                  tenni valamit? Vagy megítélni, hogy melyik út vezet a megmentéshez? Nem legjobb-e
                  várni, míg világosan látni fog?</p>
					<p>Beért a Belvárosba, végigsétált a Váci-utcán, lement a körútra, nézegette a
                  kirakatokat, az asszonyokat, betért vacsorálni és mikor fizetett, megint
                  elcsodálkozott a tárcája tartalmán... Közben Blankára is gondolt, de csak
                  futólag... Már most hazamenjen? Hallgatta még egy ideig a jazzt, melyet utált.
                  Ennek az őrült kornak a zenéje, zörög, rikolt, ugrál a hang benne, mely régen
                  melódiává tudott érni. A börze zenéje, kifestett asszonyoké, a pénzhajszáé, a mai
                  szerelemé... Bihari cigányos mulatságokra gondolt, bormámorokra...</p>
					<p>Egy ismerőse lépett az asztalhoz: mulatni hívta, vele ment. Végignézett egy
                  program félmeztelen mutatványt és táncot, végighallgatott egynéhány rossz éneket
                  és mielőtt befejezték volna, felállt és elment. Tulajdonképpen milyen kevés
                  változatosság van ebben az erotikában, mindíg ugyanaz marad. Minden este minden
                  mulatóhelyen ugyanazok az ötletek, ugyanazok a kis nők, okosabb volna otthon a
                  vizsgára készülni.</p>
					<p>Míg haza nem ért, mindíg ezzel a nyugtalansággal harcolt. Honnan jött olyan ok
                  nélkül? Régebben kísérti már titkos lelki utakon és éppen ma szabadult fel? De
                  miért?</p>
					<p>Mikor a kapu elé ért és csengetni akart, észrevette, hogy valaki áll a
                  kapumélyedésben. Hirtelen szembefordult vele: - Mit akar itt?</p>
					<p>Az alak előrelépett. Nagyon fiatal ember volt, elég jó ruhában, intelligens arc,
                  de borotválatlan.</p>
					<p>- Csak várok - felelte - nem akarok semmit.</p>
					<p>- Mire vár? - Sándor a kabátja zsebébe süllyesztette a kezét, lassan bedugta a
                  bokszerbe az ujjait.</p>
					<p>- Arra, hogy a rendőr tovább menjen.</p>
					<p>- Furcsa.</p>
					<p>- Ejnye, hát csak le akarok feküdni arra a padra - felelte a fiatalember
                  türelmetlenül és tovább akart menni.</p>
					<p>- Várjon már! - Sándor kivette kezét a zsebéből. - Nincs lakása?</p>
					<p>- Hagyjon békét - mondta a másik fiatalember, de nem nagyon sietett kabátja ujját
                  kihúzni a Sándor kezéből, mintha mégis jólesett volna, hogy valaki érdeklődik
                  iránta. - Különben tudja mit, ha van egy üres kamrája és megengedné, hogy
                  odaüljek, elfogadnám. - Még mindíg kihívóan nézett, de büszkesége és hányi-veti
                  szavai mögött a szája szélén ott reszketett valami gyerekesen szenvedő és
                  szégyenlős vonás.</p>
					<p>- Jöjjön fel, majd beszélünk róla. - Azonnal csengetett is. Szó nélkül mentek fel
                  és be a szobába. - Nézze, itt a kis szobában van egy pamlag, feküdjék le. Én
                  becsukom az ajtómat, mert mégis félek, hogy bolondot tettem. Ha kedve volna
                  valamit elvinni, hát csak vigye...</p>
					<p>- Engedjen ki! - kiáltott a fiú mérgesen.</p>
					<p>- Nem én... de azt nem veheti rossz néven, ha vigyázok. Gondolja meg, milyen
                  körülmények közt találkoztunk. Ágyneműt nem tudok adni, legfeljebb egy hálóinget.
                  Várjon meg holnap reggel, hogy beszélhessünk; most már álmos vagyok, azt hiszem
                  maga is... Jó éjszakát! Ne legyen olyan gyerek, hogy még haragszik is. - Intett és
                  úgy tett, mintha nem venné észre a másik dacosan lehajtott fejét.</p>
					<p>Reggel mikor felébredt, benézett a másik szobába; a fiatalember borzos haját látta
                  a pamlagpárnán; mélyen aludt összehuzódva és mosolyogva. Sándor felöltözött és
                  csak aztán keltette fel: - Menjen át a fürdőszobába, szedje rendbe magát, a
                  melegvíz folyik, azután reggeli mellett majd elbeszélgetünk. - Látta, hogy a fiú
                  első pillanatban rémülten néz körül, mint az álmából ébredő gyerek, valamit
                  mormol, aztán bámulva ül fel. Mosolygott magában a furcsa kalandon és kíváncsi is
                  volt. Egészen jókedve kerekedett.</p>
					<p>Bekapcsolta a villamos teafőzőt, megkente a vajaskenyereket, hogy minden
                  vonakodást előre megakadályozzon, dzsemet tett két tányérra és nevetett magában,
                  hogy mennyire igyekszik furcsa vendége érzékenységét kímélni, akiről azt sem
                  tudja, hogy nem betörő-e.</p>
					<p>- Jó reggelt - mondta a fiatalember. - Engedje meg, hogy most már megmondjam a
                  nevemet: Patay Ákos vagyok. De a reggelit nem fogadhatom el.</p>
					<p>- Kérem üljön le. Én Gyárfás Sándor vagyok és szeretnék beszélni önnel. Azt pedig
                  csak nem kívánhatja, hogy addig ne reggelizzem, de mondhatom, az is nagyon
                  kellemetlen volna, ha azalatt, míg én eszem, ön csak nézné. Üljön le, ott a teája,
                  tegyen úgy, mintha régen ismernénk egymást.</p>
					<p>Enni kezdett, míg a másik leült. Elkerülte, hogy figyelje, de mégis meglátta, hogy
                  tisztességesen eszik. - Csakugyan nincs lakása? - kérdezte fel sem nézve.</p>
					<p>- Három nap óta nincs... nagyon szegény vagyok és nem tudtam fizetni. Az apámtól
                  nem fogadhatok el pénzt és én meg nem tudok keresni, amim volt elfogyott.</p>
					<p>- Mi a foglalkozása?</p>
					<p>Patay nagyot nyelt és csak egy pillanatnyi hallgatás után felelt: - Ne gondolja
                  kérem, hogy panaszkodni akarok vagy meg akarom hatni...</p>
					<p>- Én nem hatódom meg olyan könnyen - láttam már rosszabbat is.</p>
					<p>- A háborúban? - kérdezte mohón Patay.</p>
					<p>- Ott is. De folytassa.</p>
					<p>- Bölcsészethallgató vagyok, másodéves. Azt hittem fenn tudom magamat tartani,
                  mert a szüleim vagónlakók és én nem fogadhatnék el tőlük semmit, még ha lehetne
                  sem...</p>
					<p>Letette a csészét a kezéből. - Kérem, én mindenesetre viszonozni fogom önnek a
                  szívességét, az atyám törvényszéki bíró volt Hunyad megyében, az anyám és a
                  nővérem... - megakadt és keményen igyekezett nézni a Gyárfás szemébe - ők cselédek
                  otthon... igenis! Persze önnek, akinek ilyen szobája van, fogalma sincs róla mi a
                  szegénység és hogy mi volt és mi van ott...</p>
					<p>- Milyen agresszív lett egyszerre a hangja - gondolta Sándor, - ez még olyan
                  gimnazista önérzet, de jól áll neki.</p>
					<p>- Nyugodt lehet, tudom mi a szegénység és szenvedés. Az idén tavasszal jöttem haza
                  orosz fogságból. És most már folytassa mik a tervei?</p>
					<p>- Bocsásson meg, én igazán nem leszek háládatlan, semmiesetre sem fogadnám el, ha
                  nem tudnám, hogy valamikor...</p>
					<p>- Ugyan kedves barátom! Látja én mindíg elfogadtam, mikor bajban voltam,
                  mindenkitől mindent, kenyeret, lakást, szívességet... és soha életemben nem
                  viszonoztam, azt sem tudtam sokszor, kitől fogadom el. Vegye úgy; hogy én vagyok
                  adósa az emberiség nevében mindenkinek és most magának adom meg egy részét ennek
                  az adósságnak. Rendben van?</p>
					<p>- Természetesen, ahogy kívánja - felelt végtelen komolyan, a gyerekjátékok
                  komolyságával.</p>
					<p>- Tehát folytassa.</p>
					<p>- Tavaly még kaptam órákat. Hárman nagyszerűen meg tudtunk egy hónapos szobát
                  fizetni. De az idén még órákat sem lehetett már kapni, még szeptemberre sincs
                  kilátás. A szülőknek nincs pénzük rá. - A szülőket úgy mondta ki, mint a tanárok
                  az iskolában, komolyan és bizonyos hivatalos fölénnyel. - A barátaim nincsenek itt
                  nyáron és nem tudtam a szobát kifizetni... Pedig minden munkát elvállalnék, csak
                  testi munkához nem vagyok elég erős. Különben is építkezés alig van, falun mezei
                  munka már nincs, azt mondják, tavaly hósepréssel sokat lehetett keresni, de a tél
                  még messze és hó sem mindíg esik. Talán mint kalauz... De ott meg a technikusok
                  foglalnak le minden helyet és nem is tudom, hol kell jelentkezni. - Komoly kérdő
                  tekintettel nézett Sándorra. - Igaz... azt is hallottam, hogy a kollégáim közül
                  némelyek éjszaka sírásással keresnek valamit... de ez... - Nagyot nyelt és a szeme
                  kitágult a rémülettől:</p>
					<p>Sándor felállt és elfordult. Nem tudta, sírás vagy nevetés fojtogatja-e a torkát.
                  Hallott ilyet már, de most előtte van a mai magyar élet, az a fiatalság, amelyet
                  szeretett volna ebben az egyben megölelni, amellyel eddig nem találkozott a
                  tennisz és a bank közé eső világban.</p>
					<p>- Helyes, majd utána nézünk valaminek. A bankban talán lehetne valami kis helyet
                  kiszorítani vagy...</p>
					<p>- Bankba nem megyek! Ez az ami tönkre teszi a magyarságot. Én nem leszek a zsidók
                  szolgája és az aranyborjú fizetett hivatalnoka.</p>
					<p>Sándor elnevette magát. A kis gőgös utcaseprő és sírásó jelölt!... De hogy
                  megszerette ezt a gyereket!</p>
					<p>- Ne siessen az elveivel olyan nagyon, nem is hivatalnoki állásról van itt szó,
                  csak valami olyanról, mint a hóseprés. Én is csak olyan kőműveslegény-féle vagyok
                  ott... Miért nem borotválkozott meg?</p>
					<p>- Ki tudja milyen vagyok... talán olyan piszkos a bőröm... én nem akarok mindent
                  elfogadni! - És könnyes lett a szeme.</p>
					<p>- Nyugodtan megborotválkozhatik. Ha félt engem, dobja le a kést és a törülközőt
                  is. Jobb ha a saját megnyugtatására ezt megteszi, mintha borotválatlanul jár
                  kenyér után, mert ez rossz ajánlólevél. Együnk még egy kis vajaskenyeret és a
                  dzsemjének a felét is ott hagyta. Egyelőre nálam fog maradni, természetesen a
                  lakásbér megfelelő részét és az ágyneműt, melyet a háziasszonytól kell kivenni,
                  maga fogja fizetni, mihelyt állása lesz. Addig biztosítékul nálam hagyja az
                  indexét. Remélem most már belátja, hogy nem jótékonykodásról van szó és
                  elfogadhatja tőlem, amit ajánlok.</p>
					<p>Patay zavartan vette ki az indexét a zsebéből. Nem volt tisztában ezzel az
                  emberrel. Sándor megnézte: Hajdupatai Patay Ákos. A dolog csakugyan rendben van.
                  Az indexet becsukta a fiókjába.</p>
					<p>- Ha van valami holmija, fehérneműje vagy más efféle hozza el. Most bemegyek a
                  háziasszonyomhoz, mert én is albérlő vagyok és be kell jelentenem, hogy még egy
                  lakója lesz.</p>
					<p>A méltóságos háziasszony özvegy volt, aki két szobáját bérbe adta, a harmadikban
                  lakott és boldog volt, hogy még nem szorult a konyhábanlakásra, mint annyi más
                  úriasszony. Lakóitól megkívánta az őt megillető tiszteletet és Sándort
                  nagyrabecsülte jó modoráért.</p>
					<p>Most meghökkent, hogy még egy idegen úr fog nála lakni, habár Sándor nem mondta
                  el, hogyan jutott hozzá.</p>
					<p>- Dehát miféle fiatalember ez?</p>
					<p>- Patay Ákosnak hívják, erdélyi fiú.</p>
					<p>- Csak nem Patay Lászlónak a fia, aki Bánffyhunyadon törvényszéki elnök volt?</p>
					<p>Sándor elmosolyodott. A méltóságos asszony már elnöknek tette meg az ismerősét. De
                  nagyon örült, hogy ilyen pontos felvilágosításhoz juthat.</p>
					<p>- Az indexe szerint az. Ismeri a méltóságos asszony?</p>
					<p>- Hogyne, vagyis nem őt, hanem az anyját ismertem leánykorában. Szeremley-leány, a
                  bolondos Szeremley volt az apja Biharban. Ez az egy leány maradt az egész
                  családból. Szép leány volt, de nem tudott öltözködni és mikor Patay jegyzőnek,
                  vagy minek jött hozzánk a törvényszékhez - csinos elegáns fiatalember volt akkor -
                  beleszerettek egymásba. Nem valami jó pártít csinált... Aztán a férjét kinevezték
                  Erdélybe és azután nem találkoztam vele többet, hogy a boldogult jó urammal Pestre
                  jöttünk.</p>
					<p>- Ha megengedi méltóságos asszony, majd beküldöm délben, hogy tiszteletét
                  tegye.</p>
					<p>Nahát ez mesés - gondolta, mikor visszament. - Különben, hogy egész Magyarország
                  ismeri egymást, az régi dolog, még csoda, hogy valami rokonságot nem sütött ki az
                  öreg dáma.</p>
					<p>- Délben látogatást fogsz tenni a háziasszonynál, ismeri az anyádat - mondta
                  Ákosnak, mikor belépett. Abban a percben el is pirult, mert észrevette, hogy most
                  már öntudatlanul tegezte a fiút - fene ebbe a magyar arisztokratizmusba...</p>
					<p>Ákos is elpirult, de örömében, hogy most már tudják kicsoda; a tegezést egészen
                  természetesen fogadta el. Sándor mosolyogva gyönyörködött benne, tisztára
                  mosdatottan, rózsaszínre borotváltan, kissé rizsporos állával nagyon csinos
                  fiatalember vált belőle. A tiszta arc mindjárt önérzetesebbnek is látszott.</p>
					<p>- Most már nekem jó dolgom van - mondta egyszerre elkomolyodva. - De a többiek?...
                  Sándor lemondóan legyintett. A fiú egy sóhajtással visszanyerte jókedvét. - Majd
                  kitalálunk valamit nekik is - és megnyugodott, önmagát biztatva a fiatalság
                  könnyenhivésével.</p>
					<p>Délután berendezkedtek. Sándort mulattatta, hogy ilyen nagy fia van. Este elvitte
                  magával vacsorázni és együtt is jöttek haza, jó példát akart mutatni. Csak mikor
                  lefeküdt, jutott eszébe, hogy milyen gondolkozás nélkül ment bele a dologba. De
                  lehetett mai világban valamin egyáltalában gondolkozni? Nyolc év óta nem sokat
                  törte a fejét, csak engedte, hogy a dolgok menjenek kedvük szerint, azt tette,
                  amit a pillanat hozott vagy elfogadott jót, rosszat egyformán. Lassan
                  elálmosodott és letette a könyvet, melyet szórakozottan tartott kezében. Eloltotta
                  a villanyt és felsóhajtott: - Masenka.</p>
					<p>Abban a pillanatban éberre riadt. Rémülten gyujtott világot... Nem, nem ott volt,
                  itthon... És a kísértet mégsem hagyja el... Szíve annyira dobogott az ijedtségtől,
                  hogy vékony hálóinge lüktetett melle felett. Régen nem volt nála az első itthoni
                  éjszakák gyötrője, miért éppen ma? Mit keres itt?... Felnyögött, mint
                  gyermekkorában, mikor rossz álmok kínozták és az anyja keze után vágyott. -
                  Legalább Teréz itt lenne...</p>
					<p>Eloltotta a villanyt... hánykolódott... és egyszerre látta, hogy világos van, az
                  orosz asszony belép - felöltözötten - nem szól, de ő tudja, hogy Ákost keresi...
                  és tudja, hogy inkább meg fogja ölni, semhogy beengedje hozzá. Dulakszik az
                  asszonnyal és nézi a dulakodást... ott van maga, a mai és nézi a másik önmagát,
                  érzi a másik izmainak minden feszülését, fogását, szorítását és mai énje nem
                  mozdul, ordít a másikban és a görcs marokba húzza, némára, szorítva tartja a
                  torkát... Aztán senki sincs, csak a nagy lomha fehér felhők csüngenek a távoli kék
                  ég előtt, sötét...</p>
					<p>Mikor felébredt, nem emlékezett mindjárt az álmára vissza, de érezte, hogy szörnyü
                  fárasztó álom lehetett, nem is akarta, hogy eszébe jusson... és míg űzte az álmot,
                  tikkasztó elmosódottsággal máris jött az asszony alakja lehunyt szemei
                  elé...</p>
					<p>Kiugrott az ágyból és a hideg zuhany alá tartotta a fejét.</p>
				</div>
				<div type="chapter">
					<head>V.</head>
					<p>Beletelt egy hét, míg Ákos egy könyvkereskedésben ideiglenesen állást kapott,
                  éppen aznap, mikor Teréz és Ágota megérkeztek. Délben a bankból hazajövet várta
                  őket és Ákos a boltban töltött első napjának élményeit beszélte el éppen, mikor a
                  csengő megszólalt. Ágota sebten futott be, kislányos meghajlással bókolt tréfásan
                  Sándor előtt és nevetve kérdezte: - hogy tetszem?... - A másik pillanatban komoly,
                  elegáns újdivatú állással egyenesedett ki, kissé kifelé görbítve féllábát a
                  bokájánál, mint egy divatkép vagy pezsgőhirdetés. Ákos állt fel és hajlott meg
                  előtte.</p>
					<p>Sándor meglepetten nézte a pillanatnyi jelenetet. Hol vette ez a falusi kisleány
                  ezt a mozdulatot, hogyan lett azóta... talán csak tegnap óta ez a nagyleány, ez a
                  nagyvárosi nő belőle? A ruhája rövid ugyan, de a felnőtt asszony ruhájának kihívó
                  rövidsége, nem a gyermekruháé többé. Kalapja kacérkodó asszonyosan szemöldökéig
                  behúzva, gyermekesen fiatal nyaka még ingadozó mozdulattal hajlik a fiatalember
                  felé... De a tekintet, mellyel az Ákos köszönését fogadja, ez már a nőé a férfivel
                  szemben. Sándornak szinte megakadt a lélegzete, ebben a pillanatban meglátta az
                  ugrást az átmenetben a mult és jövő közt, az új nemzedéket, melyhez már ő sem
                  tartozik, melynél újra kezdődik a fiatalság ősi küzdelme az életért. Irigység vagy
                  szánalom futott át rajta?... Közben elmúlt néhány pillanat és Ákos kénytelen volt
                  maga bemutatkozni.</p>
					<p>Teréz mindjárt megkérdezte: - Melyik Patay családból? Jánost ismertem, táncosom
                  volt a váradi bálokon.</p>
					<p>- A nagybátyám - felelte Ákos elpirulva.</p>
					<p>- Akkor maga a László fia, aki Szeremley leányt vett el? Nem ismertem, de
                  hallottam róla.</p>
					<p>Leültek. A fiatalok egymás mellé. Ákos adta az előkelő ifjút és Sándor majd
                  elnevette magát, ha a kapumélyedésre gondolt. És Ágota! Hogy társalgott és milyen
                  csinosan mórikálta magát! Hangja halkabb volt a szokottnál, valami állandóan
                  kérdező meleg árnyalattal, csak néha csattant ki régi gyerekes nevetése. Hogy
                  értik egymást, mintha tíz esztendeje ismerősök lennének... a fiú Ágotának
                  szólítja, nem rossz... Igaz, hogy ő is így beszélt fiatal leányokkal, de saját
                  családja tagjával szemben meglepte az újdivatú bizalmas hang.</p>
					<p>Különös homályos féltékenységgel, félfüllel hallgatta a fiatalok beszélgetését,
                  míg Terézzel tárgyalt, mert Ágotára nézve mintha nem is létezett volna.</p>
					<p>- Mikor mégy be az intézetbe? - kérdezte Sándor. Abban a percben már bosszankodott
                  is magára. Érezte, hogy nem azért szólt közbe mintha érdekelné, hanem, hogy eszébe
                  juttassa önmagát. De Ágota nem jött zavarba: - Szeptemberben. De mama megkérte az
                  igazgatónőt, hogy ne vegyék nagyon szigorúan a dolgot, szeretné, ha társaséletet
                  is élnék. És ebben nagyon számít rád is mama. - Kedvessége megint megbékítette
                  Sándort.</p>
					<p>Este színházba kísérte őket, de kedvetlen volt. Mi ez megint? Azt hitte, hogy
                  boldog lesz a családja körében... Talán csak nem az Ákos fiatalságát irígyli? Most
                  ő a boldog, miután szörnyű aggodalmak közt kérdezte meg délelőtt, hogy talán
                  elmehet ebben a ruhában is a színházba... de valahonnan mégis új nyakkendőt
                  kerített...</p>
					<p>Nem, nem! Ez a kedvetlenség mélyebből szakadt ki... Talán az a látogatás a mult
                  éjszaka? Az már csak következménye volt a nyugtalanságnak. Lassan vezette végig az
                  utolsó hét eseményeit, hogy megtalálja a csirát és Blankához ért el. Blankával
                  beszélgetett az Erzsébet-téren és meg akarta csókolni a kesztyűjét, azóta
                  nyugtalan.</p>
					<p>...Mióta bármilyen futólag is asszonyra gondolt, azóta leselkedik rá újra a
                  régi... a mult féltékeny és hozza magával az éveket, a varjak csapatát. Az az
                  asszony beleszívta magát a vérébe, mint egy rossz betegség és egész életén át
                  titkosan hurcolni fogja lelkében a megbélyegzettséget, a sömört, a felfakadó
                  sebhelyet.</p>
					<p>A nyári darabban egy énekesnő mutogatta már elhízott keblét. A karból egy szép
                  leány feltűnően kacérkodott a felettük levő páholyba. A földszinten egy vastag
                  ember utálatosan nevetett, mindenkinek izzadt volt az arca.</p>
					<p>- Felfakadó sebhelyek, ez éppen ehhez a darabhoz illő gondolat. Micsoda
                  trágárságot énekel az a nő?... nem veszi észre Ágota, sem Teréz? Nevetnek... Talán
                  túlozok, nincs is benne semmi... Mi lelt? Szentimentális vagyok vagy beteg?...</p>
					<p>Megint a színpadra nézett és abban a pillanatban azt a csinos kóristánét - nem sok
                  kellett hozzá - egészen levetkezve látta, olyan mozdulatokkal,... a vér a fejébe
                  szaladt.</p>
					<p>Ostobaság! Egészséges vagyok és asszonyra van szükségem, a testemnek legalább
                  is... a lélekkel majd csak meg lehet birkózni. Kiéhezett vagyok és minden nő, aki
                  egy kicsit hat rám, a jóllakottság idejét juttatja eszembe... Le kell rázni ezt az
                  örökös asszonyproblémát, nem vagyok gyerek...</p>
					<p>Amint felnézett, az Ágota profilját látta meg, éppen abban a pillanatban pirult el
                  az arca, - nem az ő nézésére. Ákos mondott valamit. Itt van megint előtte Ágota, a
                  saját vérével egy vér és van fogalma róla, hogy kicsoda? Egy nő, akit ezelőtt
                  három hónappal vihogó kisleánynak látott, ügyetlen csélcsap mozdulatokkal,
                  máról-holnapra, vagy talán csak pár perc alatt itt van készen a pirulásokkal, a
                  szemforgatással, az apró kis öntudatlan mozdulatokkal... talán ma még öntudatlan,
                  de ki tudja, a következő percben nem lesz-e tudatossá és csak a körülményeken
                  múlik, hogy nem lesz belőle Simkóné vagy Masenka...</p>
					<p>Ágota hirtelen felé fordult. A függöny éppen összesuhant, tapsoltak. A leány
                  ijedten kérdő tekintettel szólalt meg: - Miért nézel olyan különösen rám? - Feje
                  és válla kissé visszahúzódott és a pirosság eltűnt az arcáról.</p>
					<p>- Semmi Ágota, csak egy kicsit fáj a fejem. Olyankor szoktam zavarosan nézni...
                  máskor is mondták már. Bocsáss meg!</p>
					<p>Sándor a lelkében csakugyan bocsánatot kért tőle. A fiatal leány barna szemének
                  tekintete olyan volt, mint egy megbántott kis állaté és arca szemrehányóan fordult
                  el. - Ehhez is nőnek kell lenni, hogy megérezze, ha piszkos gondolat közeledik
                  felé... Milyen szörnyűség, hogy ő is idejutott, mint azok, akiket lenézett, mert
                  aljasan gondolkoznak az asszonyokról... Szeretettel mosolygott Ágotára, hogy
                  megbékítse a titkos megbántásért.</p>
					<p>Színház után elkísérték Terézéket a vendéglőig, aztán hazafelé indultak Ákossal. A
                  Baross-kávéház előtt Sándor megszólalt: - Menj csak haza. Én még bemegyek ide.</p>
					<p>Ákos köszönt és tovább ment. Sándor egy darabig állva maradt és húzódozva lépett
                  az ajtóhoz; benézett. Sokan voltak bent, egy pincér fagylaltot vitt el az ajtó
                  előtt. Kómikusnak találta siető mozgását. Odabent az emberek, mint egy üveg alá
                  tett képen...</p>
					<p>Két nő közeledett az ajtóhoz egy férfi kíséretében. Sándor hátralépett, hogy
                  elengedje őket maga előtt és megfordult. Látta, hogy az Ákos alakja a Baross-utca
                  szegleténél megáll, nem megy tovább, áll a lámpa alatt a fényben, egyszerre nem
                  látja...</p>
					<p>- Nem haza ment, a fiú kaland után jár. - Vállat vont. - Nem vagyok a dajkája.</p>
					<p>Bement a kávéházba, körülnézett, mintha keresne valakit, habár nagyon jót tudta,
                  hogy senkit sem keres. Leült egy asztalhoz, feketét rendelt... és már érezte is,
                  hogy valaki nézi. De nem fordult arra. Kezdte elképzelni, nő, szőke, molett, kék
                  ruha, világos kalap... Lassan emelte fel a tekintetét: a ruha fehér volt,
                  hosszúkás kék nyakkendővel, fehér nyak... abban a pillanatban keményen, mint egy
                  lövés találta tekintetét két sötét szem villanása - teletalálat... Pár pillanatig
                  nem is látta az arcot, olyan erős volt a hatás. Aztán csinos, kerek arcocska,
                  erősen kifestve, de hiszen most mindenki festi magát... Elfordult. Nem viszonozta
                  a kihívást.</p>
					<p>Mikor újra odanézett, látta, hogy egész társaság van az asztalnál, férfiak és nők,
                  de nem tudta kitalálni milyen társaság. A nők bizonytalanok... Milyen kínos, hogy
                  most mindenki ilyen egyforma. Régen úriasszonyok nem jártak kávéházba és ha igen,
                  az ember első pillantásra felismerte őket.</p>
					<p>A tulsó szegletben cigány játszott - legalább nem jazz. De hogyan hallgatják az
                  emberek és miféle nóták ezek? A beszélgetés zűrzavarában csak a lármát növelték,
                  nem volt itt senki, aki egy kedves nótáját szerette volna hallani, akinek a
                  muzsika vagy a cigány jelentett valamit.</p>
					<p>Fiatal pár ment el az asztala mellett - talán új házasok... Lesz-e valaha asszony,
                  akivel ilyen azonos ritmusú mozdulattal fog végigmenni valahol. Nem itt...
                  Olaszországba menne vele, ahol ő maga sem volt soha... De nem Velence... unalmas,
                  banális nászutazás...</p>
					<p>Elsápadó irígységgel nézett a fiatalok után. Milyen rossz, hogy nem gondolhat
                  senkire még képzeletében sem. Mert az a fehérruhás asszony... csinos profilja van
                  ugyan, de mindennapi arc. Nem ilyen volna az, akivel Olaszországba menne. Inkább a
                  másik mellette... egy kicsit hasonlít az alakja a Blankáéhoz... Blanka...?</p>
					<p>Az asszony most hirtelen megint ránézett, egyszerre az egész arca megvilágosodott
                  - érdekessé vált. Mégis különb, mint amilyennek gondolta. Különös merész
                  magabiztonság nyilt ki ezen a mindennapi arcon, míg alakja kiegyenesedett... de
                  most megint elfordította a fejét.</p>
					<p>- Nem érdekel - gondolta Sándor. - Miért is nem indulok már haza ebből a lármából?
                  Ha legalább ismerőst látnék meg véletlenül - de senki.</p>
					<p>Nagynehezen elfogta a fizetőpincért, aki hajszoltan rohant egyik asztaltól a
                  másikig. Mire fel akart állani, látta, hogy a fehérruhás asszony társasága is
                  készülődik. Nem akart velük egyszerre kimenni, ülve maradt és szándékos
                  szórakozottsággal nézegetett körül. Most éppen mellette mentek el, a fehérruhás
                  karja könnyedén hozzásurolódott a vállához. Felnézett - már az ajtónál voltak.
                  Gondolkodás nélkül felállt és utánuk ment. Az ajtó becsapódott. Kint a társaság
                  elszéledőben köszöntgetett egymásnak, nevetgéltek, visszaintegettek.</p>
					<p>A fehérruhás egy férfival ment tovább. Gyárfás feltűnés nélkül követte őket
                  messziről, végig a körúton. Ritkás, álmos lámpák - olyan szegényes az egész. Mit
                  akar? Miért nem megy hazafelé? Unalom szitál le a poros levegőből, az éjszaka
                  minden titokzatossága szétvánnyad ebben a langymeleg sötétségben. Megint egy
                  lámpa... saját árnyéka megrövidül, körbe fordul, megnyúlik... messze nyúlik, már
                  csaknem eléri azt az asszonyt...</p>
					<p>Az pedig ott állt egy keresztutca szögleténél, mintha búcsúzni akarna a
                  kísérőjétől; de csak állt és nézett végig a körúton, talán tétovázott, hogy merre
                  induljon. Aztán hirtelen a kísérőjével együtt befordult. Gyárfás gyorsabban
                  kezdett menni a szűk utcában. Itt még fülledtebb volt a levegő, még rosszabb a
                  világítás, a felmelegedett por szaga émelyítővé vált. A kis pinceboltok ajtajai
                  előtt szétszórt zöldségmaradványok; mintha más városba, idegen helyre jutott
                  volna, de azért csak ment utánuk. Nyomott kedvetlenséggel és mégis gonosz
                  kíváncsisággal ment tovább a Sándor-utca másik oldalán, zárt kapuk unalma
                  mellett. Az a pár megállt az egyik kapu előtt a tulsó oldalon. Beszélgetve álltak
                  pár pillanatig, de nem csengettek be.</p>
					<p>Most a férfi köszönt és odaát a Szentkirályi-utcánál a sötétségbe tűnt. A fehér
                  ruha ott maradt állva a kapu előtt. Sándort a kíváncsiság és valami más
                  bizonytalan érzés vonta felé; nem tudta még, mit akar, mikor már ott is állt az
                  asszony mellett.</p>
					<p>- Kire vár? - kérdezte és abban a pillanatban felismerte azt a bizonytalan érzést:
                  érthetetlen harag és mégis vágy küzdött zavarosan minden érzékében. A fehérruhás
                  felnézett, mosolygott, de nem válaszolt. Sándor közelebb hajolt hozzá. A könnyü
                  ruhán át keskeny rózsaszín szalag látszott a szép vállon s a karhajlás élettel
                  tele vonala.</p>
					<p>- Reám várt? - kérdezte újra Gyárfás.</p>
					<p>- Csak meg akartam tudni, ki jött utánam - mondta az asszony. Halk, rekedtes
                  hangja volt.</p>
					<p>- Nem fél, hogy a kíváncsisága...</p>
					<p>Az asszony felnevetett, egyenesen a férfi arcába.</p>
					<p>- Félni? Én pesti asszony vagyok. Mi szeretjük a kockázatot és... és a pénzt.</p>
					<p>- Nem igaz! - kiáltott fel Sándor. - Nem minden pesti asszony!</p>
					<p>- Ahogy akarja. Mindegy. - És szép vállát megvetően vonta fel. - Honnan jött, hogy
                  ilyen szigorú? Vidékről?</p>
					<p>- Nem vidékről jöttem... Oroszországból - felelt egy pillanatnyi hallgatás után és
                  maga sem tudta, miért mondja ezt.</p>
					<p>- Igazán? Milyen érdekes! Szeretném hallani, miket élt át! - Hangja sóváran
                  érdeklődő volt, jobbkezét álmélkodva emelte fel; a kis ezüsttáska inogva zörrent
                  meg rajta.</p>
					<p>Gyárfás összeborzadt, késszúrás érte a lelkét: egy emlék... a szép Simkóné is így
                  kérdezte szegény Árva Jánost a kalandjai felől. És ezzel minden régi emlék
                  felszálló keserűsége megint egy asszony ellen fordult. Ez is csak olyan, mint
                  Masenka, mint Simkóné - mind egyformák! Abban a pillanatban érezte, hogyan önti el
                  a düh, az az érzéki düh, melyet ismert... Tekintete az asszonyra meredt.</p>
					<p>Az asszony felsikoltott és kezét a kis ezüsttáskával az arca elé kapta. - Ne
                  bántson! - dadogta remegő szájjal. Kezét leejtette és körülnézett, mintha
                  segítséget keresne. Arca szinte eltorzult a rémülettől.</p>
					<p>- Ne féljen - mondta Sándor, lehiggadt, nagyon szomorú hangon. - Mindjárt
                  csengetek. Jó...? Menjen haza. Ne hívja ki a sorsot.</p>
					<p>Az asszony nézte mozdulatlanul, míg csengetett. Mikor hallotta a házmester
                  kulcsának zörgését, Gyárfás megfordult és köszönés nélkül ment tovább. De
                  gondolatai visszatértek ehhez a jelenethez. Mit akart ez az asszony
                  tulajdonképpen? Csak képtelen merészségét akarta fitogtatni azzal, hogy szóba állt
                  vele? Csak próbára akarta tenni önmagát vagy egy férfit? Azt mondta szereti a
                  kockázatot - de azt is mondta, hogy a pénzt... És az a rémület...! Mit látott meg
                  a tekintetében? Vagy az ő életében már minden asszony válla a régi asszonyét fogja
                  mutatni mindíg... mindíg...? Az fog előtte állani mindíg - annak a bűne fogja
                  szemében a régi gyűlöletet újra és újra fellobbantani, minden rossz, szerencsétlen
                  asszony borzalmára, aki megérti?</p>
					<p>Csak ment bizonytalanul tovább. Nem érezte az éjszaka megnyugtatását, csak a
                  kiáltó ürességet maga körül. Ez a semmi olyan súlyos volt, hogy válla megrokkant
                  bele. Az utcák elhagyottan kerülgették a magános járkálót. Alig egy-egy ember,
                  éppen olyan elveszetten a sötétben, mint ő... De most... kettős lépések... Igen,
                  egy pár ember közeledett, ugyanolyan egyritmusu lépésekkel, mint az a fiatal pár a
                  kávéházban. Azok volnának? Mindegy... Egy fiatal pár, egymáshoz hajolva... az
                  asszony mosolyog, mert foga megcsillan még ebben a kétes világosságban is. Milyen
                  fiatalok, vidámak, bátrak - tiszták!</p>
					<p>És Gyárfás, mikor melléjük ért, önkéntelenül megemelte a kalapját. A férfi
                  meglepetten nyúlt a kalapjához, az asszony halk hangon jó estét mondott. Milyen
                  kedves, bizalmas hang... Tovább mentek és Sándor utánuk nézett, míg be nem
                  csengettek egy kapunál. Akkor restelkedve, gyorsan ment tovább: azt hihetik, hogy
                  ki akarja lesni őket.</p>
					<p>Ment, ment. Néha felnézett és nem tudta, hogy Pesten jár. Vak ösztönből talált
                  haza és az ágyáig. Csak mikor lefeküdt, akkor zokogott fel benne valami: -
                  Tisztaság, tisztaság után.</p>
				</div>
			</div>
			<div type="group">
				<head>HARMADIK RÉSZ.</head>
				<div type="chapter">
					<head>I.</head>
					<p>Az augusztus melege súlyosan feküdte meg a várost. Izzadt emberek, könnyűruhás
                  asszonyok szálltak le a villamos megállóknál, utánuk tolakodva fel a többiek. Mint
                  nagy száj nyelte és köpte ki az embertömeget a kocsi, bent zsúfoltan ültek és
                  álltak. Arcok, vállak, kapaszkodó karok futottak el a Gyárfás szeme előtt.</p>
					<p>Tegnap megint kint volt a Hűvösvölgyben, de azt a fiatal könnyűséget nem tartotta
                  meg mára, amit a multkor érzett. A hétfő útálata volt benne, mint iskolás korában
                  és üresnek érezte magát. Hiába akarta lerázni ezt a rossz kesernyésséget és
                  igyekezett másra gondolni. Nem járhatott örökké behúnyt szemmel és kínozta az
                  ellentétek összekúszáltsága.</p>
					<p>Sárándival találkozott.</p>
					<p>- Ejnye, de kedvetlennek látszol! - szólította meg. - Talán valami
                  kellemetlenséged volt?</p>
					<p>- Nem volt semmi... ez úgy belülről jön. Magam sem tudom mi lelt. Tán a
                  meleg...</p>
					<p>Sándor még idegesebb lett a kérdezősködésre. Érdeklődés nélkül bámult be a nyitott
                  boltajtókon. A boltok üresek voltak. Egyik ajtóban egy elárusítókisasszony állt
                  és végignézte őket, amint elmentek.</p>
					<p>- Miből élnek tulajdonképpen a kis emberek, akik nem játszanak?</p>
					<p>Sárándi vállat vont. - Ki tudná azt? Sokszor magam is hiába kérdem magamtól, hogy
                  miből élünk?</p>
					<p>- Pedig rengeteg pénz kering, a milliók csak úgy örvénylenek a szavakban. De a mi
                  pénzünk eltűnik a szörnyű forgatagban, a milliók elnyelik a kis pénzt... a
                  milliók, melyek azután külföldi valutákba bújnak el vagy táncosnők
                  selyemrongyaiba... És mégis mind milyen jókedvűek vagyunk. Senkin sem látszik meg
                  a gond vagy félelem.</p>
					<p>- Nem... mert nincs is gond vagy félelem. Ha az egyik napot sikerül megúszni az
                  embernek és a másikra még van remény, hogy megúszhassuk, akkor nem is gondolkozunk
                  tovább. Még néha az öregeket is elvakítja, hogy mindíg ezresekben beszélünk. Akad
                  egy-egy okos idősebb asszony, aki valami ijedt kérdéssel fordul hozzánk, van olyan
                  háziasszony, aki búzában vagy zsírban, vagy villamosjegyben számítja át a régi
                  valutára az újat, dehát ez sem ér semmit... Különben nálatok elég jó világ
                  lehet.</p>
					<p>- Rengeteg munka van, de megéri. A hossz biztosan tartja magát, némelyek, sőt
                  sokan is, vagyont nyernek egy nap alatt.</p>
					<p>- Én csak azt nem szeretem, ha ingatlan megy bele a papírspekulációba. Mert, hogy
                  ezüstkannák, szőnyegek, régi bútorok, antik csipkék, divatjamult aranybrossok,
                  könyvtárak indulnak meg, hogy papírrá váljanak, az természetes. Élni, enni
                  kell... De mikor házak és földek indulnak meg, az veszedelmes.</p>
					<p>Bágyadtan, érdeklődés nélkül beszéltek, annyiszor megvitatták már ezt a
                  kérdést!</p>
					<p>Az Emke-kávéház szegletén megakadtak a tömegben. Kiáltó hangok ugrottak a zúgás
                  felébe és Sárándi nevetve figyelmeztette Gyárfást: - Látod a jövő
                  nagykereskedőit?</p>
					<p>Sándor csak még kedvetlenebb lett a tolakodó kezek mozdulataira, melyek egymás
                  elébe nyujtották a cipőfűzőt, képeslapot, szivar szipkát; „legújabb magyar
                  daloskönyv”, ordította már berekedten egy hang a háta mögött; egy piszkos kéz
                  cifra papírlegyezőt akart bedugni a kabátja zsebébe, futó gyerekjáték gördült a
                  földön, melyet groteszk gyöngédséggel került ki mindenki, hogy rá ne lépjen a
                  tolongásban. Legélesebben egy gyermekhang sivította túl az árusok lármáját:
                  „Spirál harisnyakötő a legújabb! Spirál, spirál!”</p>
					<p>Sárándi az optimista emberek jóízű nevetésével ment át a másik oldalra. - Nem kell
                  félteni az emberiséget, mindíg nőnek fel újak.</p>
					<p>- De a magyarságot lehet félteni. Aki tönkremegy, annak nem vígasztalás a jövő...
                  Ha az egyén nem is számít a történelemben, önmagának mégis a legfontosabb -
                  tépelődött Gyárfás. Mikor elhallgatott, úgy érezte, hogy nem is szabadna beszélni
                  ezekről a dolgokról. Minden komoly aggodalom és minden válasz rá a hétköznapi
                  megjegyzés formáját veszi fel. Ennek a nappalnak az utcája útszélivé változtat
                  minden gondolatot.</p>
					<p>Pár pillanat óta a járda szélén állottak. Előttük egy asszony várt a gyermekével,
                  hogy a közeledő villamos után átmehessen. Abban a pillanatban Gyárfás egy
                  kiáltással előreugrott, megragadta és visszarántotta az asszonyt, a gyermek a
                  járdára esett, ugyanabban a pillanatban a villamos végigzúgott... az asszony
                  sikoltozott esztelenül, értelmetlenül...</p>
					<p>Emberek gyűltek, a gyermek sírt a földön, kiabálás, kérdezősködés, a rendőr már
                  ott állt mellettük. Ők ketten még mindíg fogták a vergődő, sikoltó asszonyt: -
                  Hagyjanak meghalni!</p>
					<p>Milyen szörnyű volt ez a két lény a kezük közt... az asszony cafatos ruhában,
                  melyet vergődésében eltépett, semmi sem volt alatta, csak a kiszikkadt test. A
                  gyermek sovány arcából kidülledő szemét pirosra és piszkosra dörzsölte sírás
                  közben...</p>
					<p>Sándor rekedten mondta a rendőrnek: - A villamos elé akarta magát vetni a
                  gyerekkel együtt.</p>
					<p>- Jaj, kérem - sivította egy hang mögöttük és egy asszony furakodott előre. - Jaj,
                  kérem, úgy szaladtam utána, már tegnap egész este azzal fenyegetődzött, hogy így
                  meg úgy, mert az ura vak, szegény, osztán már nem tudják a lakást fizetni, az
                  asszony meg nem bírja a dolgot, a gyerek is mindíg beteg... katona volt, kérem
                  alássan, rendőr úr, most százszázalékos rokkant, de azért abból nem tud megélni,
                  oszt megházasodott a nyavalyás, hogy legyen, aki mosson rá...</p>
					<p>Gyárfás majdnem elmosolyodott; pesti Dobóné élvezi, hogy a szenzációban ő is benne
                  van. De itt a rendőri tekintély elhallgattatta és megkezdődött a kikérdezés. Az
                  asszony csak ült a járda szélén, összeesve meredt maga elé. Kihalt szemében sem
                  félelem, sem érdeklődés, minden érzéke süket volt. A fiú odabújt hozzá, a
                  külvárosi gyerek rémületével nézte a rendőrt, a világ legnagyobb hatalmát, melynek
                  menthetetlenül a kezében vannak, nem szaladhatott el, csak elbújhatott. Szipogva
                  dörzsölte orrát az anyja rongyos ruhájához.</p>
					<p>Gyárfás hátrább lépett, az emberek morogtak körülöttük. Sárándy kivette a
                  tárcáját. Sándor csak most jött magához, hogy mi a legközelebbi, amit tenni lehet.
                  Néhányan - szegény emberek, az utca kíváncsiai - piszkos ezres bankókat nyujtottak
                  oda az övék mellé. Sopánkodó hangok vették védelmükbe az asszonyt és kérték a
                  rendőrt, hogy hagyja hazamenni szegényt, a pesti Dobóné megigérte, hogy elkíséri
                  és vigyáz rá, a kör tágult és éppen olyan gyorsan szétoszlott, mint összeverődött.
                  Mikor tovább mentek, még hallották, hogy elkésetten érkezők kérdezősködtek és már
                  alig kaptak választ.</p>
					<p>Egyszerre Sándor megállt és botjával dühösen ütött a poros bokrokkal senyvedő kis
                  tér kerítésére: - De hát ki itt a hibás...? Az emberek vagy - az Isten?</p>
					<p>- Szomorú dolgok ezek... és ilyen kérdésre senki sem tud felelni. Sok mindent
                  láttunk, tiszteket cipőt tisztítani, lerongyolt katonaruhákban nyomorékokat
                  koldulni, idegsokkosokat, reszketve dadogni az utcaszegleteken, régi városok
                  utcáit írják így le háborúk után... de mennyivel szörnyűbb lehetett akkor! Most
                  már nálunk is jobb, mit akarsz? Elvesztett háború után élünk, örüljünk, hogy így
                  vagyunk... Csodálom, hogy annyira hat rád, hiszen a fogságban százszor rosszabbat
                  láthattál.</p>
					<p>- Igen, sokkal rosszabbat is, de az nem volt itthon.</p>
					<p>Mert ez kínozta. Itthon, a hazajutás boldogságának gondolatai közt, sohasem így
                  színezte ki magának a vágyak otthonát. Vagy talán nem is gondolt rá, hogy mit
                  tálalhat, csak valami csodálatosan szépet várt... Egyáltalában gondolt-e másra,
                  minthogy ő maga itthon legyen? Mintha a visszakapcsolódásnak, a visszatérésnek ez
                  a boldogsága ki kellett volna, hogy áradjon az egy ember lélekből, hogy mindent
                  széppé tegyen. Most már nem tudta még saját részére sem fenntartani ezt a
                  megszépítő csodát.</p>
					<p>Nem értette Sárándit. Lenézte ebben a percben megnyugtatását, józanságát.
                  Fellázadt minden magyarázat ellen, de nem tudott beszélni. Sárándi egyszer-egyszer
                  köhintett, mintha szólni akarna, de csak hallgatott. Egyszerre megemelte kalapját.
                  Egy szép asszony mosolygott rájuk, megállította Sárándit, kérdő tekintettel nézett
                  a Sándor szemébe; bemutatták, beszélgettek... Gyárfás örült, mikor Sárándi tovább
                  ment a szép asszonnyal. Egy pillanat mulva mégis megállt, utánuk nézett. -
                  Úristen! Ezután a jelenet után mosolyogtunk, fecsegtünk!</p>
					<p>Mikor hirtelen megfordult, egy férfi állott közvetlenül szemben vele, aki a
                  kalapja felé emelte kezét, mintha köszönni akarna. Gyárfás gépiesen nyúlt a
                  kalapjához és megemelte, abban a percben látta, hogy az az ember már leejtette a
                  karját, nem köszön. Egy pillanatnyi zavar és bosszuság után, amint tovább ment,
                  már el is felejtette. Az a nevetés, a Sárándi és a fiatal asszony nevetése újra a
                  fülébe hangzott - hogy nevetni tudtak...!</p>
					<p>Dehát ő is... ő maga is. Hányszor... éppen így... Sebesültek, halottak, égő
                  házak... és ők, akik megmaradtak, szitkozódtak, beszéltek, nevettek, ahogy jött.
                  Megszokták. A fogságban és azután is, minden szörnyűséget végigéltek és tovább
                  éltek. Beszéltek, nevettek, szerettek, csókolództak...</p>
					<p>Megállt, egészen közel a falhoz, mintha szédülne. Hogy jutott megint oda?...
                  Tovább ment, felvetette a fejét: - Igen, az ott volt... nem itthon!</p>
					<p>Ment tovább találomra, elgondolkozva. És lassanként mindaz, amit eddig is látott,
                  de nem akart meglátni, amit hallott, de nem akart meghallani, most fényes délben
                  kísértetjárást tartott előtte... Az az asszony egy élelmiszeres kirakat előtt.
                  Milyen vágyón nézett be! Régimódi hosszú ruha volt rajta és olyan csipkemantill,
                  amilyet az anyja hordott valamikor. Egy pillanatig már akkor átrezzent rajta, hogy
                  az anyja állhatna így itt és fordulhatna egy sóhajjal el, de csak most jutott
                  tudatára... Vagy az a beszélgetés két asszony között a villamoson. Ismerős erdélyi
                  neveket emlegettek, beszélték, hogy nincs lakásuk, az egyik a vejénél van, pedig
                  azok is szűkösen élnek, a másik mindenütt járt, hogy a leányának állást kapjon.
                  Nem panaszkodó, csak egyhangúan szomoru szavak voltak. A mindennapról beszéltek,
                  talán valamelyik kis kúrián, vagy vidéki város vizitszobájában mondogatták el így
                  egymásnak régen a gyermekeik és a háztartásuk sorját...</p>
					<p>Vagy nem látott ő is féllábú embereket, vakokat, közönyös arcú, kopott asszonyok
                  vezetésével? Egyszer egy rongyos gyerek éjfél után szólította meg az utcán...</p>
					<p>Látott sokkal rosszabbat is, - de nem itthon!</p>
					<p>Egyszer az elöljáróság előtt... Hosszan-hosszan állták végig a járdát; gondtól,
                  éhségtől megtépett arcok, öregek vagy nyomortól megöregedettek, fakóak, mint a
                  ruhájuk, megrogyott lábszárak, görbére ferdült hátak és főleg asszonyok...
                  állottak, vártak, órák hosszáig, míg bejutnak valahova, valamiért... hova,
                  miért?... Vártak, fáradt, közönyösre butult arccal...</p>
					<p>És a lakáshivatalban. Csak néhány percig állt a tömeg között, mely a piszkos,
                  teleköpködött folyosón szorongott, békétlenül, panaszosan, lázadozva, fantasztikus
                  híreket mesélve óriási lakásokról, melyekben új gazdagok laknak és kétszobás
                  paradicsomokról, melyekről írigyen beszéltek, - ez megfogható valóság volt, -
                  emlegettek neveket, hogy ez és ez megkapta, mert volt protekciója, mert
                  fizetett... És míg megvesztegetésről nyelveltek, kinyílt az ajtó. Előrenyúlva,
                  tolongva, dühvel és vágyón, sopánkodva és vádolva tolongtak huszan is az
                  ajtónyílás felé, kidülledő szemmel néztek az egyre, aki bejutott... Aztán izzadt
                  szagban rogyásig fáradtan, falhoz támaszkodva és nem engedve mégsem a helyből egy
                  talpalatnyit sem, álltak tovább. És feszült, rikácsolásra hajló, szenvedő, meredt,
                  fáradt, rángatódzó szájú, sírásra görbült, elszánt, konok, petyhüdt, panaszos
                  arcok fordultak az újra kinyíló ajtó felé - lökve előre reményeiket, vágyaikat -
                  álltak hatodszor, tizedszer a szűk, sötét folyosón, követelve, keresve az otthont
                  - és a legtöbbje asszony volt.</p>
					<p>Csak most látta meg, - mindet... mert egyhez olyan közel ért a keze és a
                  lelke...</p>
					<p>Hol volt az a nyomor elrejtve, mely néha így kitódul az utcára? Itt nem, a
                  Józsefváros csendes, görbe kis mellékutcáiban, ahova szórakozottságában eljutott.
                  A kis élelmiszeres boltok ajtóiban kövér asszonyok álltak, mezítlábas gyerekek
                  rongylabdát rugdostak, divatos ruhában és kalapban jöttek ki fiatal leányok a
                  kapukból vagy szaladtak át kalap nélkül a legközelebbi boltba - nem volt átmenet.
                  A kispolgárság külön egyszerű ruházkodása éppen úgy eltünt, mint ahogy az
                  úriasszonyok elkülönített eleganciája, mely a kifestettektől megkülönböztette
                  őket; demokratikus egyenlőség volt ez az asszonyok világában, vagy mindenki a
                  demimondehoz akart hasonló lenni, hogy ebben a nagy vásárban
                  érvényesülhessen?...</p>
					<p>Visszafordult a körút felé. A szegletház oldaláról egy nagy darab vakolat hullott
                  a lába elé. Milyen szörnyen el van ez a ház hanyagolva - és a másik is, mind
                  egymásután. Eszébe jutottak piszkos lépcsőházak ragyás falaikkal, a gödrös aszfalt
                  szélén a kiszáradt fák, az elárvult kocsiút, a kopott cégtáblák. Egy darab vakolat
                  lehullása a biztos alaptól verte tudatába az anyag életének elsorvadását, mint
                  ahogy egy asszony elszakadása az életalaptól valamennyi életnek a megingását.</p>
				</div>
				<div type="chapter">
					<head>II.</head>
					<p>Az emberek végigülték a bank zöld bársonypamlagait, az ajtó automatikus egyforma
                  lélekzetvétellel csapódott ki-be. Minden élő, aki forgásával bejutott, neveket
                  hozott agyában, szívében, neveket, melyek számokat jelentettek és a számok mögött
                  pénzt. A pénz lelkét uralta minden lélek sóvárgása a pénz templomának üvegajtaján
                  belül, a pénz szolgái dolgoztak a hívők részére, míg a nagy hierofántok
                  láthatatlanok voltak valahol a kipárnázott ajtók mögött.</p>
					<p>Arcok vártak és beszéltek; kezek kinyúltak, írtak; papír zörgött, szavak lihegtek
                  a Pénz, a láthatatlan Isten felé; a számok tömjéne szétáradt.</p>
					<p>Gyárfás néha felnézett, nézte az embereket. Csakugyan olyanok, mint a hívők...
                  hiszik, hogy mind igaz, amit a főtemplomban, a börzén kimondanak, valósággá
                  robban, mihelyt este vagy reggel elolvasták a hírlapot. Egynek sem jut eszébe,
                  hogy hátha hazugság az egész? Hátha nincs is semmi mögötte, hátha itt egyszer
                  becsuknák az ajtót és azt mondanák, hogy az egész tréfa volt, hogy olyan valami,
                  mint Bauxit, meg Georgia, meg a többi nem is létezik, üres szó; a lenyomtatott
                  szám, mely azt mutatja, hogy egy óra alatt milliomossá lettél, sajtóhiba, a
                  nyomdász trükkje, egy eltévedt április elseje...</p>
					<p>Ha egyszer elkezdene kacagni és azt ordítaná oda nekik: - Hazugság az egész!</p>
					<p>Csakhogy a hívők közt nem lenne igaza, - és itt mindenki hisz - ő is... És hiába
                  akar néha kifutni a hajszából, a várakozás lázából, benne van minden idegszálával,
                  izgalmával, futtatásával, hajszolva másokért és hajszolva magáért is. Még ha nem
                  megy feléje se a tőzsdének, nem is hisz Istenében, a nyomtatott számban ő is
                  hisz!</p>
					<p>Délelőtt István is bejött. Ragyogott a sikertől.</p>
					<p>- Nahát mit mondasz hozzá, hogy elcsíptem a Ganz júliusvégi ötmilliós
                  áremelkedését? Igaz, hogy a búzáért 58.000 helyett egy pár nap mulva 80.000-t
                  kaphattam volna, de nem vesztettem vele. Csak az a baj, hogy az ember nem tud
                  nehézpapírt kapni, mindenütt darabhiány van. Te, az ügyvéd Fegyvert meg Lángot
                  vett még, mit mondasz hozzá?</p>
					<p>- Azok is jók. De tudod, István, ha már ilyen nagy börzetudós vagy, akkor ne mondd
                  hozzá az ezreseket a számokhoz. Ez már kiment a divatból.</p>
					<p>- Jól van na! Hiszen máma hallottam is, már az a gyerek is tudta, aki ma a tőzsde
                  mellett abban az utcában adott tippeket, ahol minden boltban bank van. Hogy miféle
                  emberek állottak ott az árfolyamokat nézni a kirakatokban! Mintha füstölt sonkát
                  vagy selyemruhát néznének - csupa mulatság! Öregasszonyok, szobalányok kalap
                  nélkül, dámák, napszámosok, kopott urak, egy generális, egymás mögött lábujjhegyre
                  állva és a gyerek, valami suszterinas, aki legközelebb volt az ablakhoz, hangosan
                  olvasta fel a számokat csak úgy, ahogy mondod, az ezresek nélkül. Akik hátul
                  állottak, odakiáltották a neveket: Lichtig, Kühne, Chinoin, az meg csak úgy vágta
                  rá! Mekkorákat sóhajtottak vagy sziszegtek egyes számok után! Hát még a tőzsde
                  előtt. Ez mind meg akar gazdagodni!</p>
					<p>- Meg is fog. Jövő évre emeletes házuk lesz.</p>
					<p>- Igaz, majd elfelejtettem! Tudod, hogy szeretnék idefent telelni. Néztem lakást,
                  de az emberek megbolondultak; annyit kérnek azért, hogy kiköltözzenek, amit csak
                  fizessen meg egy másik bolond! Inkább veszek Budán egy szép kis házat, az legyen
                  majd az Ágota hozománya. De még várok, hadd emelkedjék még az a papír tovább.
                  Ugyan próbálj valahonnan még Ganzot keríteni.</p>
					<p>- Jó volna, újra pármilliós áremelkedésre számítanak a hónap közepéig.</p>
					<p>- Hát csak segíts te is! Ma este érted megyek és kirúgunk a hámból egy kicsit. Ma
                  este megmutatjuk az új gazdagoknak, hogy mulat az igazi úr! De már látom, hogy
                  ideges vagy, sokan várnak. Szervusz!... Igaz-a, hát hogy állsz az erkölcsi
                  nézeteiddel? Emlékszel, hogy összevesztünk?</p>
					<p>- Bizony megváltoztattam... játszom én is, ki nem játszik? És örülök a
                  nyereségnek, mint a többi és nem is érzem erkölcstelenségnek.</p>
					<p>- Bolond is volnál. Azt hiszem, te is jól felgazdagodtál itt a vásár legközepében.
                  Na csak ne tagadd! Hát ma este várj meg otthon, érted megyek. - Már visszafordulva
                  beszélt és nagy alakja keresztülfurakodott a tömegen.</p>
					<p>Gyárfás a következő emberhez fordult. Látta, hogy ott áll az a felvidéki
                  földbirtokos is, aki a földje árát eleinte csak kosztba adta, nem bízott a
                  papírokban. Két hét óta ő is játszik. És az a sovány öreg kisasszony, aki a kis
                  papíroknak minden árfolyamát könyv nélkül tudja és tízszer is megkérdezi egymás
                  után, hogy Mág-e vagy Égisz?... Vajjon mitől vált meg családi holmijai közül, hogy
                  idehozza?</p>
					<p>Játszott már mindenki, még az okos Blanka is. Néhány leánykollégájával együtt
                  vettek először olcsóbb papírokat, nyertek és most már úsznak ők is felfelé az
                  árral. Utcán, boltokban, villamoson, tenisznél, az elsőemeleti lakások
                  szalonjában, a házmesteréknél, pincérek és borravalót adók a vendéglőkben,
                  milliomos asszonyok, történelmi családok, táncosnők körében, mindenütt egymást
                  lökdösték, súrolták, buktatták, ugratták a nevek, percentek, számok, a játék
                  demokratizálta a társadalmat... Ki hallotta, mikor egy-egy háziasszony
                  felsóhajtott, ki törődött vele, ha a szegény ember rémülten nézte a kirakatot,
                  melyben egy délelőtt háromszor váltották fel a kiírt árakat, felfelé, mindíg
                  felfelé.</p>
					<p>Erőt kellett venni magán, hogy ne gondoljon másra, mint az üzletfelekre. Az a
                  jelenet kísértette napok óta. És a százezrek és milliók mögött, amint habzsoló
                  szájjal kimondták, annak a szegény gyereknek a sírását hallotta, annak az
                  asszonynak a sorvadt testét látta széttépett cafatok mögött... Szeretett volna
                  valakivel beszélni róla, hogy ne egyedül hordja a súlyát. De a férfiak egyet
                  sóhajtottak és mentek a saját útjaikra. Hiszen úgy látszott, még Sárándi is
                  belenyugvással esett túl rajta. Ki érezné vele együtt, amit átélt?</p>
					<p>Két óra tájban végre egy kis nyugalom állott be. Blankát látta a termen átmenni,
                  komoly, magába merült arcával. Abban a pillanatban tudta, mit tegyen. Felugrott és
                  utána sietett: - Hova megy ebédelni?</p>
					<p>- Ahol legközelebb kapok.</p>
					<p>- Nem jönne el velem? Nem mint vendégem - folytatta Sándor a Blanka tiltakozó
                  tekintetére. - Úgy szeretnék magának valamit elmondani.</p>
					<p>- Hova?</p>
					<p>- Nem bánná, ha egy kedves régi vendéglőbe mennénk, a Vadászkürtbe?</p>
					<p>- Nagyon jó... apa mindíg odaszállt, mikor még vidéken laktunk. Hogy jutott éppen
                  ez az eszébe?</p>
					<p>- Azt hiszem, ott nem leszünk olyan sokan és beszélgethetünk, különben az én
                  apámnak is családi szállója volt.</p>
					<p>- Jó! Mehetünk is, csak felteszem a kalapomat.</p>
					<p>De Sándor már alig hallotta a választ. Abban a pillanatban újra érezte azt a kínos
                  görcsöt a torkában, mely megérkezésekor Teréznek szorította össze a szívét, mikor
                  kimondta... megölték... Annyiszor gondolt rá eddig is szomorúan, fellázadással,
                  de ez a lélekzetfojtó szívdobbanás... megölték! Milyen szörnyű szó - ölni. Rövid
                  és szörnyű, mint a gyilok.</p>
					<p>A falhoz támaszkodott, egy pillanatra eltakarta az arcát; attól félt, hogy
                  elkiáltja magát...</p>
					<p>A Vadászkürtben egyszer kisfiú korában az ablakon nézett ki, - milyen
                  gyermekszemű, gyermeklelkű fiú nézett ki akkor az ablakon! Mögötte az apja állt,
                  csak keze érintését érezte a haján... megölték...</p>
					<p>Még egy alvilági pillanat és elmult szívéről a görcs, a vér lassan megint
                  felszállt az arcába. Még reszketett a lába, mikor felegyenesedett... Milyen jó
                  lenne Blankának elmondani ezt is, az atyját, meg hogy milyen tisztaszemű gyerek
                  állott akkor az ablaknál...</p>
					<p>Blanka jött és hozta magával azt a megnyugtató, komoly hatást, mely miatt annyira
                  becsülte. Blanka észrevehetett valamit a Sándor arckifejezésén, habár abból a
                  fájdalomrohamból már csak a szomorúság maradt, mert kérdően nézett rá. De nem
                  kérdett semmit.</p>
					<p>Sokan voltak ebben a vendéglőben is, de kaptak egy kis sarokasztalt a szabadban.
                  És Blanka nagyon jól mulatott, mert a pincér nagyságos asszonynak címezte.
                  Kedvesen, zavar nélkül kacsintott oda Sándor felé, aki szintén mosolygott.
                  Egyszerű ebédet rendelt, nehogy zavarba hozza Blankát és gyermekesen örült, hogy a
                  leány olyan csinos, olyan jól van öltözve és olyan szépen evett...</p>
					<p>Szép volt a keze is, nagyon kifejező és úgy kezelte a kést és villát, mint
                  olyanok, akiknek ezüst volt az első kanaluk is, mellyel enni tanultak.</p>
					<p>- Mi az, amit el akart mondani? - kérdezte Blanka.</p>
					<p>- Most szinte félek elmondani, olyan szörnyű...</p>
					<p>- Csak nem a családjában?...</p>
					<p>- Nem, nem, az utcán egy jelenet. - És elmondta, belső remegéssel, habár
                  igyekezett szárazon a tényekhez tartani magát. Blanka elsápadt és letette a
                  villát.</p>
					<p>- Istenem és még mi panaszkodunk!</p>
					<p>- Mondja, úgy-e, hogy ennek nem szabadna így lenni, hogy legalább maga érzi a
                  fellázadást, a tiltakozást ellene... mert én már sokszor azt hiszem, hogy
                  itthon... ha tudná, mit jelent nekem az a szó - hogy itthon, mindent
                  természetesnek találnak, mindent megszoktak.</p>
					<p>- Pedig odakint is sok szörnyűséget láthatott.</p>
					<p>Sándor elkedvetlenedve nézett maga elé; mindíg ugyanez a megjegyzés! - Ne mondja
                  ezt kérem, az másfajta világ volt, én magam is... én sem az voltam, aki most és
                  aki azelőtt... Itthon mindennek másként kellene lenni; nem a szegénységről
                  beszélek csak, hanem a lezüllésről, a kétségbeesésről, az orgiákról, emberek
                  fásultságáról minden iránt, az erkölcsi összekeveredésről és hogy mi ezt az
                  összekeveredést elbírjuk. Régen valahogy külön volt választva egyik a másiktól és
                  mégsem voltak olyan óriási különbségek; az átmenetek természetesebb formát adtak
                  mindennek és az ember mégis jobban látta az elválasztó vonalakat. Gondolja meg, ha
                  ezt a szót kimondom, panama, egyszerre húsz, ötven, száz nevet kiáltanak el és nem
                  tudom meddig igaz. Mindenben olyan szörnyű az összevisszaság.</p>
					<p>- És ahonnan maga jött? - Blanka érthetetlen, kínzó kíváncsisággal tért vissza rá,
                  talán éppen mert érezte, hogy Sándor nem erről akar beszélni, hogy szenvedést okoz
                  neki... Talán azt hitte, hogy a szenvedésen át ismerhetné meg?...</p>
					<p>- Az más volt, értse meg kérem, az más volt! A káosz, a mindentől elszakadás...
                  Istentől és emberi törvényektől. Az ember lelke is káosz lett, vagy primitiv és
                  vad. Mint az őserdőben... senki sem kért számon semmit és a gyengébb csak
                  menekülni akart, nem keresett igazságot. De itt igazságnak kellene lenni, emberi
                  és isteni igazságnak...</p>
					<p>- Mindenütt meg kellene lenni az igazságnak, legalább az egyéni lelkiismeretben;
                  nincs jogunk káoszra hivatkozni soha, hiszen ezzel minden szörnyűséget menteni
                  lehetne. Erkölcs szempontjából az egyéni lélek mindíg felelős!... Nem szabad
                  megkülönböztetéseket tenni.</p>
					<p>- Akkor ne különböztessen sehol! Ne húzzon határvonalat a háború, a halálítélet és
                  a gyilkosság között!</p>
					<p>- Istenem, hiszen ezt csak érzi minden ember! Én nem tudom, hogyan szokták
                  megkülönböztetni, de azt hiszem, hogy az önvédelem a határ... - Blanka most már
                  maga is belezavarodott. Nem értette, hogy jutottak ide és miért vitatkoztak itt
                  annyi ember közt, ebéd alatt olyan kérdésről, amely alapjában egyikőjüket sem
                  érinti, most, mikor éppen a fagylaltot hozzák karcsú pohárban...</p>
					<p>Gyárfás úgy nézett maga elé, mintha semmit sem látna. - És mit gondol, - mondta
                  eltűnődve - az önvédelem, a saját életünk biztonsága csak a testinél kezdődik? A
                  lélek nem tartozik a védeni valók közé? És hogyan fogja megállapítani, hol
                  kezdődik ennek a jogos védelme? - Felnézett, hangja ingerült lett és mintha
                  megijedt volna a körüllevő emberektől, összerezzent. - Milyen furcsa teoretikus
                  vitatkozás...</p>
					<p>- Én sem egészen értem, - mondta nyugtalanul Blanka és nem mert a fagylalthoz
                  nyúlni. - Egészen másról beszélünk, mint amiről beszélni akart... - és a fagylalt
                  is elolvad - tette hozzá, hogy elterelje a Sándor figyelmét. Érezte, hogy ügyetlen
                  és tapintatlan volt, hogy nem találta el, amit meg kellett volna érezni és
                  szerette volna jóvá tenni.</p>
					<p>De Gyárfás most már nem tudott elszakadni a gondolataitól. Habár elmosolyodott és
                  enni kezdett, mintha könnyedén venné az egészet, de csakhamar folytatta: - Persze,
                  hogy másról beszélünk. Nem az egyénre gondoltam, hanem a társadalom
                  lelkiismeretére. Az egyéni lelkiismeret szava bizonytalan és mindenkinél mást
                  mondhat, még az egyforma tettnek sincs egyforma súlya különböző egyéneknél... Nem
                  tudom, érthetően fejezem-e ki magamat... olyan régen nem beszéltem ilyen
                  tárgyról...</p>
					<p>Hirtelen abbahagyta. Bosszankodni kezdett. Mit is mentegetődzik itt egy idegen
                  leány előtt. Bánja is, akár érti, akár nem... Mentegetődzik, van eszében,
                  miért?</p>
					<p>- Azt hiszem értem, - mondta Blanka bizonytalanul - de hiszen az egyének
                  lelkiimerete adja a társadalomét. Az egyénnek magában kell megtalálnia, mihez
                  tartsa magát, legfeljebb támaszt ad hozzá a vallás, erkölcs, vagy más erő, valamit
                  mindenki elfogad.</p>
					<p>- Vagy inog erkölcs és káosz között.</p>
					<p>- Az gyávaság! - Blanka megtalálta önmagát. Mit mondana az apja, ha elveiből
                  engedne - egy férfi miatt! Szinte érezte nőni magában az agresszivitást.</p>
					<p>- Gyávaság! Könnyű azt mondani! Az a szegény asszony, aki a villamos alá akarta
                  vetni magát és gyermekét, talán így ingott hosszú idő óta a káosz és lelkiismeret
                  közt, de merje gyávaságnak nevezni azt a pillanatot, mikor a halál elé áll...
                  Különben igazán nem tudom, hogyan jutottunk idáig. Úgy látszik, mégis azok az
                  okosabbak, akik nem terhelik lelkiismeretüket problémákkal...</p>
					<p>Elhallgatott. Bosszantotta az egész. Blankára nézett, majdnem ellenségesen és egy
                  pillanatra lehúnyta a szemét. Milyen mást várt tőle, mikor elindultak! Közvetlen,
                  egyéni visszahatást várt, - nem is tudta mit - valamit várt, amit nem
                  kapott...</p>
					<p>Blanka nem értette az egészet. Érezte, hogy külön útra kerültek. Mit akart
                  tulajdonképpen beszélni vele, mikor meghívta? Úgy látszik, mintha meg volna
                  bántva... És egyszerre ő is bensőleg sértettnek érezte magát. Olyan hirtelen
                  fordította közönyös tárgyra a beszédet, hogy maga is meghökkent rajta, Gyárfás
                  pedig egyenesen könnyelműségnek érezte. Milyen csalódás! Nem, Blanka igazán nem
                  tud semmi felemelőt, még csak megnyugtatót sem mondani.</p>
					<p>Mikor felállottak és elindultak, Gyárfás ostobaságnak találta az ebédrehívás
                  gondolatát és szíve egy erősebb lökése mintha egy pillanatnyi gyűlöletet
                  dobbantott volna a leány felé. Milyen hideg, pedáns és óvatos, sohasem tudna bűnt
                  elkövetni... férfiért... Pedig van olyan asszony is. Vagy legalább olyan volna,
                  mint azok, akik a férfi szemére teszik a kezüket, ha látásuk belefáradt az életbe,
                  hogy ne lássák, ami fáj. Ez még arra sem képes... és ettől várta, hogy
                  felszabadítja attól a látomástól...</p>
					<p>A lehangoltságtól bágyadtan mentek visszafelé az átfült utcán és igyekeztek
                  fenntartani a beszélgetést. Gyárfás háromnegyed profilban látta Blankát, aztán egy
                  perce szembefordult, megint el, mintha akaratlanul minden oldalról be akarná
                  mutatni magát. Szemöldöke szép vonala, tiszta homloka és barna szemének meleg és
                  mély tekintete volt tulajdonképpen a szépsége; az arc formája is szép, de az orra
                  nem tökéletes, szája hideg. Semmi érzéki nincs benne és mégis tetszetős... És
                  ahogy Gyárfás így lopva vizsgálta az arcát, egyszerre vágy támadt benne, nem a
                  leányra, hanem egy mély, tiszta szerelemre. Ha úgy tudná szeretni, akkor nem
                  taglalná, hanem szépnek találná minden hibájával együtt...</p>
					<p>Előrebocsátotta az ajtónál, egyszerre megállt. Minden előbbi gondolata elhalt egy
                  nagy szívdobbanásban, a vér a fejébe tódult... Ha egy férfi csak egyszer látta
                  maga előtt lépni ezt az alakot sovány, ruganyos magasságával, teste szépségének
                  öntudatlan biztonságával, akkor nem csodálkozhat rajta, hogy annyira hatott...
                  arra az igazgatóra, akiről azt mondták, hogy szemet vetett rá. Vajjon mennyire
                  vannak?...</p>
					<p>Lehetetlennek érezte, hogy elhigyje. És mégis, sohasem tudja meg bizonyosan. Mikor
                  előreesett vállal újra ott ült az asztalnál, érezte, hogy szenved. Féltékeny
                  volt, szerelem nélkül? Nem is az az általános férfiféltékenység volt, amelyben
                  több az irígység, nem, ennek a leánynak a jó hírnevére, a tisztaságára volt
                  féltékeny, féltette saját magát, hogy nem gondolhatna rá úgy, mint eddig. Ha
                  kénytelen volna őt is a többi megvetetten szeretett közé sorozni!... Inkább
                  szomorú volt... ez nem az ismert szörnyű kínlódás, ezt sohasem tudná
                  megölni...</p>
					<p>Hirtelen körülnézett; azt hitte, hangosan mondott valamit. De senki sem figyelt
                  fel, senki sem törődött vele.</p>
				</div>
				<div type="chapter">
					<head>III.</head>
					<p>Estig teljesen elfelejtette, mit igért Istvánnak, hogy együtt fogják tölteni az
                  estét. Azt a nyugtalanságot nem tudta lerázni az ebéd óta. Sétával akarta
                  kifárasztani magát, de azalatt is vitájuk foglalkoztatta. Most már nagyszerű
                  visszavágásokat talált a Blanka kicsinyes erkölcsi felfogásával szemben: -
                  Lelkiismeret? Egyéni lelkiismeret? Mit jelent ez? Hol van? Az öntudatban, a
                  megbánásban, a szenvedésben?... Csupa utólagos visszahatás...</p>
					<p>- Különben miféle mánia ez, hogy erkölcsi kérdéseket feszegetek - gondolta
                  türelmetlenül. - Egyszer már Istvánnal vesztem össze miatta és éppen az ellenkező
                  pólusról. Úgy lehet forgatni ezeket, amint az ember akarja vagy a hangulata. Mi
                  jogon akartam én a társadalom felelősségét megállapítani? Van, ahogy van - én nem
                  tehetek róla.</p>
					<p>A Városliget felé járt, - mennyi ember! Ezeknek mind van lelkiismerete, mégis
                  odajut az az asszony a villamos kerekei elé. Kinek a lelkiismerete felelős ezért?
                  Ha a társadalomé, akkor az övé is...</p>
					<p>- Az én lelkiismeretem - mondta félhangon. - Melyik én-é? A magamét vállalom, az
                  tiszta... a másikéval, azzal a férgessel nem törődöm... Én szeretem az
                  embereket...</p>
					<p>A szeretet nem ítélkezik. Ítélni könnyű. Az öreg Dobónéban van szeretet, várja
                  haza a gyilkost, aki nem akarta... de hát ki akarja a tettet?... „Nem akarta,
                  megbánta, meg is bűnhődik érte” - hallotta a vénasszony darálását... „Talán csak
                  úgy hozzászoktak az öléshez” - az öreg paraszt barázdált arca - miféle ekék
                  szántják fel valamennyiünkét, mire megöregszünk... hozzászokunk az öléshez; ez az
                  - a megszokás a lelkiismeret hiánya...</p>
					<p>Mindíg jobban sietett. És sietett vele, rohant vele együtt a másik élete - csak
                  lerázni, tudatossá nem engedni ezt a kisértetet - az üldözőt, a tőle függetlenné
                  vált másik ént. Gyávaság volna befogadni, tönkremenni miatta. Ami elmult, elmult;
                  így kellett lenni - a mostani életébe nem engedhet be semmi férgeset, az pedig
                  féreg - még mindíg fúrni akarja a hajót - a hajó pedig ingadozik... A hajón volt
                  megint...</p>
					<p>Szédülve ült le egy padra. Támolygó emberek mentek el előtte, asszonyok néztek a
                  szemébe ferde arcokból, a pad felemelkedett, szemek, kérdő tekintetek cikáztak
                  el... felfelé siklottak tovább az arcáról.</p>
					<p>Lassan jött magához. Felugrott és azonnal visszafordult. A földalatti megállónál
                  gondolkozás nélkül lement, jegyet váltott és várt. Kísérteties barlang, az
                  alacsony fedél, halottas világítás, riasztó csend... és a távoli búgás - nem
                  srapnel?</p>
					<p>Kevesen voltak a kocsiban; sötétszürke továbbfutó falak - börtön... vagy
                  lövészárok?... Sápadt arcok a hideg világításban, mintha mind ítéletre
                  várna...</p>
					<p>Az utolsó állomásig már magában maradt, mintha az egészet, ami itt siklott és
                  viszi tovább a semmibe, csak az ő kedvéért találták volna ki és csinálták volna
                  meg... A kalauz... vajjon min gondolkozik olyan magába elveszetten? Az arca
                  meglepően intelligens és rajta van a háborút viselteknek az a titkos bélyege... Ez
                  nem kalauznak született... Ha megszólítaná...</p>
					<p>A Gizella-téren ki kellett szállni. Ment, nem saját akaratából, emberek és fények
                  vonzása nyomán. Színes kirakatok, megcsillanó selymek, ezüstök, színek, színek...
                  és arcok - fehéren, élettelenül - kép-kép után... Soká, fárasztón, szédítőn...</p>
					<p>Egy tér üres és sötét, villamosok ablakai szelik át fénnyel. A legelsőre, melyet
                  elért, felszállt. Csak vitetni akarta magát és semmit sem akarni... Szemben öreg
                  nő ült, jóságos ráncos arca mintha őt sajnálná... és körül az emberek, egyszerre
                  élővé váltan. Tolakodtak, beszéltek, a rendes napi élet sodrának egy darabja lett
                  ő is, jó volt ide kerülni...</p>
					<p>Milyen gyönyörű a Duna és milyen ravasz gyöngéden ringatja a hosszú fényeket, hogy
                  azután elnyelje... a Lánchíd, csillagok íve a feketeség felett... Itt ment ki ezen
                  az úton az első vasárnap a Hűvösvölgybe, vagy csak álmodta azt a boldogságot?
                  Miért veszti el magát, így lassanként?</p>
					<p>Leszállt, visszafelé indult és betért egy kávéházba, ahol eddig még nem járt.
                  Sokan voltak és a rendes kávéházi élet folyt benne. Egyszerre beletorkolt
                  gondolatai parttalan folyamából a reális életbe. Az emberek olvasnak, beszélnek,
                  esznek, fizetnek, mennek és mások jönnek helyükbe. Minden természetes, mi mult el
                  róla? Olyan jól érezte magát, csak az öreg néni arcára emlékezett vissza
                  melegen... És ott egy ismerős!</p>
					<p>Teljesen magához jött és a közeledő neve is azonnal eszébe jutott. Váli ez, akivel
                  együtt járt két évig a gimnáziumba és együtt érettségiztek, az első fogolytáborban
                  is együtt voltak. De ez sem vetett árnyat a felismerés örvendő meglepetésére.
                  Éppen olyan, mint gimnázista korában, amikor még Weisz Bélának hívták; nagyorrú
                  gyermekarc, csak persze megnőtt. A gimnazistára emlékezett vissza, nem a
                  fogolyra. Intett neki és Váli azonnal odament, olyan természetesen, mintha tegnap
                  találkoztak volna.</p>
					<p>- Nem kompromittállak, ha leülök melléd? - kérdezte Váli.</p>
					<p>- Mi az ördögért? Tán csak nem voltál...</p>
					<p>- Nem voltam kommunista, még igazolni sem kellett magam, de a fajtám ma
                  kompromittáló bizonyos körök szemében, magad is jól tudod. - Sándor nem ismerte
                  ezt a kesernyés hangját és elkedvetlenedett.</p>
					<p>- Mit csinálsz, vagyis miből élsz? - kérdezte tőle.</p>
					<p>- Újságíró vagyok, természetesen. És te?</p>
					<p>- Banktisztviselő, természetesen.</p>
					<p>- Ezt a pályát tőlünk vettétek el. Különben a bátyámnak is bankháza van, a Globus,
                  annak az igazgatója. Kollégák vagytok.</p>
					<p>Gyárfás nem felelt. Állandóan érezte az agresszivitást a másik hangjából és ennek
                  a kollégialitásnak az emlegetése is kellemetlen volt. Ezek a díszes nevű kis
                  bankházak ingatag, megbízhatatlan vállalkozások voltak.</p>
					<p>- Különös, hogy eddig még nem találkoztunk. Tulajdonképpen mióta vagy itthon?</p>
					<p>- A tavasz óta.</p>
					<p>Váli csak most nézett rá elcsodálkozva, megdöbbenve.</p>
					<p>- Hogy nem kerültél elébb haza, még fogolycserével sem?</p>
					<p>- Azt sem tudom, mikor volt. Engem azután, hogy te elkerültél Krasznojarszkból,
                  nemsokára elküldték egy földbirtokoshoz dolgozni, mikor azt megölték a veresek, a
                  sógornéját feleségül vettem. A feleségem meghalt... én meg elindultam hazafelé.
                  Senki sem tartóztatott, - nevetett kissé erőszakoltan - a legközelebbi állomáson,
                  ahol lehetett, vonatra ültem, jöttem Kínán, Japánon át, a tengeren nagybeteg
                  voltam, májusban érkeztem ide, vagyis a sógoromhoz Apátfalvára és július óta
                  Pesten vagyok. Ennyi az egész történet.</p>
					<p>- Elég egyszerű így elmondva, ha az ember nem tudná, mi minden rejtőzik
                  mögötte.</p>
					<p>- Mi minden?...</p>
					<p>- Tulajdonképpen miért jöttél a tengeren haza? Nem jöhettél volna Oroszországon
                  át?</p>
					<p>- Jobb volt így, hamarabb értem idegen határra. Ott nagyon bizonytalan a helyzet
                  még a benszülöttnek is. De hagyjuk ezt... jobb elfelejteni. - Egy percre tekintete
                  a semmibe veszett.</p>
					<p>- Nem akarod megírni a fogságod történetét?</p>
					<p>- Eszembe sincs. Örülök, ha elfelejtem.</p>
					<p>- Pedig ez most jó konjunktúra; divatba jött az orosz fogság, különösen mint
                  regény vagy színdarab. Az ember azt hazudhatja bele, ami tetszik. Romantika kell
                  az embereknek még ma is. De ha naplót írsz, akkor is kapsz kiadót. Én megírom,
                  mihelyt időm lesz rá. Szerencse, hogy nem szerb vagy olasz fogságba jutottam, mert
                  csak az orosz a favoritpapiros.</p>
					<p>- Miért használtok börzekifejezéseket mindenre. Nem érzed ízléstelennek?</p>
					<p>- Mert már megmérgezte a gondolkozásunkat és nyelvünket. Gyorsabban találjuk meg
                  azt a szót, amely mindíg közszájon forog. Kényelmi kérdés... De nézd csak, ott van
                  egy pár ismerős fiú, az a mi asztalunk. Gyere oda, megismersz néhány mulatságos
                  figurát, hiszen te is író voltál félig-meddig. Vagy most is?</p>
					<p>Gyárfás nem is válaszolhatott, mert Váli már felugrott és ő ment utána, hogy
                  egyedül ne maradjon.</p>
					<p>Ott az asztalnál négy fiatalember ült. A bemutatkozás után nyugodtan folytatták a
                  beszélgetést ott, ahol félbehagyták. Váli közbeszólt: - Csak ne olyan fölényesen.
                  Ez az úr csak most hazatért hadifogoly; nyolc... vagy kilenc év után? Valamivel
                  többet látott, mint ti!</p>
					<p>Egy símára lefésült, feketehajú fej fordult egyszerre felé: - Milyen szerencsések,
                  akiknek a háborúból legalább az átélés jutott. Akik a mindennapi élet taposómalma
                  helyett... hiszen ha rettenetes is volt a fogság, mégis micsoda nagyszerü témák,
                  friss expresszionista modorban megírni...</p>
					<p>- Nagyon téved. Nem tudom, ki hitethette ezt el idehaza... Az unalom beteggé tette
                  az embert, a honvágy is unalommá vált, veszekedtek, hogy egy kicsit
                  felfrissüljenek, szidták a rossz étkezést, fáztak... Csak akkor jött egy kis
                  javulás, mikor műhelyben lehetett már dolgozni vagy kiküldték az embert parasztnak
                  valahová. Akár egy asztalostól vagy kapástól kérne expresszionista átéléseket,
                  akár tőlem.</p>
					<p>- A readingi fogház sem lehetett jobb, mégis megírta Wilde...</p>
					<p>- Igen, ez volt az! - riadt fel egyszerre Gyárfás - az a kékkötésű könyv a
                  könyvtáramban! - zavarba jött és kezdte magyarázni: - Egyszer eszembe jutott
                  belőle valami és nem tudtam, hol olvastam, de azóta nem is gondoltam többet rá...
                  persze, hogy ez volt!</p>
					<p>- Igazán nem érdemes, hogy eszébe jusson az a banalitás, - szólt közbe egy
                  gyerekarcú, fanatikus szemű. - Nem értem, mikor likvidálják már ezt a sok ócska
                  papirost.</p>
					<p>- Tőzsdekifejezésekkel hajigálózni is banalitás.</p>
					<p>- A banalitás nagyon szép lehet - szólt közbe csendesen Sándor. A kis fanatikusnak
                  fogta pártját, habár a másik ugyanazt kifogásolta, amit ő az elébb Válinál. - De
                  csak a maga eredeti egyszerűségében, ha mint ilyet, mint mindennapot fogadjuk el.
                  Nem eléggé érdemes arra, hogy kerülgessük, sem az életben, sem az irodalomban.</p>
					<p>- Majd ha készen leszel a mindent elsöprő ultranizmussal, az úgyis megöl minden
                  banalitást - gúnyolódott a másik.</p>
					<p>- Mivel? - kérdezte udvariasan csodálkozva Sándor.</p>
					<p>A gyerekképű boldogan kapott a kérdésen: - Uram, ma a világ megváltozott. Minden
                  mechanizálódik. Az eszmék új analízise megköveteli, hogy a vers is felbomoljon,
                  analizálódjon és új síkszerűséget nyerjen... A technika megköveteli, hogy új
                  megjelenési formában nyilatkozzék meg. A plakát, a rádió, a vetített színpad, az
                  ultranizmus az új művészet transzcendáló formái. A plakát villanyplakát lett. A
                  vetített kép új színművészet. A rádió megteremti az új zenét. Az ultranizmus a
                  technika új költészetét, nem tartalmilag, hanem formában. Azonos elvi
                  meggondolások...</p>
					<p>- Nem értem, - fordult kissé restelkedve, de nagy szeretettel Gyárfás a kigyúlt
                  szemű fiú felé, aki úgy sietett elmondani a magáét most, mikor valaki hallgatta. A
                  többiek már az első mondatnál tovább beszélgettek és az erősödő zajban el is
                  vesztett szavakat, vagy csak találomra következtetett egy-egy szóra.</p>
					<p>- Pedig most még elég egyszerűen beszél - mondta Váli. - Egy félóra mulva már a
                  szavak maguk is transzcendáló ruhában táncolnak a szenvedélyek őszülő
                  telegráfdrótján oxidált asszonyhúsok smaragd liftje felett s a többi.</p>
					<p>- De kérem, kérem, hallgassa meg, lehetetlen, hogy meg ne értse... hiszen
                  Oroszországban az új művészet teljesen lerázta már a férges elpolgárosodást...</p>
					<p>- Csalódik kérem, én arról semmit sem tudok. Ne költsenek semmi érdekeset abba a
                  kicsinyes nyomorúságba bele, amin mi foglyok keresztülmentünk. Olyan nyomorult kis
                  polgári életet itt nem is ismernek... vagy azt hiszi, hogy, mert mindenfelé
                  gyilkoltak és az ember sohasem tudta, mikor kerül reá a sor, ez valami nagyszerű
                  szenzáció volt? Úgy féltünk, mint egy suszter, aki látja, hogy bemászik valaki az
                  ablakán éjszaka... És ha mi öltünk...</p>
					<p>Megakadt, megrázta a fejét. - Jobb erről nem beszélni.</p>
					<p>- A háborúról?</p>
					<p>- Nem... a háború - rend volt... a többi káosz. Nem érdemes róla beszélni...</p>
					<p>Érezte, hogy a vér megint elhagyta az arcát. Halálosan sápadt lehet. Nem is
                  hallgatta tovább, mit beszélnek a többiek, csak egyes szavak futottak át a
                  tudatán... Megint kikapcsolódott ebből a világból, a másik ént
                  felébresztették...</p>
					<p>- Nem jól érzed magad? - kérdezte Váli.</p>
					<p>- Dehogy... csak nem szeretek oda visszagondolni, mindíg felizgat - nem, nem ez a
                  helyes szó rá... éppen ellenkezőleg eltikkaszt, elbágyaszt...</p>
					<p>Nem is tudott többé résztvenni a beszélgetésben és csak azt várta, hogy feltűnés
                  nélkül elmehessen. De Váli vele tartott és a szép, tiszta éjszakában együtt mentek
                  tovább. Sándor fellélekzett. Nem beszéltek, de érezte, hogy ismét kezdi
                  visszanyerni önmagát.</p>
					<p>- Mit mondasz a legújabb ultranista bolondhoz? - szólalt meg Váli.</p>
					<p>- Ő a legkedvesebb mindannyi közt... Csak ne állj meg a csodálkozástól, jól esik a
                  járás. Ő a legkülönb, mert hisz a dolgában. Ti nem hisztek semmiben, csak
                  beszéltek.</p>
					<p>- Ugyan kérlek, azt ma már senki sem hiszi, hogy a hit hegyeket mozdít el, ez
                  semmit sem jelent.</p>
					<p>- De igen, embert jelent; ti, ti olyan árfolyamok vagytok, az ember nem tudja,
                  milyen érték áll a papiros mögött. Ez pedig, ha bolond, ha zseni, de ember.</p>
					<p>Újra elhallgattak. Váli dörmögött valamit bolond idealizmusról, de olyan
                  megnyugtató volt az éjszaka, olyan csendes, olyan meleg, bizalmas és bizalmasságra
                  hívó, hogy elvette a kedvét a vitatkozástól. Egyik sem gondolt a hazamenetelre,
                  mintha vártak volna még valamit az éjszakától.</p>
					<p>A hídon Sándor megállt és nézte a vizet, a kivilágított partot. - Nem is képzeled,
                  mennyire szeretem. - Olyan halkan mondta, mint egy szerelem bevallását.</p>
					<p>- Én már meg sem látom. - Váli sóhajtott. Szinte irigyelte a másikat. - Emlékszel
                  még a Jeniszeire?</p>
					<p>Sándor összerázkódott és nem felelt.</p>
					<p>- Sok borzalmon mehettél át még azután, hogy emlékezni sem akarsz.
                  Megváltoztál.</p>
					<p>- Sok tekintetben te is. Valami furcsa keserűség van benned, amit régen nem
                  ismertem.</p>
					<p>- Nem csodálkoznál rajta, ha itthon lettél volna. Nem akarok a zsidó újságírók
                  stílusába esni veled szemben, de az a gyűlölet, melyet végigéltünk, meg kellett,
                  hogy változtasson bennünket.</p>
					<p>- Ugyan! sohse voltál nagy zsidó, mit izgat téged az antiszemitizmus?</p>
					<p>- Nem voltam, igaz! De én is, mi is rájöttünk a fajtánkra. Ti nem fogadtok el,
                  tartoznunk kell valahová. Ti tanítottatok meg a fajvédelemre. Különben én, mikor a
                  háborúban voltam, már átéltem valamit...</p>
					<p>Hirtelen elhallgatott. Már a pesti Dunaparton jártak és leültek egy padra. Gyárfás
                  várakozóan nézett a Gellérthegy fénylő pontjaira, de nem szólt. Váli küzdött
                  magával, hogy elmondja-e? Meg fogja-e érteni ez az idegen? És benső titkos
                  remegéssel félt, nehogy szentimentálisnak tartsa. De olyan erős, olyan kínzó volt
                  a vágy, hogy egyszer beszéljen róla éppen egy „idegen” előtt, hogy már mondta is
                  halkan, csaknem rekedten az izgatottságtól: - Akkor fedeztem fel a fajtámat...</p>
					<p>Gyárfás meglepetten nézett rá oldalról. Nem az volt, akit ismert, a gúnyolódás, a
                  fensőségesség álarca eltűnt, egy szegény, szenvedett ember csúnya profilja...
                  egyszerre megszerette. - Nagyon mély megrendülés lehetett - mondta ő is
                  halkan.</p>
					<p>- Gyűlöltem a háborút, mint a fajtám emberei mind. De nem tudtam kimenekülni. Egy
                  szuronyrohamban kellett résztvennem... Vagy én, vagy a másik, hát mentem előre,
                  vittek és egyszerre ott volt előttem egy emberi test, egy arc és én már szúrtam
                  is. És akkor, a rémült, eltorzuló arcban a reszkető száj zsidó szavakat kezdett
                  mondani... hangosan... a Jehovához kiáltva, szavakat, amelyeket minden zsidó
                  ismer... a haldoklók imádságát... Az egész egy pillanat volt - képzelheted - és
                  abban a hihetetlenül rövid, időtlenül rövid pillanatban a fajomra eszméltem.
                  Megéreztem a fajtámat olyan megrendítő mélységgel, mintha Ábrahámig éreztem volna
                  vissza és a borzadályt, hogy talán megöltem, biztosan megöltem a
                  testvéremet...</p>
					<p>Megakadt. Az izgalom elfojtotta a hangját. És lassanként egy más érzés, - a harag
                  önmaga ellen, hogy elmondta - ilyen egyszerűen mondta el. Szentimentálizmusnak fog
                  hatni ebben a szép szentimentális estében, hogyan érthetné meg ez az idegen?</p>
					<p>- Igen, értelek - mondta abban a percben Gyárfás a hosszú hallgatás után.</p>
					<p>- Még sohasem mondtam el keresztény embernek. - Azután ezen is bosszankodott.
                  Mintha mentegetőzés lett volna.</p>
					<p>- Igen, értelek - ismételte Gyárfás. - Csak azon csodálkozom, hogy arra nem jöttél
                  rá azonnal, hogy mindegyik, akit megöltünk, a testvérünk volt.</p>
					<p>- Azt beszéled, amit a pacifisták, a ti szemetekben a legkárhozatosabb
                  emberek.</p>
					<p>- Igen, hiszen éppen ez az... Lehet-e annak lenni, míg emberek közt élünk és ha
                  nem lehet, meddig terjedhet a gyilkosság joga? Ez a szörnyű kérdés nekem kínzóbb,
                  mint a lenni vagy nem lenni. Hol végződik a testvériség? Az egyénnél, a
                  fajtánál... Nem, ne beszéljünk róla! - Levette a kalapját és végigsimított a
                  homlokán.</p>
					<p>- A fajtám tilalmát én mindenesetre a létem gyökeréig éreztem.</p>
					<p>- Az a csodálatos - mondta egyszerre Gyárfás egészen más hangon, szinte támadóan
                  keresve a vitát, hogy attól a lenni vagy nem lenni kérdéstől tovább jussanak, -
                  hogy ti, akik így éreztek, olyan kevéssé értitek meg a mi fajszeretetünket, vagy
                  bármilyen más nacionalizmust? - Egyszerre áthevítette az, amit mondani akart és
                  újra közvetlen lett a hangja. - Miért? Miért áll annyira útjában a ti
                  törekvéseiteknek? Sokszor gondolkoztam ezen, mióta itthon vagyok. Hiszen elfértek
                  ti is, elfértetek akkor is, mikor még nem volt felszabadítva a zsidóság. Mire
                  nektek ez a veszett uralomvágy?</p>
					<p>- Uralomvágy? És mire jó nektek? Minden fajta és nemzet uralkodni akar, ez az élő
                  kifejezése; abban a percben, amikor ráébresztettek, hogy külön fajta vagyunk, a
                  faj uralomvágyát is felkeltettétek.</p>
					<p>- Tévedsz. A zsidó világuralomvágy sokkal régibb, mint a mai antiszemitizmus. A ti
                  fajotok keze sok ellentétes helyen volt benne az idők felkavarásában, csak a
                  kommunizmus és a kapitalizmus távolságára gondolj...</p>
					<p>- Ugyanazokat beszéled, mint fajvédő újságaitok. De nem is mondom, hogy nincs
                  igazatok. Igaz, hogy a zsidó külön fajta, igaz, hogy uralomra tör minden úton. De
                  kinek van több joga hozzá, nektek, vagy nekünk? Hiszen nincs a világon olyan
                  nemzet, amely egyfajta volna, a te magyar véredben hány percent a magyar? A
                  zsidóság tiszta fajisága 4000 év minden nyomorúságán keresztül fenntartotta magát
                  és igen, igen, ott volt mindenütt, ahol a történelemben fel kellett zavarni az
                  eszméket. Talán már Jézus előtt is...</p>
					<p>- Várj csak, hadd feleljek én is! Senki sem beszél tiszta fajiságról - talán a
                  tietek sem az, - hanem a kialakult történelmi fajról. Igaz, hogy én tudományosan
                  nem értek ezekhez a kérdésekhez, de aki a háborúban volt, tudja, hogy minden
                  nemzetnek mennyire megvolt a közös, jellemző vonása még a gyávaságban és a
                  bátorságban is, pedig ez a legprimitívebb megnyilvánulás, jóformán csak
                  önfenntartás és kötelességérzés dolga. És ha ti a saját fajtátok öntudatával
                  küzdetek az érvényesülésért, miért veszitek rossz néven, ha mi is azt akarjuk?
                  Főleg miért akarjátok a mi, vagy bármely más fajta érzésének álarca alatt saját
                  céljaitokat elérni? Becsülöm benned, hogy zsidónak vallod magad... de nem engedem
                  meg, hogy a ti eszméitek érdekében a mi történelmünket zavarjátok fel.</p>
					<p>- A mi eszméink vannak a kereszténységben is!</p>
					<p>- Ez a ti legerősebb ütőkártyátok, pedig azt hiszem, hamis kártya. Magad is tudod,
                  mennyit írtak róla, hogy Jézus nem a ti fajotokból származott.</p>
					<p>- Ő maga a próféták utódjának tartotta magát.</p>
					<p>- Igen, a próféták Jézus elődei voltak és éppen úgy az ellen a sémi szellem ellen
                  harcoltak, amely ellen mi. Az ótestamentom a legerősebb bizonyíték. Azért is
                  fogadta el a kereszténység a prófétákat, úgy, ahogy Michelangelo festette meg
                  őket, keresztény szellemben és értelemben... Hallgass meg, kérlek, ne szakíts
                  félbe, nem vagyok jó előadó. De ha még nem volna is igaz, amit bizonyítani akartak
                  és Jézus csakugyan zsidó volt is, fajilag, szellemileg mindenesetre a
                  legnagyszerűbb reakció, vagy akár forradalom volt a zsidóság ellen, hiszen ezt
                  Jeruzsálem be is bizonyította a keresztrefeszitéssel. Olyan reakció nemcsak a
                  zsidósággal, hanem az egész sémi fajjal szemben az indogermán szellem javára, hogy
                  még a nem hivő is kénytelen isteni eredetre, vagy hatásra következtetni
                  belőle.</p>
					<p>- Úgy, tehát te már Babilont, Egyiptomot is beleviszed az antiszemitizmusodba?</p>
					<p>- Ehhez nem vagyok elég tudós, ha bizonyítanom kellene. Ha akarod, tekintsd valami
                  filozófiai regénynek vagy költeménynek, de én már régen, még tanulásaim idején azt
                  éreztem, hogy itt két nagy világszellem áll ellentétben, a sémi és az indogermán.
                  A kettő között a mi fajtánk, a speciálisan hadakozó, a küzdelemért önmagáért
                  harcos fajta, a sémi ellen fellázadt szellemet: a buddhizmust, bramanizmust, a
                  kereszténységet fogadta el a magáénak. Hiba volt-e, hogy nem ragaszkodott a saját
                  ősi gondolkozásához, ezen vitázzanak a turánisták. Én csak a szellem történelmi
                  harcáról beszélek. De eltértem a fődologtól. Ezért kellett a nem zsidó isteni
                  szellemnek a sémi fajból származni, hogy a feszültség vagy ha akarod, a
                  dialektikai ellentét erősebb legyen - habár nem eléggé ismerem Hegelt sem. Sajnos,
                  mindenhez szakértelem nélkül szólok hozzá, de érzem, hogy igazam van, mert
                  különben miért tagadtátok volna meg a jézusi szellemet, ha a ti szellemetek lett
                  volna?</p>
					<p>- Érdekes gondolat - mondta egy pillanatnyi hallgatás után Váli. Gyárfás önmagába
                  merült mosolygással, félig lehúnyt szemmel ült mellette. Milyen régen nem beszélt
                  így, érezte, hogy gondolkozása egészen izgalomba jött. Igen, mert mellette volt az
                  ellentmondás szelleme, mely felzavarja a gondolatokat.</p>
					<p>Egy ideig hallgatva ültek. Gyárfás a Gellérthegy fekete tömegének földi
                  fénypontjait nézte, ahogy a csillagfényekig emelkedtek. Váli elgondolkozva
                  figyelte a Gyárfás arcát. Lassankint bosszankodni kezdett. - Gój! - gondolta. És
                  nehogy szellemi gyávasággal vádolhassa magát, mintha nem merné megmondani, amit
                  gondolt, mindjárt ki is mondta:</p>
					<p>- Ilyet is csak keresztény tehet; elmondasz valamit, amiből könyvet lehetne írni.
                  Hátha elveszem az eszmédet?</p>
					<p>Gyárfás nevetett: - Neked adom. De jól írd meg!</p>
					<p>Váli dühbe jött: - Ez is jellemző. Tudod, miért nem írod meg? Mert lusta magyar
                  vagy ahhoz, hogy elolvass tíz könyvet és végiggondold becsületesen azt, amibe
                  belekaptál; annyi a tehetség köztetek, hogy az ember elálmélkodik, te, egy
                  bankfiú, történelemfilozófiát csinálsz csak úgy naturalista módra, mint a cigány a
                  nótát játssza, de egyikőtöknél sem sül ki belőle semmi, mert elálmodjátok az
                  életet. Egy szikra ambíció nincs bennetek!</p>
					<p>- Nem csinálunk tíz könyvből egy tizenegyediket...</p>
					<p>- Nem, mert katonának vagy parasztnak születtetek.</p>
					<p>- Ezt persze sértésnek szántad... Ha tudnád mennyire tévedsz!</p>
					<p>- Nem akarlak sérteni, de ami igaz, igaz! Elálmodni vagy elhadakozni, elmulatni
                  vagy elinni az életet, ez a te fajtád filozófiája.</p>
					<p>- Hallgass ide! - Gyárfás rekedtre nyomta el a hangját, hogy ne kiabáljon. - Ez az
                  állítás már nemcsak a ti bűnötök, hanem a saját fajtánké is. Mióta hazajöttem,
                  olvastam egy csomó regényt, novellát, mind erről szóltak. Hát ugyan ki tartotta
                  fenn ezt az országot ezer évig? Hadakoztunk, mert a nélkül elpusztultunk volna, de
                  nemcsak háború volt itt, hanem államalkotás, fenntartás és még kultúra is,
                  amelyhez mindegyikhez kellett jó adag szellem és etikai energia! És ahhoz, hogy ez
                  a föld teremjen, mégis kellett munka is... Ne beszélj a jobbágyságról, az megvolt
                  másutt is! És úgy inni, mint a germán, senki sem tudott, de csak merné egy német
                  író azt mondani, hogy elitták az országot!... Nálunk szabad, mert nektek ez
                  tetszik...</p>
					<p>- Miért csúszik ki a föld alólatok és megy zsidókézre? Magatok panaszoljátok!</p>
					<p>- A régi családoknak hat-nyolc gyermekük volt és szétdarabolódott a föld.
                  Kisgazdák, parasztok lettek, nem baj. Sok család nem tudta elég gyorsan
                  megtanulni a készpénzzel gazdálkodást 48 után. Mi lassúbbak vagyunk és a ti
                  lendületes mohóságtok erő volt, de Isten ments, hogy mi megtanuljuk, mert a mi
                  lassúságunk is erő. Nem igaz, hogy tőletek kellene megtanulni az előretörést, a
                  pénzhajszát...</p>
					<p>Egyszerre István jutott az eszébe és megakadt.</p>
					<p>- Isten ments - mondta újra.</p>
					<p>- De könnyen megharagszol.</p>
					<p>- Nem, nem... de ha ismernék azt a dzsentrit igazán, akikről évtizedek óta ezen a
                  fölényes, lenéző hangon írnak, pedig egyik sem ismeri. Éppen ezért beszél az ember
                  hiába róla. Menjünk haza. Nem akarok összeveszni veled, még ha nem értesz is meg,
                  az érettségim és a fogságom társával. Emlékszel, hogy hajítottad hozzám a
                  matematikai tétel megfejtését? Éppen az orromra esett a papírgombóc, persze
                  Kriványi észrevette, de nem szólt semmit.</p>
					<p>Felállt és visszafordultak a pesti hídfőhöz. Olyan csendes volt a tér, hogy a Duna
                  hangját meghallották; nyugodt, ritmikus loccsanással ütődött a parthoz. Ők sem
                  beszéltek, szinte misztikus tisztelettel az ősi hang iránt a néma éjszakában.
                  Sándor bánatos boldogsággal hallgatott, ismerte ezt az érzést régenről; szép
                  falusi éjszakák, mulatságok fáradtan boldog éjszakái, múló szerelmes éjszakák,
                  ideálisan vágyó éjszakák mély pillanatai...</p>
					<p>- Itthon vagyok - mondta egyszerre hangosan és maga is felrettent. Azt hitte, csak
                  gondolat volt, mely most beleszólt az éjszakába.</p>
					<p>- Már egészen itthon? Nálam hosszabb időbe telt.</p>
					<p>- Egészen... milyen különös... honnan gondolod?</p>
					<p>- Nem értelek.</p>
					<p>- Van úgy, hogy nem egészen. Mert azt, aki itthon van, megzavarja a másik...</p>
					<p>- A másik? Kicsoda?</p>
					<p>- Az, aki odakint fogoly volt... az a másik, nem én...</p>
					<p>- Te, komolyan beszélsz? Kettős ént érzel magadban? Hiszen ez hallatlan
                  érdekes!</p>
					<p>- Azt hiszed? Talán nem is kettő van az emberben, hanem sok... nem is ismerjük
                  valamennyit, mert nincs alkalmuk, hogy cselekedjenek... van egy, amelyet magunknak
                  hiszünk és a többi ember is azt tartja az énünknek. Aztán közbejön valami és a
                  másik, egy ismeretlen másik legyőzi azt a magunkat, a többi ember pedig felkiált:
                  érthetetlen! Ostobaság, minden, minden érthető! Csak az az érthetetlen, hogy az
                  egyik én felelős a másik tetteiért... Szamárságokat beszélek? - kérdezte hirtelen
                  egészen más hangon, egy kis kényszeredett nevetéssel.</p>
					<p>- Sőt! Meglepően érdekes... dehát... hiszen erről regényt írhatnál!</p>
					<p>- Isten ments! - Sándor megborzongott és igyekezett a szavak által szinte
                  mágikusan felidézett másikat elnyomni magában.</p>
					<p>A Belvárosi kávéház mellé értek és csaknem egyszerre fordultak mindketten a
                  bejárat felé. Vali inkább megszokásból, de Gyárfás valósággal féltében az éjszakai
                  kísértetjárás felidézésétől.</p>
					<p>Még sokan voltak bent zárás előtt. Leültek és a hirtelen éles fényben valami
                  feltűnt Gyárfásnak a Váli arcán, valami idegen. Kíváncsian kezdte részletezni.
                  Egészen a régi vonások, az orr kevésbbé feltűnő, mint az érettségi idejében, de a
                  száj jellegzetesebb lett, elvesztette gyerekformáját és a szeme - igen, ez is
                  háborúban volt, de még valami más is... nem tudta, mi. És mennyire megkopaszodott!
                  Hiszen egyidősek voltak...</p>
					<p>- Nem is kérdeztem még, hogy házas vagy-e?</p>
					<p>- Dehogy! Azért van nekem, akit szeressek... Szép asszony, jó asszony... -
                  Hirtelen elhallgatott.</p>
					<p>Gyárfás türelmetlenül vont vállat. Pedig Váli nem egészen cinizmusból beszélt így.
                  Elégedetlen volt magával. Már előbb bosszantotta, hogy a faji vitában a másiknak
                  engedte át az utolsó szót, csupa intellektuális érdeklődésből a Gyárfás gondolata
                  és lustasága iránt, most pedig a másiknak tagadhatatlanul érdekes, bár ügyetlen
                  önanalizise olyan különös mélységet fedett fel a szellemileg annyira lebecsült
                  emberben, hogy ezt akarta az egész előbbi hangulatot nevetségessé tevő nyiltsággal
                  megbosszulni a másikon és magán is.</p>
					<p>- Kérlek, ne beszélj így, nem élvezem ezt a hangot - mondta Sándor egy kis
                  kényelmetlen hallgatás után. Inkább kelletlen volt a megjegyzése, mint
                  visszautasító.</p>
					<p>- A dzsentri úr csak kitör belőled.</p>
					<p>- Kitör? Azt hiszem, az is vagyok, legalább most...</p>
					<p>- Und ich bin nur ein armer Jud! - Váli tenyerét kifordítva, olyan fenntartás
                  nélkül tréfált német zsidó zsargonjával, hogy Sándor elnevette magát.</p>
					<p>De habár mind a ketten megmaradtak a tréfás hang mellett, nem találták meg többé
                  egymást. Mikor újra kint voltak az éjszakában, már érezték, hogy nem tudnak
                  egymással mit beszélni.</p>
					<p>A rosszul világított utca, melyen végigláttak, most nem volt nagyvárosias. Egy
                  lélek sem járt. Olyan csend volt, mintha nagyon távolból a puszták hallgatása
                  akart volna hozzájuk szólani. Mindegyik messze innen, falun született és ez
                  Váliban is megszólalt.</p>
					<p>- Emlékszel - mondta halkan az egyik... és szinte nem tudták, melyik mondta.
                  Mintha személytelenül szólalt volna meg valami közös mult a most messze, végtelen
                  messze érzett gyermekkorból. Egyik sem beszélt tovább.</p>
					<p>De a hallgatás kezdett súlyossá válni és Gyárfás ideges lett tőle. Nem, ez a
                  hallgatás többet jelent, mint amennyit ezzel az idegen emberrel szemben
                  megengedhetne magának. Egyszerre kezet nyujtott és jó éjszakát mondott. Mind a
                  ketten megkönnyebbülve mentek tovább.</p>
					<p>- Furcsa ember - gondolta Gyárfás - szentimentális és cinikus egyszerre. Valahol,
                  mélyen elrejtve lehet az igazi énje. Olyan... olyan, mintha elhantolatlan sír
                  lenne az ő lelkében is... talán az egész fajának a lelkében... Bizonyos, hogy nem
                  értenék meg egymást egészen soha és bizonyos, hogy ő is elégedetlen a mai estével,
                  ő is megbánta azóta, amit magáról beszélt...</p>
					<p>Váli is elgondolkozott. Mi vonzza ehhez az emberhez és egyáltalában az ilyen
                  emberekhez? Az ellentét érzése, az izgalom keresése, annak tudatában, hogy nem
                  értik meg egymást? Mindíg újra azt a kívánságot találja magában, hogy jól esnék
                  megbántani, visszaadni neki mindent - és tulajdonképpen szereti. Pedig ő nem
                  szerethet - gondolta hideg fölénnyel. - Kár volt, hogy magamról beszéltem
                  vele.</p>
					<p>...Mikor Gyárfás az Egyetem-utcába befordult, egyszerre mintha megélénkült volna a
                  város. Mindenünnen társaságok bukkantak fel, beszélgető csoportok álldogáltak,
                  messziről hallotta a fiatal hangokat, elment mellettük és nagy szeretettel fordult
                  meg utánuk. Olyan hálás volt, megint eszébe juttatták, hogy ő is fiatal...</p>
					<p>Mikor hazaért, benyitott az Ákos szobájába. Aludt és nem mozdult meg, mikor a
                  másik szobából a világosság benyúlt az ágyáig. Aludt, mint egy gyermek.
                  Visszament, betette az ajtót és megállt az ágya mellett. Vajjon eljön-e az, aki az
                  ő álmából elűzte a gyermeknyugodtságot?</p>
					<p>Mire behúnyta a szemét, már nem Gyárfás Sándor volt, a banktisztviselő, aki ott
                  feküdt. Szasa volt és az idegen asszony, az örök idegen és idegenségében
                  százszorosan csábító állt előtte, itt Pesten, a szobájában, az ajtófélfához
                  támaszkodva, azzal a hanyag állással és nem szólt. De Szasa látta a szavait:
                  „Megbántad? Most is szeretsz?”</p>
				</div>
				<div type="chapter">
					<head>IV.</head>
					<p>Aznap este Blanka is fáradt volt, mikor hazaérkezett. Meddig fogja még bírni?...
                  Meddig tart még ez az őrült láz, melynek rabszolgájává szegődött.</p>
					<p>Megfürdött, egészen átöltözött, hogy felfrissüljön. Míg a fürdőszobában a tükör
                  előtt állt és könnyű, egyszerű ruhát vett magára, Sándorra gondolt. Mostanában
                  sokat gondolt rá. Érdekesnek, sőt titokzatosnak találta, lehet, hogy az orosz
                  fogság romantikája csábította... de hiszen mást is ismert, aki ott járt és
                  visszakerült. Ez az ember nyugtalan volt, változó, érthetetlen és ma... olyan
                  mélyen megható.</p>
					<p>Meggyujtotta a tükör felett is a lámpát és gondosan megnézte az arcát. Még egészen
                  friss és fiatal volt. Semmi ránc sehol... Csak talán az az egészen fiatalos báj
                  hiányzik már róla, az a bizonyos hamvasság. Nem szépség, mint az unokahuga, de
                  elég szép. Tetszik. Jól esett, ha ezt finoman éreztették is vele, de hol volt
                  ettől még a szerelem! Egyáltalában kerülte, hogy szerelemre gondoljon, különösen,
                  ha Gyárfás járt az eszében.</p>
					<p>Még a tükör előtt állt, mikor egyszerre egészen tisztán érezte, hogy nem úgy
                  beszélt ma vele az ebédnél, mint kellett volna. Milyen rideg és doktriner volt
                  minden, amit mondott, bizonyos, hogy Gyárfás mást várt tőle; mintha nem éppen
                  olyan jól ismerte volna ezeket az igazságokat ő is! Kínos zavarral érezte, hogy
                  nem találta el a hangot, egyenesen ostobán viselkedett. Hol volt az asszonyi
                  intuiciója?... De miért nem beszélt Gyárfás nyiltabban? Mi bánthatta
                  tulajdonképpen? Miért volt olyan szörnyű sápadt, mikor a vendéglőbe elindultak?...
                  És az a kikényszerített vita!... Vajjon milyen titkos gondolatára akart választ
                  kapni, talán éppen azt az igent, melyet megtagadott tőle. Mert most egyszerre
                  tudta - későn tudta -, hogy ez rejtőzött az egész meghívás és beszélgetés
                  mögött.</p>
					<p>Elővette azt a regényt, amelyet tegnap éjjel hagyott félbe, akkor alig tudta
                  letenni a kezéből, most minduntalan elvesztette a mese világát a lelkéből. Aztán
                  ölébe esett a könyv is... Szegény Gyárfás, valósággal halálosan sápadt volt, pedig
                  azelőtt semmi baja nem látszott, mi bánthatta? Mire gondolt? Istenem, milyen
                  emlékei lehetnek!</p>
					<p>Mikor bement vacsorázni, nagynénje és unokahúga már az asztalnál ültek. Nem
                  először vette észre, hogy Dóra festi magát és különben is sok kifogása volt a
                  viselete ellen és mikor a leány nagy tralalával kiment vacsora után a szobából,
                  felemlítette a nénjének. Kalmárné felnézett. Szomorú arca élő szemrehányásnak
                  érzett az egész fiatalsággal szemben. De azért csak vállat vont.</p>
					<p>- Mit csináljak vele? Azt hiszem, te is láthatod, hogy nem bírunk a fiatalokkal.
                  Miért gyűlöltessem meg magam vele? Igy legalább remélhetem, hogyha fontosabb
                  dolog fordul elő az életében, mégis csak bizalommal lesz hozzám.</p>
					<p>- Az a hiba, hogy ti vesztettétek el a biztonságot magatokban. Azért nem tudtok
                  hatni rájuk.</p>
					<p>- Hogyne vesztettük volna el! Biztonság önmagunkban? honnan? mi jogon?
                  Biztosíthatjuk mi nekik vagy én Dórának a jövőt? mit ígérjek neki, mikor
                  kijelenti, hogy a saját élete az ő dolga, hogy nem akar sem megsavanyodni, sem
                  vénlány maradni, hogy élvezni akarja az életet, ameddig lehet. És még ha magának
                  kellene is majd megkeresni a kenyerét, akkor is úgy fogja beosztani, hogy a kenyér
                  mellé mulatság is jusson... Különben beszélj vele, ha tudsz.</p>
					<p>Blanka bement a hálószobába és egyenesen megkérdezte: Dóra, miért fested
                  magad?</p>
					<p>Dóra elhuzta az arcát. - Prédikálni akarsz? Gyere inkább, nézd át velem az új
                  divatlapot. Most a Feminát vettem meg.</p>
					<p>- Hogy dobálod ki a pénzedet!</p>
					<p>- Ne légy vénlányos! Ha olyan szép termetem volna, mint neked, minden bankigazgató
                  utánam futna. Gyere, inkább megmutatom, milyen szép lehetnél, kifestelek egy
                  kicsit, egy ici-picit! Hadd fájjon a szíve a bankigazgatóknak!... De hiszen piros
                  vagy, elpirultál! A bankigazgató miatt?</p>
					<p>- Csacsi! Nem bolondozni jöttem, hanem éppen azt akarom megmondani, hogy ne fesd
                  magad olyan feltűnően! Ilyen fiatal leány!</p>
					<p>- Lári-fári!! Mama ilyen korában már asszony volt és én ha most kerültem is ki az
                  iskolából, jól tudod, hogy testileg-lelkileg kifejlett nő vagyok. Bízzátok csak
                  rám az életemet! Mit akartok velem? Azt hiszed, ezzel az arccal és
                  temperamentummal tanítónő leszek? Élni akarok, míg szép és fiatal vagyok... és ha
                  nem lehetnék filmszínésznő, inkább leszek egy gazdag ember maitressze, mint az
                  állam szolgálója...</p>
					<p>- Dóra! Elfelejted, ki vagy!</p>
					<p>- Nő vagyok, fiatal vagyok, szép vagyok!</p>
					<p>És milyen szép volt! Honnan vette ezeket a mozdulatokat? Hol látta ezt a tartást,
                  melyet le lehetett volna azonnal rajzolni abba a francia lapba, melyet a kezében
                  tartott!</p>
					<p>- Ne beszélj mamának róla, ő sohasem értené meg és úgy sajnálom szegényt a
                  stoppolásaival, házi gondjaival, meg a felírókönyvével, mintha azzal olcsóbb lenne
                  a kel, ha felírja az árát, olyan hiábavaló... Egyáltalában olyan hiábavaló az
                  olyan élet, mint az övé, a szívem fáj érte!</p>
					<p>- És ha megöregszel?</p>
					<p>- Száz esztendő múlva! Csak nem gondolok még arra is! És akkor már - bánom is én!
                  Különben addig sok pénzt fogok összegyűjteni és ha nem, hát nem bánom, nem bánom,
                  nem bánok semmit... Blanka! Én boldog akarok lenni és szépen élni - sokat mulatni
                  közbe! - Hangja meglágyult és olyan gyermekes volt, mintha karácsonyi ajándékra
                  vágynék.</p>
					<p>Blanka csak halkan mert felelni: - Ne kezd még és ne azokkal a gyerekemberekkel,
                  akikkel szaladgálsz és kacérkodol!</p>
					<p>- Ó! Az csak mulatság és gyakorlat. - A hang most már száraz és nyugodt volt. -
                  Hallgass meg, Blanka, ne is töltsd velem az időt. Nagyon szeretlek és sajnállak,
                  hogy így elrontod az életedet. Én mást akarok és tudom, hogy mit! Nem
                  könnyelműségből beszélek, mint gondolod, te elég fiatal vagy, megérthetnél, ha
                  nem neveltek volna olyan szörnyű erkölcsösnek. Ma más világ van és én annak
                  vagyok a gyermeke. Most tizenhét éves vagyok. Húszéves, nem, már tizennyolcéves
                  koromban sem akarok melegített főzeléket enni vacsorára és ahhoz az eljövendő
                  vacsorához illő stílusban akarok élni. És ha még több évig kellene is várnom, ne
                  félj, addig tartogatom magam, míg el nem érem. Nem dobom el a leányságomat sem
                  kalandért, sem szerelemért. Érted! Mert olyan szerencsére nem is merek számítani,
                  hogy szerelem és pénz is... erre nem szabad számítani.</p>
					<p>Egy pillanatra árnyék borult homlokára: kalászszőke haja hullott előre, amint
                  lehajtotta fejét. A végén már kissé zihálva beszélt, hangja elvesztette azt a kis
                  szemtelen önbiztonságot és Blanka úgy megszerette ebben a percben, mint még soha.
                  Az anyja után az ő vére is volt és ki tudja, milyen elnyomott vidéki élet vágyai
                  törtek most szabadjára a felszabadult utódban?</p>
					<p>- Csacsi vagy, még nem tudod, mi a szerelem és hogy megtáncoltatja az asszonyt. Jó
                  éjszakát és légy okos.</p>
					<p>Az ebédlőasztal mellett ott ült Kalmárné és csakugyan stoppolt. Mellette az
                  asztalon egy lekoptatott ceruza mellett a kockásfedelű felírókönyv várta az
                  aggodalmas számokat.</p>
					<p>- Tudtál beszélni vele?</p>
					<p>Blanka a fejét rázta.</p>
					<p>- Olyan szomorú, hogy az ember nem érti a saját gyermekét.</p>
					<p>- Azt hiszed, hogy titeket jobban megértettek az öregek?</p>
					<p>- Igen. Meg vagyok győződve, hogy soha ilyen nagy különbség nem volt két nemzedék
                  között. És milyen gyorsan ment ez a változás! Két vagy három éve? Talán három is
                  már - az én kislányom volt; ma csodálkozva nézem, hogy ez-e az, akit én hoztam a
                  világra? Honnan vette ezeket a mozdulatokat?... Én sohasem jártam így...</p>
					<p>Blanka elnevette magát. Ellenállhatatlanul humoros volt ez a gondolat! A nénje és
                  Dalcroze vagy Menzendick! Megsimogatta a haját és azt a kemény kis kontyot tarkója
                  felett. Kár, hogy ennyire öregíti magát. Egészen fiatalos lehetne, jó alakja van
                  és ha a hajszíne meg is kopott kissé, nem kellene így fésülködnie. Negyvenéves
                  asszonyok még táncolnak és udvaroltatnak maguknak.</p>
					<p>- Te is csak nevetsz rajtam!</p>
					<p>- Dehogy! Csak szeretném, ha könnyebben tudnád venni az életet.</p>
					<p>- Én? Az özvegyi nyugdíjammal és egy felnőtt, hóbortos, modern leánnyal?</p>
					<p>Blanka megcsókolta a homlokát. - Ne izgasd magad, majd megjön az esze!</p>
					<p>Mikor a szobájába ért, eszébe jutott, hogy neki is meg kellene igazítani valamit a
                  ruháján, de nem volt kedve hozzá. Újra felvette a regényt és az igazgatóra
                  gondolt. Igaz, hogy néha különösebb ok nélkül behivatja és úgy néz rá, mint akkor
                  először, de ő mindíg kikerüli a tekintetét. És ha akarná... akkor sem tudja,
                  hogyan kellene ilyenkor az elfogadást kimutatnia, hogy kellene viselkednie... Dóra
                  tudná. Ostobaság, már megint elpirult, itt magában.</p>
					<p>Aztán teljesen belemerült a regénybe. A könyvből lelkébe lopódzó érzékiség
                  megfeküdte a szoba levegőjét. Blanka lehunyta a szemét. Igen, szeretni, így,
                  függetlenül, gazdagon, felelősség nélkül, imádó szavakat hallani és boldoggá
                  tenni azt, aki így tud szeretni... Soká pihent behunyt szemmel a karosszékben,
                  mosolyogva, tovább festve a regény életét saját magának, beleélve magát új és új
                  jelenetek izgató mámorába...</p>
					<p>A másik szobában hosszan ütött az óra.</p>
					<p>Riadtan jött magához. Ő merte Dórát szidni? Nem éppen úgy képzeleg, nem úgy vár,
                  nem úgy szeretné a lehetetlent? Felsóhajtott és vetkezni kezdett. Mielőtt elaludt,
                  arra gondolt, hogy vajjon hasonlít-e Gyárfás ahhoz a férfihoz, akiről olvasott.
                  Álmosan elnevette magát: Hiszen az szőke...</p>
					<p>Néhány nap mulva Dóra felkereste Blankát a bankban. Gyárfás meglátta a szép,
                  fiatal leányt, aki Blankával beszélt és felállt. Mikor Dóra az asztala előtt
                  visszament, tekintetük egy pillanatra találkozott és Sándor szinte megszédült.
                  Neki szólt ez? Mi volt abban a tekintetben? Lehetetlen... ez az odaadó hívás...
                  nem lett volna csoda, ha utána szalad.</p>
					<p>Alig várta, hogy Blankától megkérdezhesse: Ki volt az a szép leány?</p>
					<p>- Az unokatestvérem, Kalmár Dóra.</p>
					<p>- Unokatestvére! Egy cseppet sem hasonlít magára.</p>
					<p>- Az elébb azt mondta, hogy szép leány. Maga ugyan jól tud bókolni.</p>
					<p>- Tudja, hogy mire értettem. Egy kicsit - ne haragudjék, ha megmondom -
                  kihívó...</p>
					<p>- Azt én is látom. Éppen tegnap volt egy nagy vitám vele, de hiába; ő élni akar és
                  élvezni, gazdag lenni és így tovább.</p>
					<p>- Mint az én Ágota hugom! - Abban a percben megrestelte magát, hogy
                  férfikíváncsisága az Ágota nevét használta fel. - De nem emlékszik, maga is
                  mondott ilyeneket egyszer a körúton.</p>
					<p>- Ne is juttassa eszembe! Különben az mégis más volt, én csak boldogságról
                  beszéltem, nem élvezetekről és gazdagságról.</p>
					<p>- Lehet, hogy a maga fínom erkölcsi érzéke az Ágota gondolataiban is fedezne fel
                  különbséget.</p>
					<p>Blanka hirtelen ránézett, de megnyugodott, nem volt semmi gúny a szemében. Sándor
                  csakugyan egészen komolyan beszélt, már elhitette magával, hogy csakugyan az
                  Ágota sorsa érdekli ebben a kérdésben.</p>
					<p>- Bizonyos, hogy van valami közös mindegyikünk gondolkozásában - ismerte be kissé
                  zavartan Blanka - de legveszedelmesebb formája mégis a Dóráénak van. A nagyvárosi
                  lélekrombolás nála már kikezdte az ábrándokat és tervekké kovácsolta azt, ami
                  Ágotánál még csak gyermekes ábránd. Az egyik élni akar - szépen, gazdagon,
                  boldogan, ki ne akarna? A másik ezért az életért feláldozna mindent, a boldogságot
                  el is engedné.</p>
					<p>- De Dórát azért még meg lehetne menteni - állította Gyárfás, szinte várva a
                  válaszra, mely bekövetkezett.</p>
					<p>- Talán egy nagy, komoly szerelem - mondta az okos Blanka meggondolatlanul.</p>
					<p>- Komoly, nagy szerelem, ez megmenthetne... mindenkit - gondolta Sándor. Blankát
                  nézte és Dórára gondolt. - Milyen jó, hogy megnyugtatott Ágotára nézve - mondta
                  akaratlan kétszínűséggel. - És ezt mégis Dórának köszönhetem, nagyon hálás vagyok
                  neki.</p>
					<p>De Blanka óvakodott megmondani Dórának ezt a hálás üzenetet, mikor ez nagy
                  érdeklődéssel kérdezősködött este, hogy ki volt az az érdekes fiatalember, barna,
                  melegszemű, borotvált, oldalt van elválasztva a haja...</p>
					<p>- Igazán nem tudom, melyiket gondolod a sok közül - felelt közömbösen, pedig
                  azonnal tudta, hogy nem lehet más, mint Gyárfás Sándor. Dóra kétkedően nézett
                  Blankára, aztán egy divatos tangót dudolva, a szobájába ment. Blanka utólag pirult
                  el. Megérezte, hogy ma mind a hárman hazudtak.</p>
					<p>Dóra csak addig dudolt, míg a hálószoba ajtaját be nem tette maga mögött. A
                  nyitott ablakhoz állt; a kis utca csendes volt, a szemközt levő házak nyitott
                  ablakain át be lehetett látni a kivilágított szobákba. Mind olyanok, mint az övék,
                  csupa egyformaság; az egyikben a két ágy, a másikban kredenc, asztal, garnitúra -
                  nem, csak ilyet nem! Lassan emelte fel a fejét, sötét háztetők, az éleket
                  megszaggató kémények, az ég keskeny szalagja, csillagok... Odatapadt a tekintete,
                  két nagy könnycsepp buggyant ki és elhomályosított mindent. Elfordult. Most még
                  nem szabad a csillagokat nézni... De majd ha mindent elért, ha Cora Dalmár lesz a
                  neve és ez a név világraszóló... Filmszépségek lobbantak fel emlékezetében, ő is
                  köztük lesz talán nemsokára...</p>
					<p>Gondolatai álomba futottak át. Felkelt, kint különös rózsaszínben játszó világítás
                  várta és ő meztelenül, az álmába, mint ruhába burkolózva ment, már kint állt a
                  fényben, mely most vörössé izzott, átsütött az álomruhán; messziről taps, mint
                  vízzúgás, körülötte minden üres, csak a taps hullámai csapódnak testéhez...</p>
				</div>
				<div type="chapter">
					<head>V.</head>
					<p>Dóra újra bent volt a bankban és sikerült kiravaszkodnia, hogy Blanka bemutassa
                  Gyárfást. Annál könnyebben sikerült, mert Gyárfás is segített benne. Nem mintha
                  komolyabban gondolt volna a fiatalemberre, sőt előre elhatározta, hogy „azért” még
                  semmiféle szerelmi ügybe nem megy bele, még csak flörtbe sem. Titokban készített
                  remek fényképei már Berlinben voltak filmügynökök kezében. De nem is kutatta,
                  miért akarta ezt az ismeretséget megkötni.</p>
					<p>Nehezen is tudta volna ennek a vágyának sok összetevőjét meghatározni azon az
                  érdeklődésen kívül, melyet egyelőre csak külső, felületes tetszésnek tartott.
                  Hiúság, a szépség hatalmának megújuló biztonsága, mulatságos időtöltés vágya,
                  véletlenrevárás, a változatosság öröme és mindennek a legmélyén ösztönszerű és
                  szándéktalan, de kissé gonosz és egészen asszonyos vetélkedés Blankával, amiért
                  Blanka erről az emberről hallgatott előtte s mikor beszélnie kellett,
                  keresztülérzett szavain az éppen olyan öntudatlan féltékenység.</p>
					<p>Néhány nap mulva már „véletlenül” találkozott Gyárfással este zárás után, nem
                  messze a banktól. Dóra elfogulatlanul kérdezte: - Elment már Blanka? Érte jöttem,
                  hogy egy kicsit sétálni menjünk. Olyan fáradt az ember az egész napi hőségtől.</p>
					<p>- Nem fogadna el engem Blanka helyett kísérőnek?</p>
					<p>És így mentek sétálni először. Vídáman beszélgettek a felületes mindennapi
                  dolgokról.</p>
					<p>- Mit csinálnak maguk tulajdonképpen ebben a nagy házban? - Dóra igyekezett
                  intímebb, személyesebb kapcsolatokat találni és a férfi érdekeibe is belátni.</p>
					<p>- Azt nehéz megmagyarázni ilyen kisleánynak. De maga is tudja úgy-e, milyen forró
                  idők járnak most a pénzpiacon.</p>
					<p>- Ó, a börze! Mindenki játszik. Az engem nem érdekel.</p>
					<p>- Akkor maga az egyetlen ember Pesten, az egész országban, mondhatnám az egész
                  világon. Pedig nagyon sok érdekes van benne; a kalandosnak, a bizonytalannak
                  feszültsége, a felfokozott életérzés, mely ezzel jár, a várakozás és beteljesedés
                  olyan gyors egymásutánja, mint a robbanás.</p>
					<p>- Nekem erre nincs szükségem. Nekem az egész életem ilyen feszült várakozásra van
                  beállítva, nekem nincs szükségem felfokozott életérzésre...</p>
					<p>De Sándor kérdezősködésére nem felelt nyiltan. Csak elkomolyodva mondta még: - Az
                  én életem olyan nagy játék, hogy nincs másra szükségem. - Mit is jelenthetett
                  volna neki egy olyan kis nyereség, amilyet esetleg elérhetne, a mellett, amire
                  várt! Úgy érezte, hogy a saját felfokozott életérzését nem szabad elapróznia.
                  Egyetlen út volt csak előtte és csak egy cél, a teljes odaadással elérhető.</p>
					<p>Babonás félelemből nem akarta elárulni a terveit senkinek, de Sándornak már csak
                  azért sem, mert érdekesebbé akarta tenni magát a titokzatossággal.</p>
					<p>Egy mozi előtt mentek el. Dórát a szíve egy erősebb lökéssel állította meg a
                  kirakott fényképek előtt. - Vajjon milyen darab? - kérdezte magától. - A „Brodway
                  szépe” szebb-e, mint ő?</p>
					<p>- Ne nézzük meg? - kérdezte kissé tartózkodva Sándor.</p>
					<p>- Ó, hogyne! Nagyon szeretném látni!</p>
					<p>És Sándornak nagyon tetszett, hogy örül a páholyjegynek. Minden húzódozás nélkül
                  olyan természetesen fogadta el, mint egy bonbont, nem úgy, mint Blanka, aki ósdi
                  tartózkodással utasított vissza minden szívességet.</p>
					<p>És pergett le előttük a romantikussá tett gazdag élet a film szentimentális
                  stílusában, de Dóra elmerülten, leigázva nézte a rohanó képeket és amellett
                  folytonos öntudatos kritikával érezte a saját izmaiban Mae Murray minden
                  mozdulatának lehetőségét - kezdte kijavítani - már el is vesztette a történés
                  folyamatát, csak önmaga és a világhíres asszony összehasonlítása érdekelte. A
                  szépség és előadási képesség versenyét játszotta képzeletében. Lázassá lett, ha a
                  másik meglepte, felülmúlta az elképzelést, de mindíg megvígasztalta szépségének
                  tudata: ő szebb lett volna.</p>
					<p>Hirtelen fellobbantak a fények. Sándorral szemben abban a pillanatban a szépség
                  tökéletessége a fénnyel együtt világított fel. Nem az ismert fiatal leány arca
                  volt előtte, egy jelenés a vágy álomvilágából, mely éppen úgy vakított, mint a
                  hirtelen világosság. Mintha abban a teljes feketeségben, mely egy pillanattal
                  előbb körülvette, a fény maga rejtőzött volna a női formákba, hogy mint szépség
                  lobbanjon fel a villanyfénnyel együtt. Szőke haja alatt ívelt sötét szemöldöke és
                  meleg, még a jövő ábrándjaitól nedves, elkábult tekintete, fínom orra és
                  csodálatosan szép érzéki és mégis tisztavonalú szája, arca formája, bőrének
                  hamvas, virágszirom gyöngédsége, nyaka nemes hajlása, az izgatott lélekzéstől
                  hullámzón kidomborodó mellének alakja, - ahogyan ült, ahogy két kezét ölében
                  nyugtatta - minden szépség volt... olyan szépség, hogy nem is lett volna szabad
                  más szellemi vagy érzelmi kifejezésnek hozzájárulni, minden más rontott volna
                  rajta. És mégis, hasonlított valakire... Blanka! A szemöldöke talán, az
                  arcformája, a tartása?... hasonlít és mégis, mintahogy a mindennapi élet
                  hasonlíthat az álomra, a csodára...</p>
					<p>Dóra, amint a darabbaélésből magához tért és a hirtelen fénytől káprázó szeme
                  megint látni kezdett, észrevette, hogy milyen meglepett csodálattal nézi Sándor.
                  De ebből a szinte elragadtatott csodálatból nem érzett ki a melegség és a vágy. A
                  szíve nem dobbant vissza tőle, így fog hatni a vászonról is?... Miért?... Ez a
                  miért csalódásérzést hozott, egy csöpp fájdalmat és a hódításvágy erősebb
                  lüktetését... Odahajolt Sándorhoz és úgy kezdett beszélni vele.</p>
					<p>Mikor elváltak, már tudták, hogy legközelebb hol fognak találkozni.</p>
					<p>Egyik este a hűvösvölgyi erdőt járták. Hétköznap volt, csend ülte meg a fák alját,
                  sötétedni kezdett. A naplemente az erdő színeit, zöldes homályát maga után vonta
                  és ők ketten mintha elvarázsolt világba jutottak volna, megváltoztak a békésen
                  ölelő sötétben. A Dóra vígsága ábrándossá vált, a Sándor emlékárnyai
                  meghatottsággá. Már alig tudták egymás arcát kivenni, a leány közelebb húzódott és
                  hallgatagabb lett. Egyszerre felkiáltott: - Jaj, nem érheti itt az embert valami
                  veszedelem? Valaki megtámadhat...</p>
					<p>Sándor a karját nyujtotta és hangján érzett a mosolygás a leány rémülete felett. -
                  Ne féljen, Dóra! Ki bántana minket? Mindenki azt hinné, hogy szerelmespár vagyunk,
                  ezeket pedig kinevetik, de tisztelik az emberek.</p>
					<p>Dóra elnevette magát. - Tudja mit? Én sohasem leszek szerelmes.</p>
					<p>- Kislányok rendesen ezt szokták mondani.</p>
					<p>- Pedig tulajdonképpen kíváncsi vagyok rá. Olyan-e csakugyan, amilyennek leírják,
                  igaz-e, hogy minden mást kiöl az ember lelkéből, hogy egyetlen ember lesz ránézve
                  az egész világ?... És nem unalmas ez?</p>
					<p>- Úgy látszik nem, mert ez a mulatság sohasem megy ki a divatból.</p>
					<p>- Ejnye, nem kellett volna ezt mondanom, azt fogja hinni rólam, hogy naivságot
                  tettetek. Pedig... persze szaladgáltak én utánam is fiúk és én is hecceltem velük,
                  de ha ennyi volna az egész, akkor igazán nem érdemes róla regényeket és
                  tragédiákat írni. És nemcsak írni, hanem át is élni.</p>
					<p>Sándor hallgatott.</p>
					<p>- Ha meggondolom, hogy szerelemből az emberek boldogok és semmi mással nem
                  törődnek, ezt még meg tudom érteni. De hogy megőrülnek, öngyilkosok lesznek,
                  ölnek, ez igazán ízléstelen...</p>
					<p>Sándor merevnek érezte azt a karját, amelyen a Dóra keze nyugodott.</p>
					<p>- Több, mint ízléstelen... ostoba, de az emberek általában elég ostobák.</p>
					<p>Dóra felnézett a különös hangra. Csak homályosan látta az arcot... Az erdei út
                  végén, a villák előtt lámpa égett. Mikor odaértek, még egyszer felnézett a Sándor
                  arcába és kihuzta kezét a karjából. Mintha idegen emberbe lett volna
                  kapaszkodva... Sándor észre sem vette a mozdulatát.</p>
					<p>Kiértek a kocsiútra. Vídám társaság jött szembe, divatos nótát daloltak és mikor
                  elhaladtak mellettük, Dóra felkapta a nóta hangját és tovább dudolta. Abban a
                  percben elfelejtette előbbi átfutó idegenkedését és hirtelen a Sándor karjára
                  tette a kezét. - Ne legyen szomorú! Nézze, a hold is feljön, ilyen banalitás!
                  Küldjük vissza. Nem akarok képeslevelezőlap lenni!</p>
					<p>- Ó, maga nagy gyerek! A legszebb érzelmek, talán a legnagyobbak is banalitások,
                  ha úgy nézi...</p>
					<p>- A mi barátságunk nem! Hogy mi ketten olyan szépen megértjük egymást egypár
                  találkozás után, hogy semmi egyebet nem akarunk, mint pár órát kedvesen eltölteni,
                  hogy maga nem szaladgál utánam, hanem szépen megvárja a megbeszélt találkozást,
                  nem küld virágot és nem ír levelet, nem sóhajtozik vagy bókol, még azt sem mondta
                  eddig, hogy szép vagyok, nahát ez nem banális és mégis szép!</p>
					<p>- Hát csak azért is elrontom az örömét: kisasszony, ön nagyon szép, ah!</p>
					<p>- Akkorát sóhajtott, hogy majd elrepültem. Ez sem banális!</p>
					<p>Újra belejöttek a kötekedő bizalmasságba és nevetve értek a villamoshoz. Az
                  Eskü-téren azonban leszálltak, mert Dóra itt inkább találkozhatott volna
                  ismerősökkel és nem akarta kettősüket megzavartatni. Nem is egyenesen mentek
                  tovább, hanem átvágtak a téren és befordultak egy utcába. Dóra nem árulta el,
                  miért akar erre menni és Sándor kérés nélkül engedett, mint mindíg minden
                  kívánságának.</p>
					<p>- Szeretek olyan utcán járni este, amelyiken nem ismerem a boltokat. A lezárt
                  redőnyök mögött találgatom, hogy mi lehet. Mondjuk ez itt virágos bolt... Odabent
                  a virágok filmet játszanak és nézik magukat színtelenül élni egy árnyékvilágban,
                  mely kertet, mezőt mutat, vagy őserdőt az orchideáknak, fenyők tövét a
                  páfrányoknak... Itt kalapos bolt van, női kalapok; összeszurkált kezű
                  szentimentális leányoknak a képzeletei töltik be, sápadt grófok és deli legények
                  az olcsó regénysorozatból. Ez meg fodrászüzlet: a viaszbaba a kirakatból a levegőn
                  át a tükörig lebegett és viaszkönnyek potyognak a márványkonzolra viasz szeméből.
                  Nagyon szomorú, szegény. Olyan szép és úgy szeretne filmszínésznő lenni, de nincs
                  sem teste, sem keze, sem lába... De ez szomorú... Menjünk tovább. Ez cipőüzlet, az
                  egyik kirakatban női, a másikban férficipők vannak. Szerelmesek egymásba és nem
                  tudnak az üvegen átmenni. Csak epekednek... Ejnye, ez is szomorú...</p>
					<p>Ebben a percben a kapuból egy nő lépett ki. Apró, görbetermetű alak és mikor Dóra
                  mellett elment, felnézett rá; öreges arc volt, határozatlan korú, nagy
                  szomorúsággal a szemében. Aztán hirtelen lehajtotta a fejét és elsietett, mintha
                  futna az ellenséges szép elől.</p>
					<p>- Ó, Istenem! Ez még szomorúbb! Mit vétett szegény... és én mivel érdemeltem ki,
                  hogy nem vagyok olyan, mint ő?</p>
					<p>Sándor összeborzadt erre a gondolatra.</p>
					<p>- Ne törje rajta a fejét - mondta és igyekezett felületesen beszélni. - Ez az
                  emberi élet legnagyobb rejtélye, ez nem a maga lelkének való kérdés. Meséljen
                  tovább a boltok titkairól.</p>
					<p>- Most már nem tudok. Mondja, miért nem lehet minden rosszat, rútat, szomorút a
                  világból kipusztítani, hogy az ember mindíg vidám és boldog lehetne!</p>
					<p>- Kis önző, csak azért szeretné a szépet és jót, hogy el ne rontsa a rút és a
                  rossz a kedvét?</p>
					<p>- Igazán... eddig eszembe sem jutott, hogy ez önzés. De nem! Nem vagyok olyan
                  önző... hiszen akkor minden ember mindíg vidám lehetne - maga is! Néha olyan
                  bánatos az arca. De én kinevelek lassanként magából mindenféle búbánatot.</p>
					<p>- Áldja meg az Isten érte, bár csak sikerülne!</p>
					<p>- Olyan könnyű az egész! Mihelyt szomorú, ne gondoljon arra a szomorúra. Nekem
                  megvan a receptem: ha pénzem nincs, énekelek; ha félek, nevetek; ha aggódom, hogy
                  nem sikerül... egy tervem, gyorsan elképzelem a legszebben sikerült formájában és
                  minden rendbejön.</p>
					<p>- Néha az ember mások miatt is szomorú - mondta Sándor és eszébe jutott az az
                  asszony a villamos előtt... Vajjon átérezné, mit jelent egy ilyen élet és ilyen
                  halálközelség? Nem, nem lehet elmondani, kegyetlenség volna.</p>
					<p>- Nem tehetek róla, én nem tudok sokat gondolni másokra. Mindenki legyen magáért
                  okos és rendezze be az életét vidáman. Mit ér sajnálkozni? Úgysem segítünk vele
                  semmit. Minden más olyan Blankának való életfilozófia.</p>
					<p>- Nem igen értik meg egymást Blankával, ugy-e?</p>
					<p>- Nem is nagyon igyekszünk. Azt hiszem, tulajdonképpen nem nagyon érdeklődünk
                  egymás iránt. De azért szeretjük egymást... Ő néha nevelni akar... Istenem, még
                  tíz év különbség sincs köztünk és azért már egészen más a gondolkozásunk. Vajon
                  tíz év mulva én sem fogom többé a fiatalokat megérteni?... Szó sincs róla, -
                  folytatta elgondolkozva - én mindíg mindent meg fogok engedni a fiatalságnak még
                  hetvenéves koromban is... El tud képzelni hetvenévesnek?</p>
					<p>És nevetett, de úgy nevetett, mintha egy végtelenség távolságában fenyegető
                  veszélyt nevetne ki.</p>
					<p>- De hát szóljon már valamit! Mindjárt otthon leszünk és mindíg csak én beszéltem.
                  Ott a szegleten elválunk.</p>
					<p>- Köszönöm ezt a szép estét, Dóra. - Sándor mindkét kezébe fogta kis kezét.</p>
					<p>- Holnapután... holnap nem lehet... a korzón fogok sétálni hat óra után - mondta
                  halkan Dóra, de csak abban a pillanatban, mikor elváltak.</p>
					<p>És minden elváláskor egy újabb halk szó hozott újabb alkalmat. Vasárnapi
                  kirándulás, séta Budán, új filmbemutató, de soha távolabbi ígéret vagy terv, mint
                  a holnap, holnapután...</p>
					<p>És Gyárfás minden találkozás után azt a boldogságot érezte, melyet a fiatalság és
                  szépség közelsége, a kezdő szerelem vágyó, lázasító és mégis a viszonzás
                  biztonságában megnyugvó érzése kelt. Ilyenkor egész estéjét a Dórára gondolás
                  foglalta el és kis lüktető ritmusok tévedtek még nappal is gondolatai közé -
                  először az első vasárnap óta. És mikor lefeküdt, a régi fiatal szokás telepedett
                  le ágya mellé, keskeny papírszeletekre írt verssorok kerültek az éjjeli szekrényre
                  és összegyűrt papírnyelvek hullottak le a földre, míg az egyiket végre betette a
                  tárcájába és nyugodtan aludt el.</p>
					<p>De Dóra egy idő mulva megijedt. Kezdett szemrehányást tenni magának a céltalan
                  flirt miatt, mely sok idejét elvette és főleg sok gondolatát. Hiszen hiábavalóság
                  volt az egész! És minden alkalommal elhatározta, hogy lazítani fog a „barátságon”.
                  De mikor a megbeszélt időpont közeledett, öltözött és futott, hogy meg ne
                  várakoztassa Gyárfást. Tulajdonképen egyik sem akart arra gondolni, hogy mi lesz a
                  találkozásokból és a mindíg bensőbbé váló viszonyból. De Dóra, apró
                  kacérkodásokhoz szokott lélek, a férfiak érzelmét és érzékiségét öntudatlan
                  vágyból felszítani kész hiúság, rémülten érezte, hogy olyan érzésbe fonódott bele,
                  melynek erejéről eddig fogalma sem volt. És ez az érzés kezdett szembeszállani
                  minden eddigi szándékával és elhatározásával.</p>
					<p>Gyárfás sem tudott ellenállani ennek a vonzásnak. Felejtést, érdeklődést, életet
                  jelentett. Csak Dóra tudta az utóbbi idők növekvő nyugtalanságát, az ingadozás
                  érzését, az ürességet feledtetni, - ő volt a vidámság, a fiatalság, a jelen
                  biztonsága - az „itthon” lelkének ideális szépsége... egy arcban, egy testben, egy
                  élőlényben megtestesülése annak a nyári reggelnek és minden érzésének, mikor
                  először találta meg a régi önmagát.</p>
					<p>Ezért nem is akart a jövőre gondolni. Ártatlanabbnak tüntette fel maga előtt
                  ezeket a találkozásokat, mint amilyennek titokban érezte, különösen olyankor, ha
                  másnap Blankával találkozott a bankban. Közöttük minden bizalmas kapcsolat
                  megszakadt és Sándor az elhidegülés mellett keserűséget és dacot is érzett. Utólag
                  azt találta, hogy amit Blanka Dóráról első alkalommal beszélt, téves volt -
                  megnemértés. Elítélte a szépségnek ezt az életvágyát, mert nem tudott mást adni,
                  csak erkölcsi oktatásokat. És mégis... kínosan félt, hogy mit mondana Blanka a
                  titkolt barátsághoz. Elgondolta a Blanka érveit és előre visszautasította.
                  Vitázott vele önmagában, - de sohasem tudta teljesen legyőzni.</p>
					<p>Blanka nem értette mi történt, de sokkal büszkébb volt, semhogy még
                  magányosságában is megengedte volna, hogy tudatára jöjjön csalódásainak.
                  Hallgatott, elzárkózott. Nem törődött többé a Dóra életével sem, nem vett észre
                  semmit, sem a külsején, sem izgatott kedélyén, szenvedélyes vidámságán és
                  szeszélyein.</p>
				</div>
				<div type="chapter">
					<head>VI.</head>
					<p>Augusztus vége volt, az ősz minden jele nélkül, csak az esték hűvösebbek. A
                  felfokozott pénzvágy, a játék izgalmának hálója mindíg erősebben feszült rá a
                  városra. Mintha szenvedélyes szerelmi vágy vagy fél kielégülés mindíg többet
                  igérő láza hajszolta volna a vért az erekben, reszkettek a mindennapok
                  felkorbácsolt várakozásától. A fantasztikus felgazdagodások híre erotikus
                  féltékenységgel remegtette a lelkeket, szerelmi érzékiséggé fokozta a
                  meggazdagodás reményét. Asszonyok, kettős vágytól hajtva, kétféle érzékiségüket
                  átsugározták még azokra is, akiknek semmi közük sem volt a pénz erotikájához. Az
                  esték, az éjszakák a nappal indulatait lihegték a férfi és asszony között. A
                  mérték elveszett, a vér és arany-őrjöngés bacchanáliája lett a város külső
                  élete.</p>
					<p>Sándor és Dóra szelid kis pár voltak ebben a nagy lázában a pénznek és testnek.
                  Csak maguk részére vált mindíg izgatóbbá viszonyuk bizonytalansága.</p>
					<p>Egy este kertben ültek a nyitott filmszínház vászna előtt. Képek futottak el
                  előttük olyan gyorsított ütemben, mintha az árnyékként vetített élet is átvette
                  volna a valódi lázas rohamosságát. Szerelmes jelenetek, csókok, hosszú, kegyetlen
                  ölelések szikraként pattantak át érzékeikbe és végigfutottak hátgerincükön. Dóra,
                  szüzességének fenyegető válságában riadtabb és félénkebb volt, mint valaha
                  elképzelte magáról. Két kegyetlen ellentétes érzés rázkódtatta végig: a szerelem
                  átélése az élővé érzett képekben és régi álmai a jövőről. Magát látta ott a
                  márványlépcsőkön lejönni, ragyogó ruhákban és ékszerekben mozogni, veszélyben
                  forogni és a néző átélésével egyenlő erős volt a színésznő átélése. Ő volt a nő,
                  aki szeret és ő volt, aki játszik. Nem az időben és a kép síkjában lefutó
                  történetet akarta csak, hanem az élet nagyszerű teljességével az is akart lenni,
                  aki ezt bemutatja, a híresség, a név, melyről itt körülötte suttogtak,
                  beszéltek... élni és játszani...</p>
					<p>Sándor keze önkénytelenül hozzáért az övéhez és aztán keze átfogta a kezét; az
                  érintés szikrája mindkettőben felgyulladt. Dóra öntudatlan ijedtséggel vonta
                  vissza magát az érintéstől és a hozzáhajló férfitesttől; csak a másik pillanatban
                  lett mozdulata tudatossá maga előtt: a színésznő nem engedi meg az asszonynak...
                  Sándor csak leányos vonakodást érzett ki belőle és még jobban megszerette a
                  későbbre várt odaadást. Mennyire nem értette Blanka ezt a leányt, mikor
                  könnyelműségét kifogásolta!</p>
					<p>És mintha a Blankára gondolás valami telepatikus előérzés lett volna, a
                  legváratlanabb és legképtelenebbnek tartott időben, mikor kijöttek, a kertajtóban
                  találkoztak vele. A ki- és beözönlő tömeg közepén szemben állottak egymással.
                  Ugyanabban a pillanatban Sándor ösztönösen vissza is nézett, egy másik tekintet is
                  érte oldalról s aki ránézett, valami homályos emlékképpel állt összeköttetésben,
                  de ez a kép az emberrel együtt el is tűnt. Olyan pillanatnyi felvillanás volt az
                  élő arc és a gondolat, hogy Blankával még mindíg szemben állottak, mikor Sándor
                  visszakapta a fejét. Köszöntek, Dóra a kezével is intett... aztán elsúrlódtak
                  egymás mellett.</p>
					<p>- Kellemetlen volt magának ez a találkozás? - kérdezte Dóra, mikor kijutottak a
                  tömegből és Gyárfás hallgatva ment mellette.</p>
					<p>- Éppen ezt akartam magától kérdezni... Úgy-e, sohasem mondta meg Blankának, hogy
                  - találkozni szoktunk.</p>
					<p>- És maga sem?... Na, ebből prédikáció lesz!</p>
					<p>De Dóra magában örült, hogy ez a találkozás lehűtötte a veszedelmessé vált
                  bensőséget kettőjük között. Még mindíg reszketett a tűztől, mely végigfutott rajta
                  és lelkének ijedt zavarától a nő és színésznő vágyai, a szerelem és hivatás
                  között.</p>
					<p>De ez a találkozás Blankával az elhatározás felé is taszította őket, különösen a
                  férfit. Tovább mehet-e? és merre?... Több volt fiatalos játéknál ez a viszony -
                  azt tudta már régen -, de most kezdett nagyon is komollyá színeződni.
                  Megkérdezheti-e nyiltan Dórát, kész-e ő maga is reá? Dóra csüggedten nézett az
                  elkomolyodott férfiarcba.</p>
					<p>- Úgy-e, most már vége lesz a mi szép barátságunknak? Blanka túlságosan imponál
                  magának és velem nem fog többet törődni.</p>
					<p>Sándor először látta szomorúnak szép arcát, szeme ragyogása elhomályosult, ajka
                  egy kicsit remegett, elragadó mosolygása meghatottsággá vált. Új szépség volt,
                  talán még ellenállhatatlanabb. Sándor megfogta a kezét:</p>
					<p>- A mi barátságunk addig tart, míg maga akarja, Dóra.</p>
					<p>Egy ideig így kézenfogva mentek tovább, aztán Sándor kezénél fogva karjába vonta a
                  leány karját. Puhán, fehéren pihent meg az övén.</p>
					<p>- Milyen egyszerű volna - gondolta Sándor, de nem követte végig a gondolat
                  szálát.</p>
					<p>A kapu előtt, mikor kezet fogtak, Sándor a szép arc fölébe hajolt és Dóra rémülten
                  érezte, hogy nem tudja tekintetét elvonni, hipnotizáltan engedte, hogy szemébe
                  merüljön ez a tekintet... azután vége volt, a szemébe néző szem eltűnt előle és
                  Sándor halkan jóéjszakát mondott.</p>
					<p>Gyárfás ebbe a kétes érzésbe elmerülve ment hazafelé, mikor egy női hang
                  rákiáltott: - Sándor! - A Sárándiék egész társasága állt mellette és nevették,
                  hogy milyen vakon megy így az éjszakában. Gyárfást azonnal befonta az a fiatalos,
                  könnyű légkör, mely fiatalságát először üdvözölte Pesten.</p>
					<p>- Miért nem volt nálunk olyan régen? Még mindíg teniszezünk vasárnaponként.</p>
					<p>Sándor habozva mentegetődzött. - Hova mennek?</p>
					<p>- Valahova jazzt hallgatni. Jöjjön velünk, nem engedhetjük így magában
                  ábrándozni.</p>
					<p>- Jazzt nem, hanem cigányt hallgatni elmegyek. - Egyszerre fogta el a vágy, mint
                  szerelmes vidéki fiút, hogy nótában sírja ki a lelke baját. </p>
					<p>A vendéglőben Linka mellett ült és a cigánnyal régi nótákat huzatott. Lassankint
                  elvesztette a ma érzését; a szomorú, szerelmes magyar fiú volt, nem a
                  bankhivatalnok, aki az ormódi temetőn elvesztette piros bársony keszkenőjét.
                  Milyen jó volt ezek között a szép, boldog, nyugodt emberek közt ülni; ha Dóra is
                  itt lenne köztük... mint fiatalasszony... feleség, az övé...</p>
					<p>Egyszerre Blanka foglalta el a Dóra helyét képzeletében, itt ült ezek között,
                  vidáman, kissé irónikusan...</p>
					<p>Gyorsan Linkához fordult, ezt a képet nem akarta... A régi időket kezdte
                  emlegetni, a régi idők hangján beszélt hozzá és Linka érzelmesen fogadta az
                  udvarlást, mint természetes folytatását a zenének, mint egy este kedves ábrándját,
                  de közben eszébe jutott az is, hogy vajjon rendesen lefektették-e kislányát; azt
                  észrevette, hogy a férje újabb üveg pezsgőt hozat, na, csak hadd teljék kedve,
                  hadd adja a bánatosat... Mindenki érzelgős hangulatban élvezte ezt a kis tilalmas
                  szentimentalizmust, olyan kevés idő maradt rendesen az érzelmekre.</p>
					<p>Mikor később kiléptek az utcára, Sándor megállt. A lágymeleg levegő, a zenével
                  felvert mult lelke, az asszonytársaságban felfokozott bizonytalan tárgyú vágyak
                  félve néztek szembe az otthon ürességével, vigasztalanságával; csak ne kellene
                  elszakadni az emberektől... egyedül maradni.</p>
					<p>- Nem mehetnénk még valahová? - kérdezte. Valaki megfogta a karját. Sárándi maga
                  mellé húzta és kissé hátrább maradtak. - Nem akarom, hogy még tovább folytassuk -
                  mondta nagyon komolyan. - Te is annyira belevetetted magad ebbe a mulatós életbe?
                  - kérdezte és arcába nézett a barátjának. - Nem érzed, hogy valami tömegőrültség
                  kezd tombolni ebben a városban, egy levert ország fővárosában?</p>
					<p>Sándor kijózanultan nézett vissza. - Nagyon ritkán maradok ki éjszakára - mondta
                  mentegetődzve. - Ha otthonom lenne, mint neked...</p>
					<p>- Most már nem merem ajánlani, hogy megházasodjál, mert a feleséged nem ismerne
                  határt, ha egyszer inficiálódik. Mánia, ragály ez, hiába küzdünk ellene. Mindenben
                  összefüggést látok: a játék őrülete tombolja ki magát az egész életben, a tőzsde
                  csak sűrített szimbóluma az izgalomkeresés őrjöngésének. Te, aki a bankban vagy,
                  mondd, nem figyelted meg?</p>
					<p>- Kérlek, ez az őrültség csak látszólagos. Hiszen a koronaérték romlásával
                  emelkedni kell minden értéknek, a buzának éppen úgy, mint a papiroknak, melyek
                  mögött gyárak, erdők, bányák vannak. És mindenki igyekszik a pénzét értékké
                  változtatni...</p>
					<p>- Ugyan! - Sárándi legyintett. - Te még hiszel ebben a vigasztalásban? Játékdüh, a
                  kockáztatásnak, a bizonytalannak, a váratlannak a lesése az erkölcsi alap
                  megingása után, talán egyik sötétségből a másikba rohanás, a hitünk elvesztével a
                  játék felcsillanásába vetett hit. - Azon a komoly hangján beszélt, melyet Sándor
                  annyira szeretett régen is, szinte valami anyagi keménység volt benne, mintha
                  hozzá lehetne támaszkodni.</p>
					<p>- Ki gondol arra, hogy van a papirok mögött valami? Mindenki csak azt érzi, hogy a
                  pénzének a száma nő és reszket, számít, őrjöng, hogy a holnapi újságban
                  százezrekkel, milliókkal lássa többnek... Komolyan mondom, hogy hideg félelem fog
                  el, mintha új diktatúra volna, éppen olyan erkölcstelen, mint az elmult, nem
                  emberé, hanem a disznófejű nagy úr diktatúrája. Pokoli erők vigyorgását látom
                  mögötte és az erkölcstelenség, a kiszolgáltatottság rabszolgaságát. Nem tudom, mi
                  igaz a parlamenti botrányokból, nem is akarok politikát belevinni. De nem látod az
                  ellentéteket? Az öngyilkosságok, a sikkasztások... emlékszel arra az asszonyra a
                  villamos előtt?</p>
					<p>- Te is gondolsz rá még?</p>
					<p>A társaság többi része jóval előre ment és az asszonyok nevetése felhangzott.</p>
					<p>- Nyomor és játék, mulatság és éhenhalás... És ez egy háborút vesztett ország!</p>
					<p>- Mindenütt így van az egész világon.</p>
					<p>- Ez nem ment minket, mi vesztettük a legtöbbet! Különben is a játék önmagában
                  erkölcstelenség!</p>
					<p>Sándor felismerte a saját régi szavait. Hirtelen megállt. - Erkölcstelenség? Én is
                  ezzel kezdtem, mikor hazajöttem. De aztán láttam, megláttam az arcát! Hát nem
                  játék volt ennek az egész kornak a stílusa, már régen, régóta! Egyebet sem látok,
                  mióta hazajöttem. A természet tavaszi frisseséget játszott azon az első
                  vasárnapon, mikor nálatok voltam, - az úton a gyermekek játékról beszéltek - játék
                  volt a tenisz vidámsága és a ti háborús nosztalgiátok. Aztán a rövid ruha, a tánc,
                  a sportok, az üzlet, a politika, a szerelem nem éppen úgy játék, mint a tőzsde?
                  Játék a vagyonok és az életek kockáztatása. Vagy nem romantikus játék a titkos
                  szervezkedések, a legitimizmus, a király haza jövetele, az antiszemitizmus, vagy
                  nem játék volt az emberiséggel a háború és a békék, a forradalmak és a
                  kommunizmus?... Játék a halállal a hatalom őrülete és a börtön rothadása közt.
                  Játék frázisokkal az egész politikátok ma is és talán valamennyi nemzet
                  politikája. Hol van igazi komoly, nagy meggyőződés? Talán ez lesz jó, talán az?...
                  Hol a tettek tiszta célja? Botorkálva kapkodás a bizonytalanba! Kalandvágy,
                  nyugtalanság, végletek... vagy-vagy mindenütt... mióta, mióta! Előbb talán azért,
                  hogy ne lássuk a jövőt, most, hogy ne lássuk a multat... Még jó az a játék, ahol
                  legalább vér nem folyik.</p>
					<p>- Ez most már túlzás, Sándor! Nem akartalak ennyire felizgatni. - Sárándi
                  megérezte, hogy a Sándor személyes életét zavarta fel megjegyzésével, bár nem
                  értette miért. Meleg szeretettel folytatta: - Igazán nem akartalak ennyire
                  felizgatni, bár félig-meddig értelek.</p>
					<p>Elhallgattak. Sándor alig volt képes uralkodni magán. Hideg veríték ütött ki a
                  homlokán és szíve dobogását az egész mellében érezte lüktetni. Az a szó -
                  erkölcstelenség! Ezzel is játszik mindenki... érzi, mióta Blankával vitázott, hogy
                  ez is a játékhoz tartozik...</p>
					<p>- Persze ezt itt az utcán nem lehet megvitatni - folytatta Sárándi - de szeretném,
                  ha elébb megismernéd azt, amiről ítélkeztél, talán nem könnyelműen, hanem
                  meggondolatlanul. Ha velünk tartanál, másként látnád a dolgokat. Miért szakadtál
                  el tőlünk? Nincs joga egyetlen magyar embernek sem, hogy kivonja magát, ha valahol
                  segíteni lehet... Azért, mert nem érünk el mindjárt nagy eredményeket? Én magam is
                  sok mindent elítélek, hiszen én keltem ki ellenük az elébb. De ezt a keserűséget
                  nem osztom. Próbálj elébb tenni valamit és azután hasonlítsd a börzejátékhoz azt,
                  ami nekünk a szívünk vérével vívott küzdelem.</p>
					<p>Sándor csodálkozva nézett rá. Nem restelli ezt mondani, ilyen frázist, amilyet
                  százával mondanak naponta! De a Sárándi arca komoly volt, - több mint komoly - ott
                  volt rajta az a szóval meg nem határozható szenvedés, a háború öröksége és
                  amellett valami fanatikus hit. Ez nem játszott, ez meggyőződés volt! Sándor
                  egyszerre lehiggadt, hangja meghalkult.</p>
					<p>- Lehet, talán igazságtalan vagyok és néha keserű... Talán az a munka, mely
                  reggeltől estig robotban tart és alig enged másnak helyet, talán az rontott meg.
                  Bárcsak igazad volna!</p>
					<p>A társaság másik része visszafordult az elmaradt pár emberhez. Sárándiné fürkészve
                  nézett a férje arcába: - Ne légy ilyen komoly! - a karjába kapaszkodott és
                  hozzásímult.</p>
					<p>Sándor egy pillanatnyi irígységgel nézte, Dórára gondolt, ő is így hajolna hozzá:
                  Ne légy olyan komoly...</p>
					<p>Elbúcsúztak. De mintha minden női kézfogás bágyadtabb lett volna, mintha egyetlen
                  tekintet sem kereste volna az övét.</p>
					<p>Mindíg lassúbb léptekkel ment egyedül tovább. Közben meg is állt és
                  elgondolkozott. Sárándi! Ha valami nagy bajba jutna, csak hozzá fordulna... Közben
                  szemét a hirdetőoszlopon valami bosszantotta. Most egyszerre ráeszmélt: egy nagy
                  fej feketekeretes szemüveggel, ostoba vigyorgással: Harold Lloyd. Micsoda
                  szentimentális komikum, amerikai üresség, mint ahogy üveg nélkül üres a nagy
                  fekete keret a szeme körül. Még a művészet szép játéka is kettős hazugsággá lesz
                  és ezt élvezik az emberek. Hetek óta bosszantja már ez az arc az utcákon, de csak
                  most jött rá, miért. Még a játékot, a ma egyetlen stílusát is meghamisítják, még
                  abban is a pótlékot keresik.</p>
					<p>- Különben mi közöm hozzá - gondolta bosszankodva. Már régen túl volt a
                  hirdetőoszlopon és mintha az az arc üres vigyorgásával még mindíg üldözné.</p>
					<p>Éjfél után érkezett haza. Zavaros emléke maradt az estéről. A Sárándi szavai... a
                  hegedű hangja... asszonyok nevetése... és mind mögött, mintha nagyon messziről
                  jönne, a Dóra diadalmas szépsége, az az ijedt tekintet, mely elűzte arcát az arca
                  közeléből, miért, miért?... Lehúnyta a szemét és a Blanka meglepett arcát látta a
                  mai találkozáskor... most az a másik arc, melynek utána fordult. Nem látta
                  világosan, csak annyit érzett, hogy nyomasztó, majdnem félelmes volt a rágondolás
                  erre a sorvadt, képzettől elszakadt emlékre... míg egyszerre a Harold Lloyd üres
                  kerettel körülvett szeme nézett abból az elmosódott arcból rá.</p>
					<p>...Feleség... mikor is gondolt erre? Az a nyomasztó érzés ehhez a szóhoz is
                  hozzákapcsolódott, pedig most először mondta ki magában világos vággyal:
                  feleség!... A régi élet kínzó boldogsága és borzalmas emlékeinek minden szenvedése
                  lüktetett érverésében.</p>
					<p>- Masenka, hát nem engedsz el? - hallotta a gondolatát, ebben a gyorsabbra vált
                  érverésben... Ugyanaz a kérdés, melyet annyiszor mondott ki tehetetlen hazavágya
                  közben.</p>
					<p>...Dóra ebben az órában még az ablak előtt állt és nézte szemben a házakat. A
                  szélben ingó utcafények himbálódzva kapkodtak fel a falakon, mintha az emeletek
                  sötét ablakszárnyain be akarnának nézni... ott, azok a sötét titokzatos nyílások a
                  falakban, mögöttük azok a szobák, amilyeneket gyűlölt... és ha még szebbek
                  volnának is, örök lemondást jelentenének arról, amire az életét tette fel. Még
                  szerelemért sem, hallotta a saját kijelentését, amint büszkén mondta Blankának még
                  egy hónapja sincs. És hangtalanul folytak a könnyei.</p>
					<p>Az anyja mozgolódni kezdett az ágyban: - Dóra, miért nem fekszel már le?</p>
					<p>- Azt hittem, már alszol is, mama.</p>
					<p>- Nem tudok aludni. - Halk kattanással nyitotta fel a villanyt. - Mi lesz ebből?
                  Ma már 12.000 korona volt a zsír! Én nem tudom, nem tudom, hogyan fogunk tovább
                  élni, ha ez így megy. Ma... ma zálogba tettem a karperecedet, amit a
                  keresztanyádtól kaptál, meg sem tudtam kérdezni tőled, sohase vagy itthon. De
                  úgyis hiába, akár engedted volna, akár nem, kellett...</p>
					<p>Dóra odament az anyjához és látta, hogy annak arcát is elöntötte a könny. Legalább
                  nem feltűnő az ő kisírt szeme sem. - Mama, mama, lelkem légy nyugodt, akármit
                  elvihetsz, ami az enyém! De hidd el, nemsokára jobb lesz minden. - Kedvesen
                  letörölte az anyja arcát kis batiszt zsebkendőjével, mely egészen nedves volt a
                  saját könnyeitől.</p>
					<p>- Te is sírtál? - kérdezte az anyja ijedten.</p>
					<p>- Semmi, mama, egy kis bosszúságom volt, már vége az egésznek. Oltsuk el a
                  villanyt, sokba kerül, búsulni sötétben is lehet. De nehogy azt gondold, hogy a
                  karperec miatt búsulok! - Dóra mosolygott magában. Vékony, belül üres aranykarika
                  volt ez a karperec és a sötétben bizonytalan ékszerek színes kövei csillantak fel
                  szeme előtt.</p>
					<p>- Csak te legalább jól férjhezmennél - suttogta az örök anyai vágyat a leánya
                  arcába a remegő, szikkadt száj.</p>
					<p>- Csitt, mama, megígérted, hogy erről nem beszélsz. Légy nyugodt, kedves,
                  nemsokára minden meg fog változni, bízzál bennem, szeretlek!</p>
					<p>Megcsókolta az anyját, vetkezni kezdett. Gyorsan dobta le magáról ruháit abban a
                  félsötétben, mely a nagyváros éjszakája... Egyszerre megérezte a saját teste
                  szépségét, amint keze végigsíklott magán a batiszttal és megrezzent az örömtől. A
                  nyitott ablakból az enyhe levegő megsimogatta a könnyű hálóing alatt és ébredő
                  érzékisége forrón ömlött el vérében.</p>
					<p>Nem tud aludni ebben a forró ágyban, ezzel a nyugtalansággal a testében... csak
                  kínlódni fog... Ha most így egy szál könnyű batisztingben kifuthatna valahova az
                  éjszakába, lerázhatná magáról azt a kínzást, szerelmet... mezítláb futna, szél
                  fújná a haját és... és valami vagy valaki leselkednék mögötte... menekülne...</p>
					<p>Szinésznőtagjai érezték a mozdulatokat és gondolatban egy filmjelenetet játszott
                  le.</p>
				</div>
				<div type="chapter">
					<head>VII.</head>
					<p>Dacosan és mégis félve várta Sándor másnap reggel a találkozást Blankával. Már
                  látta is a lépcsőn felmenni. Lassított, hogy utol ne érje, de Blanka az ajtónál
                  visszanézett és meglátta. Mosolyogva köszönt és mikor kezet fogtak, azt mondta: -
                  Nem is tudtam, hogy ilyen jó barátságban vannak Dórával.</p>
					<p>Olyan természetesen, olyan kedvesen... Sándort hálás hevület öntötte el, szerette
                  volna megcsókolni a kezét. Szégyelte magát, hogy hazudnia kellett: - Nem mondta
                  Dóra magának, hogy néhányszor találkoztunk?</p>
					<p>- Nem mondta, de hiszen nem is szoktuk egymástól megkívánni, hogy a napjainkról
                  beszéljünk.</p>
					<p>- És... és nem haragszik érte, hogy tegnap együtt mentünk el...</p>
					<p>- Hogy gondol olyat? Dóra éppen olyan független, mint én és ő sem venné rossz
                  néven, ha én mennék el egy barátommal valahova. Ma ez már nem kérdés.
                  Viszontlátásra!... - Blanka sietett a helyére, mert bármennyire előkészült a
                  büszkesége erre a jelenetre, félt, hogy kiesik a szerepéből.</p>
					<p>Sándor egy pillanatig meglepetten nézett utána. Mintha egy kicsit bántotta volna,
                  mikor azt mondta: ha én mennék el egy barátommal; és amint elképzelte, hogy Blanka
                  ülne ott úgy egy idegen férfival, mint ő Dórával, bosszantó kedvetlenség fogta el,
                  hiába érezte igazságtalannak. Különös, ez a Blanka mindíg elrontja az első szavait
                  az utolsókkal. Egyáltalában, ami Dóránál természetes és jól áll, hogy könnyen
                  barátkozik, az Blankánál nem való; komolyabb, idősebb és... nem olyan szép, mi
                  értelme volna annak, hogy elmenjen egy idegennel. Különben mi köze hozzá...</p>
					<p>Az a tárgynélküli nyugtalanság, idegeinek várakozó, örökös feszültsége, mely
                  mostanában a találkozásra várakozások kedvességével színeződött, újra
                  felüszkösödött. Most legalább ezt a kényelmetlen lelki rosszullétet a Blanka
                  szavaira vezethette vissza. De annál inkább vágyott egész nap Dóra után; ő sohasem
                  mond zavaró dolgokat, nem problematikus. Világos, egyenes, természetes, még
                  hibáiban is.</p>
					<p>Nem beszélték ugyan meg a mai találkozást, de azért sietősen készülődött hétóra
                  felé, hogy Dórát felkeresse, mikor csengettek és csakhamar kopogtattak az ajtaján.
                  Idegen ember jött be, akit nem ismert, vagy a félhomályos szobában nem ismerte
                  fel, de azonnal érezte azt a nyomasztó, fájdalmas, félős érzést, mely tegnap a
                  filmszínházból kijövet elfogta. Hirtelen felnyitotta a villanyt - a félénk gyermek
                  sietségével - és most már tudatosan is ráismert arra az arcra, melynek tegnap
                  utánanézett. Abban a pillanatban azt is tudta, hogy ez ugyanaz az alak, aki előtt
                  egyszer, akkor délben a szegény asszony esete után, hiábavalóan emelte meg a
                  kalapját. Ugyanazt a zavart és bosszankodást érezte, mint akkor.</p>
					<p>A vendég alacsonyabb volt nála, felülről nézhetett az éles fénnyel és árnyékkal
                  foltozott arcba. Fiatal volt még és mégis barázdált, csontos, sokat élt arc.
                  Ruhája rendes, tisztességes, a jó iparosé, de a szeme - csak most tünt fel -
                  különösen fényes, intelligens, kutató tekintetű... és a száj kellemetlen... nem, a
                  hajviselet olyan ellenszenves, az a hosszú barna, símán hátrafésült haj...</p>
					<p>Az ember ott állt és szó nélkül nézték egymást.</p>
					<p>- Mit kíván? - kérdezte Gyárfás kelletlenül, mikor már azt hitte, hogy egy
                  félóráig is hallgattak és nem bírta tovább.</p>
					<p>- Nem emlékszik rám? - kérdezte a vendég. Halkan beszélt, de érzett a hangján,
                  hogy akarattal tompítja le.</p>
					<p>- Emlékszem... Oroszországból...</p>
					<p>Nem mondott többet és várt. A neve nem jutott eszébe, de tudta, hogy ott
                  találkoztak, - aztán egyszerre tudta is - nem a fogolytáborban. A falujokban olyan
                  vándorkereskedő vagy ügynökféle volt, a közeli kis városban látta néha
                  vendéglőben, utcán futólag. Tulajdonképpen akkor nem törődött vele, ki lehet, bár
                  tudta, hogy magyar és beszéltek is néha egymással. Valami fogolytáborból maradt
                  ott ez is.</p>
					<p>Úgy érezte, hogy nagyon lassan, kínosan húzza elő az emlékezet mélyéből mindazt,
                  amit róla tudott, pedig alig mult el néhány másodperc.</p>
					<p>- Én is jól emlékszem önre és a megboldogultra is. - A Sándor csodálkozó
                  pillantására hozzátette: - A feleségére. Dörfler vagyok.</p>
					<p>- Igen, most már emlékszem, hol találkoztunk, csak a neve nem jutott eszembe.
                  Üljön le, kérem és mondja meg mit kíván.</p>
					<p>Újra a szemébe nézett ennek az embernek, akinek utolsó szavainál egy pillanatra
                  lehunyta a szemét. Nézte az egyetlent mai világában, aki ismerte a régit - és a
                  régi asszonyt. Kíváncsian, szinte hitetlenül nézte, de úgy, mintha nem is
                  tartoznék reá. Még mindíg nem érezte valóságnak.</p>
					<p>- Nincs semmi állásom. Azt gondoltam mikor tegnap megláttam, hogy talán segíthetne
                  rajtam. Szeretnék valahova bejutni.</p>
					<p>Ebben a pillanatban eszébe jutott Gyárfásnak az ember neve is. Valami Vucsetics
                  vagy Vucskics-féle szláv név volt.</p>
					<p>- Miért változtatta meg a nevét?</p>
					<p>- Dörfler az igazi nevem, csak ott használtam mást, ott nem boldogul az ember
                  német névvel. - Sándor észrevette, hogy ez is úgy emlékszik a szenvedések
                  földjéről, hogy „ott” - mint az öreg paraszt és... A másik folytatta: - Azt
                  gondoltam, a bankban kaphatnék valami altiszti állást.</p>
					<p>- Aha, már azt is tudja, hogy a bankban vagyok - gondolta Gyárfás. - Aligha
                  lehetséges - válaszolt hangosan. - Csak nagyon... ismerős embereket alkalmaznak. -
                  Majdnem azt mondta, hogy nagyon megbízhatót, pedig sértés lett volna, nem tud róla
                  semmi rosszat. A másik nem felelt, csak élénk szemével figyelte Gyárfást.</p>
					<p>- Ha talán valamivel ideiglenesen kisegíthetném!</p>
					<p>- Köszönöm, nem fogadhatok el semmit, igazán csak állást szeretnék. De ha nem tud
                  segíteni rajtam, akkor nem is alkalmatlankodom. - Felállt és köszönt.</p>
					<p>- Sajnálom. Ha a lakása címét itthagyná, értesíteném alkalomadtán.</p>
					<p>- Az én lakásom! Hol az egyik ismerősnél, hol a másiknál... Bocsásson meg, hogy
                  zavartam, majd valahol másutt próbálkozom.</p>
					<p>Elment. Gyárfás megvárta az előszoba ajtajának becsapódását. De még azután is
                  hallotta az egyhangú, halk beszédet, mely egyetlen szót sem mondott ki
                  nyomatékosabban - azt az egyet sem.</p>
					<p>- Tudja! - mondta, minden felindulás nélkül, csak úgy, mintha valami bizonyosságot
                  állapítana meg. - Azért jött el, nem az állás miatt. Tudja...</p>
					<p>Csodálkozva jött rá, hogy inkább megkönnyebbülést érez. Nem őrá tartozik, hanem
                  arra a másik énre. Most már hárman lesznek Masenkával...</p>
					<p>Az utcán már majdnem elfelejtette ezt az embert, legalább is tudatosan nem
                  foglalkozott vele. Dórára gondolt és izgatta, hogy vajjon fognak-e találkozni?
                  Mintha ebben a percben már nem kívánta volna olyan hevesen, mint egy félórával
                  ezelőtt. Ez bizonyosan a Blanka befolyása... Gondolatai mindíg izgatottabb színt
                  kaptak és a mellett kedvetlenség fogta el. Ma, a Blanka szavai után jóformán
                  elhatározta, hogy látogatást tesz Dóráéknál, bántotta a találkozások titkos és
                  kétes jellege, most pedig már idegenkedett ettől a gondolattól... Minek is ment
                  ennyire bele ilyen felelősséggel járó viszonyba. Míg Dórával nem találkozott,
                  kezdte nem érteni, hogyan is hathatott rá ez a szép kislány úgy, hogy elvesztette
                  minden józan megfontolását...</p>
					<p>De Dóra jött vele szembe. És az értelemkeresés, kétség, vonakodás vált egy
                  pillanat alatt értelmetlenséggé ezzel a sugárzó szépséggel és fiatalsággal
                  szemben. Minden mozdulata, szemének meleg fénye, kezének simogató fogása, hangja
                  fátyolszerű hálója körülfogta, olyan gyöngéden, mintha egy lehelet
                  elszakíthatná...</p>
				</div>
				<div type="chapter">
					<head>VIII.</head>
					<p>A városban a fákról száradó levelek hullottak le, a szeptember melege nyarat
                  játszott. Gyárfás Terézzel járt a boltokban, miután Ágotát beadták az intézetbe.
                  Teréz a leánya kedvéért elegánsan öltözött és megfiatalodott, alig hasonlított
                  arra a falusi asszonyra, aki májusban a testvére vállán sírta ki magát.
                  Aggodalmaskodása is pihent, míg terveit végiggondolta leánya jövőjéről.</p>
					<p>Pedig éppen most egy kis bessz ijesztgetett. Nem lehetett komolyan venni, de
                  megcsapott a lehelete a lehetőségnek, valami változásnak, amelyet senki sem mert
                  volna szavakban kimondani, csak pillanatnyi borzongással érzett át. István
                  összehúzott szemöldökkel kérdezősködött, de a biztató szavakra természetes
                  optimizmusa még magasabbra csapott. Házat venni jött fel, de nem akart
                  veszteséggel túladni a részvényeken és elhalasztotta. Büszkén emlegette
                  hozzáértését, mert néhány nap mulva újra emelkedtek az árfolyamok. Mikor újabb
                  zuhanás jött, már senkit sem izgatott, azonnal hozzászoktak az ingadozáshoz, aztán
                  örültek is neki: így lehet igazán játszani, az ember a bessz napjain végre
                  hozzájut a jó papirokhoz is.</p>
					<p>Gyárfás, aki az utóbbi időben merészebben játszott, életterveit is merészebben
                  kezdte rendezni. Örült, mikor Ákos bejelentette, hogy elköltözik, mert szülei
                  végre kaptak lakást a Juranics-utcában, állami házban. Most már nyugodtan nézhet ő
                  is lakás után. Magával ragadta az Ákos öröme és boldogsága, hogy újra saját
                  otthonuk lesz. Ez volt az ő vágya is, újra saját otthon... és Dóra ebben az
                  otthonban.</p>
					<p>De most már meg sem próbálta a lakáshivatalt. Ügynökök jöttek új és új címekkel,
                  hozzáragadtak, hajszolták: csak még a Gólya-utcában, első emelet, komfort,
                  modern, csak még a József-utcában, előkelő garszonlakás, lift, csak még a... és ő
                  minden másnap elképedten, dühösen, kétségbeesetten, szitkozódva jött ki a
                  megnézett lakásokból. Tépett papírkárpit, piszkos falak, fürdőkádak mintha enyvet
                  főztek volna bennük, sötét előszobák, a lift nem jár... negyven millió... ötven
                  millió... Pedig már iparművészekkel beszélt és bútorokat rajzoltatott.</p>
					<p>A múzeumkörúti lakásirodából jött ki egy délelőtt. Fekete Tiborba, egy régi
                  bajtársába ütközött az ajtónál, már kapitány volt. Majdnem egymás nyakába
                  borultak.</p>
					<p>- Te is lakást keresel?</p>
					<p>- És te is?</p>
					<p>A kapitány kétségbeesett lemondással intett: - Te, két év óta vagyok vőlegény és
                  két éve nem tudok lakáshoz jutni, hogy otthont alapítsak. Most már majdnem
                  megkaptam egyet a Juranics-utcában, egy kis bábulakást, az utolsó percben odaadták
                  egy erdélyi menekültnek, valami törvényszéki bírónak.</p>
					<p>- Az Ákosék lakása! - gondolta Gyárfás ijedten. - De barátom, az csak természetes,
                  övék az elsőség.</p>
					<p>- Szeretném tudni, miért? Miért nem maradtak ott? Megbírjuk mi egész
                  Magyarországot ezzel a harmaddal?</p>
					<p>- Kérlek, ne légy igazságtalan! Hogy beszélhetsz így? Azok talán vagonban laknak
                  három év óta...</p>
					<p>- Hát az enyém nem igazságtalanság? Én is erdélyi vagyok, de azonkívül keresztül
                  lőtték először a tüdőmet, azután a lábamat. Te tudod, hogy mit szenvedtünk, mi más
                  vágya lehet még az embernek, mint hogy családot alapítson, otthona legyen és
                  békében élhessen, ameddig bírja... Hogy egy pár gyerek ugráljon körülötte, akiknek
                  megint keresztül lőhessék majd a tüdejét, meg a lábát... De nem, a menekültek,
                  mindíg csak ők!... Hallgass, ne szólj közbe, mert felrobbanok, ha nem beszélhetem
                  ki magamat. Hallgass meg, mert ti mind nem tudjátok, miről van szó! Potrohos
                  vidéki bácsik, kis hivatalnokok, suszterek laknak ott, minek kellett azoknak
                  menekülni? De mi, akik helyt állottunk, mi, mert ebben a Magyarországban
                  dolgoztunk már tíz évvel azelőtt is, mi már nem is vagyunk ennek az országnak a
                  polgárai, mert a menekültek... Ne szakíts félbe... Én évek óta a kaszárnyában
                  lakom, nem vagonlakás az is? Nem vagyok én is ember, nem vagyok én is magyar?
                  Hallgass csak meg! Van egy bajtársunk. Csepka, emlékszel rá? Kis szőke fiú volt
                  akkor, négyesztendei frontszolgálat, a kommunisták megkínozták Szolnokon, negyedik
                  esztendeje lóg a világban, maga sem tudja miből él, vagyis miből éhezik... csak a
                  kisujjára való állást keres, szóba sem állnak vele! A lakáshivatal pedig tele van
                  erdélyi emberrel, úgy néznek ránk, mintha mi loptuk volna oda Erdélyt az
                  oláhoknak, vagy legalább is nekünk kellene érte bűnhődnünk. Hát én ingyen kaptam
                  ezt a csillagot a galléromra? Én nem érdemlem meg épúgy, mint az a törvényszéki
                  bíró, hogy emberi életet élhessek? Az a magyar leány, akit el akarok venni, nem
                  érdemli meg, hogy feleség és anya lehessen?...</p>
					<p>- Hiszen igazad van, de meg kell gondolni...</p>
					<p>- Te! Idehallgass! Van egy unokahúgom, tanárnő itt Pesten, erdélyi... Nahát,
                  mondhatom neked, olyan tehetséges, ír, már nyert is egyszer valami pályadíjat,
                  elismerték. Most senki hallani sem akar róla. Ha Erdélyben maradt volna, minden
                  újság az ő tehetségét zengené, az erdélyi írónőét! De ő hat esztendővel előbb
                  eljött, mint a mostaniak, hát most már ő nem tehetség. Maradt volna Erdélyben, ma
                  ez a legnagyobb reklám...</p>
					<p>- De barátom, ne légy csupa elkeseredésből ilyen igazságtalan. Az erdélyi irodalom
                  rendkívül fontos nekünk is, ők tartják fenn ott a magyarság szellemét! Ez olyan
                  igazság, amit nem lehet letagadni...</p>
					<p>- Igazság! Hol itt az igazság? Mindenkinek a maga igazsága az igazi! Tiltakozom az
                  ellen, hogy csak azok a magyarok, akik megszállt területen élnek. Próbálták volna
                  azt, amit én a kommunizmus alatt a tengeriföldön bujkálva és éhezve és üldözve,
                  mint egy fenevad, de én nem vagyok magyar! Hát jó, eddig, becsületes voltam, most
                  majd megpróbálom protekcióval, vesztegetéssel, hazugsággal, a tőzsdén fogok
                  játszani és ha majd főbelövöm magamat, akkor kezdd el a szentimentális
                  prédikációdat az igazságról! Szervusz!</p>
					<p>Berohant az üzlet ajtaján, csak úgy csattant utána az ajtó üvegje.</p>
					<p>Igazság, hiszen teremtő Isten, ennek az embernek igaza van, százszor igaza van! És
                  az Ákos családjának is igazsága van, ezerszer igazsága! Vagy nincs is igazság?...
                  Hiába keressük? Blankától is ez a kérdés távolította el először, még két ember sem
                  érti meg egymást, mikor az igazságot keresik...</p>
					<p>Vajjon mit mondana hozzá Dóra? Azt, hogy az igazság szomorú, ne foglalkozzunk
                  vele. De mi helyettesítse? Szeretet? Részvét?... Ugyan mit ér az elkeseredett
                  ember azzal a lágymeleg együttérzéssel, amely egy pillanatig fáj a másik lélekkel,
                  aztán elfelejtjük...</p>
					<p>Mikor hazaért, Ákost találta otthon, aki ragyogó szemmel hívta meg, hogy látogassa
                  meg őket új otthonukban: - Édesanyám szeretné megköszönni neked, amit értem
                  tettél, habár nem mondhattam el neki mindent úgy, ahogy történt.</p>
					<p>Gyárfás ebben a percben, mikor az Ákos szemébe nézett, melegen érezte a Patayék
                  igazságát és az elégtételadásnak valami zavaros ösztönével ígérte meg a
                  látogatást; mintha Ákosék ellen követett volna el igazságtalanságot, hogy
                  meghallgatta a bajtársa kitörését. Ugyanakkor szerette volna a kapitánynak is
                  megmondani, hogy nem ő ellene szól ez az ígéret. Ebben a zavaros hangulatban
                  indult el délután az ismeretlen utca felé. Mikor leszállt a villamosról, idegenül
                  nézett körül. Csodálkozott, hogy ilyen helyek is vannak ebben a városban. Nem
                  külváros volt és nem falu. Poros, elhagyott és mégis távoli zajjal tele. Sárguló
                  kukoricaföld az egyik oldalon, a másikon trágyadomb egy kert kerítésénél,
                  kapargáló tyúkok, túl egy gyárkémény... Porban gázolt és autó után porban
                  lélekzett tovább. Ez a kavargó fehér por ülte meg a leégett, elárvult kis kerteket
                  az apró házak körül; selyemharisnyás lányok álltak a konyhaajtókban, melyek az
                  utcára nyiltak. Földönnyúló épületfák, deszkarakások, meszesgödrök... Aztán
                  unalmas, egyforma épületek, keskeny falépcső. Friss mész szaga a forrósággal
                  vegyülve... Az egyik ajtó nyitva volt, bent veszekedtek... Megnézte az
                  ajtószámot: hál’ Istennek, nem ide kell bemennie.</p>
					<p>A második emeleten két kis szobát és a szobákban négy boldog embert talált. Az
                  egész inkább groteszk hatású volt, mint szomorú. Sándor a kapitányra gondolt:
                  ezért volt ma olyan szerencsétlen!</p>
					<p>Alig lehetett mozogni a nagy bútoroktól, valamikor vidéki, sokablakos, nagy
                  szobákba szánták. Egy régi kis secretaire - talán utolsó maradványa a
                  Szeremley-család berendezésének - szomorúan huzta meg magát az ablak mellett. A
                  Sándor tekintete odatapadt és azt gondolta, hogy sok pénzt kaphatnának érte
                  valamelyik háborús gazdagtól.</p>
					<p>- Persze maga most azt gondolja, hogy ez rémes hely, de akik vagónban laktak,
                  azoknak valóságos paradicsom - mondta Erzsébet, szomorú leánymosolyával. Alig
                  lehetett több huszonhat évesnél, megható, végtelenül kedves nőiesség és egy csomó
                  szenvedésnek az emléke beszél az arckifejezéséből, az öntudatlanul elfogadott
                  lemondásnak a szépsége minden csendes mozdulatából. Még csinos is volt... és mégis
                  menthetetlenül elveszett az élet számára. Kezén látszott, hogy mindent maga
                  dolgozik.</p>
					<p>Az anya szép volt most is, tartása mint egy száműzött királynőé. De csak
                  külsejében tartotta fenn multjának ezt az emlékét. Tökéletesen beleélte magát
                  helyzetébe, tréfált a pohárszék felett, mely antidiluviális nagyságával
                  terpeszkedett az egyik falnál; ha az asztal körül ültek, nem lehetett tőle átmenni
                  a másik szobába. Az apa sokkal megtörtebb volt. Az egész családon látszott, hogy
                  az ő aggodalmait akarják állandóan enyhíteni jókedvükkel és elégedettségükkel.</p>
					<p>Kimentek a konyhán át a parányi erkélyre. A sivár udvaron át szemben a többi
                  erkélyek sorára lehetett látni, melyek mögött éppen ilyen lakások rejtőztek. Az
                  egyiken férfiak ingujjban ültek és ittak, a beszéd minden szava áthallatszott. A
                  másikról grammofon hangja nyikorgott bele a szikkadt levegőbe... Csak visszajövet
                  vette észre, hogy a konyha egyik fele diszkréten szobának van berendezve; kis
                  leterített asztal aranyrámás tükör alatt, egy toalett-asztal halvány árnya.
                  Erzsébet bizonyosan itt alszik a kis dívánon. Ha a Szeremley nagyapa látná!</p>
					<p>Gyárfás meghatott szeretettel nézett rájuk; lelke mélyén mégis borzongó
                  kényelmetlenségérzést, a szabadulás vágyát leplezte. Pedig a beszélgetésben nem
                  volt semmi szomorúság, mintha valami ideiglenes színjátékról volna szó csak! Ezt
                  nem lehetett sokáig kibírni...</p>
					<p>Mikor elment, Erzsébet kísérte ki egészen a lépcsőig és itt mondta meg, miért
                  akart vele egyedül lenni egy percre. Ő tudta egyedül, hogyan találta meg Ákost és
                  külön meg akarta köszönni. De Sándor már sietett és gyorsan elhárította szavait...
                  csak mikor a szűk falépcsőn lejutott, bánta meg, hogy rá nem hajolt arra a
                  kidolgozott kézre, hogy megcsókolja. Miért nem lehet ezeknek valami kitüntetést
                  adni, ők is hősök, névtelen katonái a magyar életnek, a békének és minden
                  nyomorúságának... Ökölbe szorította a kezét és a halántékához nyomta - ez volt a
                  sok férfiszenvedésnek az eredménye... Aztán megrestelte magát a patétikus mozdulat
                  miatt és körülnézett, nem látta-e meg valaki? De elhatározta, hogy újra el fog
                  jönni, hiszen látszott, mennyire örülnek a látogatásnak.</p>
					<p>Mire a villamoshoz ért, kényelmetlen sejtése volt, hogy a saját jószántából nem
                  fog többé erre járni és amikor hosszú várakozás után a város felé indulhatott,
                  megkönnyebbülten lélekzett fel.</p>
				</div>
				<div type="chapter">
					<head>IX.</head>
					<p>Gyárfás ki volt merülve a folytonos nyugtalanságtól s a tőzsde állandó hullámzása
                  is izgatta. Nagyon is belement ebbe a játékba... ha bizonytalanná válnának a
                  papirok? Most már mindenki beszéli, hogy a kontremín régen dolgozik és egyszerre
                  Bécs is dönti a papirokat. A kisemberek rémülten igyekeznek szabadulni a
                  fedezetlen kötésektől, hiába minden biztatás... Hátha igazuk van? Ki tud
                  bizonyosat? Mi lesz? És hogy állanak Istvánék?</p>
					<p>Ágotának persze fogalma sincs semmiről. Ha meglátogatja, ragyog, pirul, nevet,
                  bálokról beszél. Pedig talán már minden inog... Ha soká gondolkozott a
                  helyzetükről, szédülést érzett, a hajó ingását, mint régen... Ha Dóra nem
                  volna!</p>
					<p>Dóra! - Csak rá kell gondolni, hogy meneküljön a kétségtől; ő volt a megnyugvás és
                  megnyugtatás, aki nem volt soha szomorú, még csak komoly sem, mintha az élet
                  balkeze nem merné érinteni ragyogását. Aki sohasem kérdezősködött, ha levert volt,
                  hogy miért, csak eloszlatta a mosolygásával. Sohasem kérdezősködött a háborúról
                  vagy fogságáról, megérezte, hogy abban is csak szomoruság van. De nem beszélt a
                  jövőről sem, legfeljebb annyit, hogy hol fognak legközelebb találkozni. A
                  pillanaté volt minden akarata, mintha testi szépsége az időtlenség szépségét is
                  befogadta volna...</p>
					<p>Sándornak még mindíg nem volt fogalma sem arról a mohó és változatlan akaratról,
                  mellyel Dóra a saját jövőjét előkészítette. Nem ismerte lelkét, de nem is kereste,
                  hogy mi van amögött, amit ismert. Éppen ez a bizalom, ez a csak a jelennek élés
                  nyugtatta meg annyira ebben a viszonyban, melyet alig mert szerelemnek hinni,
                  annyira hiányzott belőle ennek az érzésnek minden zsarnoksága, tragikus jellege. A
                  nagy hajón, melynek ingását most újra érezte, ő volt a mozdulatlan bizonyosság, a
                  szédülés nélkül való jelen. Ő volt, aki falat tudott vonni, bársonyos függönyt,
                  szépségből és odaadásból körülötte, az élet és a lelke között...</p>
					<p>Még az a féltékeny kísértet sem látogatta mostanában. Néha kétségbeesett
                  merészséggel, rémült kíváncsisággal idézte az üldöző emléket, hadd hozza kihívó
                  arcát, meztelen vállát közéjük, vajjon el tudná-e kergetni az érzékiség
                  apokaliptikus asszonya ezt a gyönyörű játékot? És várta azzal a kimeredt, vad
                  tekintettel, mely vágyott és gyűlölt egyszerre. De az asszony nem jött, még ez a
                  kísértet sem gyűlölhette ezt a gyermektisztaságot.</p>
					<p>Ott várt az Erzsébet-hídnál, a kis kertben, ahol mostanában találkozni szoktak.
                  Már egészen besötétedett. A csenden, a bokrokon túlról hallatszott a város
                  tülkölése, riadása, zörgése, csengetése, emberlármája... Dóra jött és Sándor
                  elébeszaladt.</p>
					<p>- Annyi mondanivalóm van! - kezdte Dóra.</p>
					<p>- Nekem is!</p>
					<p>Dóra felfigyelt: - Sándor, maga szomorú?</p>
					<p>- Egy kicsit. Mostanában megint elszomorítót láttam...</p>
					<p>- Ha szomorú, felejtse el, ne nézzen rá vissza! - Egy szóval sem kérdezte, mi volt
                  az. Lábujjhegyre állt és a férfi szemére tette hűvös, síma tenyerét. Kedves,
                  fínom illata volt, a Dóra illatszere már hozzátartozott a testéhez. Sándor levonta
                  a kis kezet a szájáig és úgy csókolta hosszan.</p>
					<p>Dóra gyorsan kezdett beszélni: - Felsétálunk az öreg Gellérthegyre, ki tudja,
                  meddig tart még ez a szép meleg. Ma sok időm van, mama nincs otthon.</p>
					<p>Elindultak. Dóra útközben ezer apró élményről beszélt, ruháiról, ismerőseiről, egy
                  fiatalemberről, aki utána ment, egy mozidarabról, melyet nagyon dícsérnek, az
                  őszről, mely olyan szép és az estékről, melyek bizalmasan ősziesek lesznek.</p>
					<p>Odafent leültek egy padra.</p>
					<p>- Ha hideg lesz, hogyan fogunk találkozni? - kérdezte Sándor, hogy bevezesse
                  mondanivalóját a tervezett látogatásról.</p>
					<p>- Ó, az még messze van, arról nem beszélünk. - Nagyot dobbant a szíve, ma különben
                  is olyan nyugtalan volt... Ma-holnap már változni fog a helyzet és szerette volna
                  behunyni a szemét addig is. Sándor csak most érezte meg ezt a nyugtalanságot
                  szavaiban. Talán csak gyorsabban beszélt vagy többet, mint rendesen: egy
                  pillanatig sem hallgatott, pedig olyan szép lett volna most hallgatni a hegyen. A
                  lent csillogó város fényei olyan tiszták, olyan hazugul ragyogóak. A csend és az
                  ősz melege kábító, mint a tavaszé, lágy, bánatos, titokzatosan csábító. A sötét és
                  a magány, a halk zörrenések a levelek között... és Dóra beszél, a fiatalság énekel
                  belőle.</p>
					<p>- Dóra, Dóra! - kiáltott fel olyan szenvedélyesen, hogy a leány megrémült - boldog
                  rémülettel.</p>
					<p>- Csitt, csitt! Ne olyan hangosan! - Szavai remegtek, szinte egymásba
                  koccantak.</p>
					<p>- Dóra, ha tudná, mit jelent nekem a maga fiatalsága! A magamét! De ezt sem tudja
                  drágám, hogy mit jelent, úgy-e?</p>
					<p>- Ó, Sándor, ne beszéljen szomorú dolgokról! - És a leány hangja először tört meg
                  fojtott zokogástól. Ez a szokatlan, szinte a mélyből felsíró hang elragadta a
                  másik lelkét.</p>
					<p>- Nem, kedves, nem... hiszen úgyis tudod! Csak én nem tudom kit szeretek, - téged,
                  magamat, vagy a fiatalságunkat. Egynek érzem... kedves, kedves!</p>
					<p>Soha nem beszélt még így és Dórát reszkető hőség öntötte el. Nem tudott védekezni,
                  átengedte magát a karnak, mely átfonta, szája felitta a hosszú, kínos csókot, mely
                  érte.</p>
					<p>Fájt ez a csók mindkettőnek. A leány benne érezte mindazt, amiről le kell
                  mondania, a jövő boldogságát, a férfi a multat csókolta bele maróan, hogy szabaddá
                  legyen. Mindkettőnél a feledés csókja volt. És mikor arcuk szétvált, szemük
                  elfordult egymástól, mindegyik árulást érzett benne.</p>
					<p>- Drágám, mondd, a jövőt hogyan gondolod? - A férfi becsülete építette volna a
                  jövőt a mult rovására, de a leány megrémült tőle. Csak a tegezést fogadta el
                  öntudatlanul.</p>
					<p>- Ne gondolkozzunk, kérlek, ne! Megijesztesz... Minek beszéljünk a jövőről? Csak a
                  most a jó, vagy rossz. És most olyan jó... nem szabad semminek megzavarni. -
                  Gyöngéden nyujtotta felé az ajkát, de már számítóan, hogy a másikat
                  elhallgattassa. Aztán a férfi vállára hajtotta a fejét és sokáig maradtak így
                  boldog csöndben.</p>
					<p>- De azt csak megengeded, hogy az otthonodban meglátogassalak? - kezdte halkan
                  Sándor. - Mire való most már ez a titkolódzás?</p>
					<p>Nagy meglepetésére Dóra kiegyenesedett és mereven ellene szegült: - Nem, azt nem
                  akarom!... Nem... nem! - kiáltotta szinte magánkívül.</p>
					<p>- Miért? Nem értelek... A jövőtől félsz? Hiszen szeretjük egymást! És még a
                  kunyhótól sem kell visszariadnod. A fizetésemen kívül jóformán vagyonom van ma már
                  és ha tudom miért teszem, nem fogom a pénzt könnyelműen hajigálni, mint eddig. Még
                  a tőzsde nélkül is tisztességesen megélhetünk...</p>
					<p>- Nekem ne is beszélj ezekről a rút pénz- és börzedolgokról, azt szeretném, ha
                  neked se kellene foglalkozni vele, ha egy fiatal királyi fenség volnál, egy
                  meseherceg, akinek nincs más dolga, mint paripára ülni és megkeresni a legszebb
                  mesehercegnőt a világon.</p>
					<p>- Én már megtaláltam - simogatta meg szavaival Dórát.</p>
					<p>- Még nem. Tudod, mindíg a harmadik a legszebb. Ott a fekete herceg országában,
                  ahol voltál, az volt az első, aki kiszabadított a fogságból. Szép volt, de
                  gonosz. Én vagyok a második. Én is szép vagyok, úgy-e szép? De önző. A harmadik
                  szép lesz és tökéletes és te elviszed aranypalotádba és odaülteted magad mellé a
                  trónra, de a két elsőt akkor sem fogod elfelejteni, sem engem, az önzőt, sem az
                  elsőt, a gonoszat...</p>
					<p>- Honnan tudod, hogy nem te vagy az első? - lihegte Sándor a leány vállára nyomva
                  száját.</p>
					<p>- Érzem, itt járt az árnyéka a csókjaink között. - Tréfálni akart és felsikoltott,
                  mikor Sándor eltaszította magától.</p>
					<p>- Ne!... Az Istenért! - kiáltott fel. Aztán gyöngéd megbánással ment át a
                  felidézett mesehangba: - Te drága tiszta kislány vagy, az pedig gonosz varázsló
                  asszony volt. Ne beszélj róla soha, féltem az ajkadat a nevétől... Az a mult,
                  egyetlenem, a mienk a jövő. Engedd meg, hogy véget vessünk ennek a
                  titkolódzásnak.</p>
					<p>- Nem érzed, hogy így szép? Akkor azt mondanák, hogy udvarolsz és mama reszketne,
                  hogy sikerül-e? Csak így szép, ha még magunk sem tudjuk, miért találkozunk. Hiszen
                  egyikünk sem akar semmit!</p>
					<p>Sándor nem értette ezt a romantikusságot a józan Dóránál. Mit akar tulajdonképpen?
                  És először derengett fel kétely benne. - És ha azt mondanám, hogy én akarok, hogy
                  én komolyabban gondolkozom, mint te, - mint ahogy illik is - visszautasítanál?</p>
					<p>Dóra szédülni kezdett, egy pillanatra eltakarta az arcát. Tudta, hogy eljött a
                  pillanat kikerülhetetlenül - amelytől titokban mindíg rettegett. Lekapta a
                  kalapját, mintha fájó fejének, lüktető halántékának keresne megkönnyebbülést.
                  Messzebb egy villanylámpa hideg világa lobbant fel, fényfoltokat vetett ruhájára,
                  szőke haja szalmaszín és meleg, sötétsárga árnyalatokban játszott minden
                  mozdulatánál.</p>
					<p>- Ne beszélj így, kedves, ne beszéljünk a jövőről - kérte hangjának legszebb,
                  legmeghatóbb modulációjával. Csak egy kis időt nyerni még! De Sándor most már
                  tudni akarta, mi rejlik a vonakodás mögött. Első pillanatban hiúsága és szerelme
                  megbántását érezte csak. De most már megsejtette, hogy megint a sorsával áll
                  szemben és tudni akart.</p>
					<p>- De beszélnünk kell róla - mondta komolyan és megfogta a Dóra kezét. - Kettőnkről
                  van szó és nekem tudnom kell, mi vár reám.</p>
					<p>Dóra felsóhajtott és ezzel elfogadta a harcot. - Ha arra gondolsz, - és hirtelen
                  kihúzta kezét a másik forróvá lett kezéből - ha arra gondolnál... én nem megyek
                  férjhez most és nem is tudom mikor...</p>
					<p>Végre megtalálta a hangját, azt a hideg elhatározottat, melyet Sándor nem ismert.
                  Most már csak azt akarta, hogy minél előbb túlessék rajta. - Te nem ismersz engem.
                  Én szívtelen vagyok és nem tudok úgy szeretni, hogy mindenről lemondjak. Ne
                  gondolj úgy rám soha, mint más fiatal leányra, csak mint jópajtásra. - Egy
                  pillanatnyi felzokogás volt megint a hangjában, de már el is múlt. - Hallgass meg,
                  kedves és ítélj el, ha akarod... én sohasem igértem semmit, nem beszéltem a
                  jövőről, mert - mert még bizonytalan volt...</p>
					<p>Sándor hallgatva nézte. Ezt az arcát, ezt az elhatározott, hideg szépséget még
                  sohasem látta rajta.</p>
					<p>- Én már azután járok, hogy az ősszel Berlinbe megyek egy filmvállalathoz, azután
                  Amerikába. Egész fiatalságomnak ez volt a vágya és nem tudok lemondani róla. Én
                  ragyogni akarok színpadon és színpadon kívül és tudom - érted, tudom, hogy
                  sikerülni fog. Nagyon boldogtalan lennék, mint feleség vagy bármilyen hétköznapi
                  lény.</p>
					<p>Már folyékonyan beszélt és nyugodtan. Sándor nem szólt közbe, csak az arcát nézte.
                  Most azt találta, hogy tökéletes színésznő, még akkor is, mikor az életet játssza.
                  Különös, hogy ma mennyi alakjában ismerte meg.</p>
					<p>- Így tehát... - mondta végre.</p>
					<p>- Nem - ne váljunk el! Hát nem lehetünk barátok, pajtások?</p>
					<p>- Nem hiszem. Azon már túl vagyunk.</p>
					<p>- Nézd Sándor, hiszen gondolhatnánk arra is, hogy független, modern emberek
                  vagyunk. - És elpirult attól, amit mondani akart. Sándor megint meghatottan nézett
                  rá, szerette volna megsimogatni, olyan gyermekes volt ebben a pillanatban. - De
                  látod, most nem szabad komoly szerelemmel megzavarni magamat, annál kevésbbé egy
                  komoly szerelmi viszonnyal. Minden erőmre és lélekjelenlétemre szükség van, ha ki
                  akarom vinni azt, amit akarok. Szívtelennek kell lennem, különben nem érhetem
                  el.</p>
					<p>- Mit? A csillogást? Vagy hogy minden szobalány és soffőr ismerje a nevedet? Eddig
                  a művészetről még nem beszéltél.</p>
					<p>- Élni is művészet. Ha az ember ezt az igazságot felismerte, tudja, hogy érdemes
                  érte minden áldozatot meghozni. Azt hiszed élet a tied vagy a Blankáé?... És aztán
                  - láttam én már szerelmeket, voltam boldog emberek esküvőjén és aztán - három év
                  mulva... Már gyerekésszel beláttam az egésznek a hazugságát. Egy egész életet
                  áldozni ezért! Nem... nem!</p>
					<p>Sándor nem felelt, mikor a leány elhallgatott. Saját mult szerelmére gondolt,
                  szinte alig tudta ki beszél, ki mondja ezeket a szörnyű igazságokat. Dóra nem
                  érthette meg, miért lett olyan sápadt. Minden vonása meglazult, elernyedt, amint
                  maga elé meredve ült mellette.</p>
					<p>- Azt hiszed, úgy-e, - mondta kissé ijedten, de gyöngéden és mentegetődzve - azt
                  hiszed, hogy ez romlottság. Látod, pedig én nem azt szeretném elérni, amit sok
                  leány, én nem kalandokat és élményeket keresek, nem démon akarok lenni. Ha csak
                  lehet, nagyon becsületesen akarom elérni, tisztán, okosan, ha úgy tetszik
                  erkölcsösen a szép életet. Mert tudom, hogy jogom van hozzá. Annyi jogom, talán
                  több is, mint azoknak, akik ott messze el is érték... Istenem, csak
                  megértenél!</p>
					<p>Utolsó felkiáltása szinte segítségkérés volt, amint odahajolt ahhoz a férfihez,
                  akit mégis szeretett és akinek legalább a becsülését szerette volna
                  megtartani.</p>
					<p>- Igazad van, Dóra - mondta Sándor komolyan és felállt a leány mellől. Dóra
                  megriadtan nézett rá.</p>
					<p>- Nem szeret! - érezte egyszerre teljes biztonsággal. Szemét elöntötte a könny és
                  oktalan harag fogta el. Semmit sem tud ellene mondani, még csak meg sem kísérli,
                  hogy visszatartson... nem szeret!... Felállt ő is.</p>
					<p>- Nem fogunk többé találkozni? - kérdezte. - Vagy barátok maradhatunk?</p>
					<p>- Érdemes? Nincs értelme... te már úgysem vagy itt, érzem. Akinek a lelke már ott
                  jár valahol a távolban, az nincs itt.</p>
					<p>És megindultak le a hegyről, a város hazugul csillogó fényei felé. Dóra szinte
                  reszketve a megszégyenülés, harag, bánat között, melybe csak lassan kezdett
                  vegyülni valami megkönnyebbülés. Hiszen ezt akarta, csak nagyon is könnyen
                  sikerült... Sándor magába merülve és lelkileg teljesen egyedül ment mellette. Csak
                  mikor a csend már nyomasztóvá lett, kérdezte meg, hogy mennyire van a berlini
                  terv, amelyről Dóra beszélt. Mégis meglepte, hogy már teljesen kialakult, hogy már
                  szerződésről van szó, játszott itt egy próbaszínpadon és az ügynökkel levelez.</p>
					<p>- Adjon Isten minden jót - mondta Sándor búcsúzóra, mielőtt elváltak. Megcsókolta
                  a kezét, ennek a kis világosságnak, mely az életébe belecsillogott.</p>
					<p>Aztán egyedül maradt. Egyedül volt újra... kivéve... egy ember van, aki
                  hozzátartozik... az a sötétszemű, akinek a nevét sem tudja, mert bizonyos, hogy
                  egyik sem az igazi és aki mégis a legközelebb áll hozzá, mert ismerte azt az
                  asszonyt és tudja...</p>
				</div>
			</div>
			<div type="group">
				<head>NEGYEDIK RÉSZ.</head>
				<div type="chapter">
					<head>I.</head>
					<p>Öt perc mulva két óra. Gyárfás felállott az íróasztalától, akkorra már mindenki
                  mozgott. Egy csoport izgatottan beszélt nem messze, ő is odament. Szédült egy
                  kicsit, ha a mai hírekre gondolt. Bizonyosan ő is olyan sápadt, mint a többiek a
                  nappal is égő villanyfénynél.</p>
					<p>- Feketepéntek - mondta az egyik és szájaszéle reszketett. - Sohasem hittem, hogy
                  ez bekövetkezhetik. Vajjon mit csinálnak odabent?</p>
					<p>- Ne félj, az igazgatóknak nem lesz semmi bajuk. Tudják azok mit csinálnak. Nem
                  kell megijedni, az egész dolog bankmanőver itt is. A nagybankok összefogtak a
                  Hitelbank ellen és ijesztésül piacra dobták a papírjait. Bécsben meg Rothschildék
                  akarják letörni Boselt. Persze, a közönség mindjárt megrémül és szalad fedezni,
                  kitör a kontreminláz és bukás a vége. Minél több optimista és bízó ember van,
                  annál könnyebben megússzuk.</p>
					<p>- Csupa pletyka! Sokkal komolyabb a dolog, mert világpolitikai háttere van,
                  Németország helyzete nyom minket a magunk politikai és gazdasági bajain kívül. A
                  mi piacunk is túlspekulálta magát, rengeteg a fedezetlen papír, a
                  tőzsdebizományosok lelkiismeretlenül és hazárdul belelovalták a közönséget. Azok
                  most sorra fognak bukni, ami újabb pánikot okoz. Persze Bécs is baj, saját
                  papírjainkkal fizeti a búzánkat, ez a magyar gazdasági politika.</p>
					<p>Gyárfás tekintete a Blanka aggódó szemével találkozott. Odament hozzá: - Meg van
                  ijedve?</p>
					<p>- Nem tudom, nagy baj van?</p>
					<p>- Mindenki mást mond; akármi lesz is, olyan bálra, mint augusztusban volt, többé
                  nem számíthatunk.</p>
					<p>- Még szeptember végén is. Emlékszik, a Ganz 47 milliós árára?</p>
					<p>- Ma azt hiszem, hogy az már csak olyan utolsó erőlködés volt. Utána mindjárt jött
                  is a visszahatás. De én már szeptember eleje óta érzem a megrendülést. Valami volt
                  a levegőben vagy csak a lelkemben... tudja mióta? Emlékszik arra a borzalmas
                  japáni földrengésre? Föld, tengeráradás, tűz, vihar adták meg a jelt, kozmikus
                  katasztrófák figyelmeztetik az emberiséget: vigyázzatok, elég volt!</p>
					<p>Blanka csodálkozva nézett Gyárfásra. - Babona ez vagy világnézet?</p>
					<p>- Mindegy, Blanka! Magukra persze nem hatott erősebben, mint mikor régen azt
                  olvasták, hogy az orosz-japán háborúban hányan estek el. Csak akkor tudtuk meg,
                  hogy ez mit jelent, mikor magunk is átmentünk rajta. De gondolja meg, hogy én
                  láttam azt a Tokiót és Yokohamát faházaival, színes életével, ázsiai
                  embertömegével és kultúrájával, az én szemem látja azt is, hogy mi lehetett a
                  pusztulás. Magunknak csak gondolat volt a léte, gondolat a pusztulása, nekem az
                  érzékeim valóságába átment élet... Nagyon hatott rám... De mindegy. Az emberiség
                  úgy sem hallgat a kozmoszra sem, a lelkére sem és én a legkevésbbé vagyok
                  hivatott, hogy szemrehányást tegyek miatta az emberiségnek, a legkevésbbé...</p>
					<p>- Milyen különös dolgokat beszél, mint valami teozófus.</p>
					<p>- Nem vagyok az. Közönséges bűnös ember vagyok, aki éppen úgy nem hallgattam az
                  előérzeteimre, mint a többiek és most én is ostobán nézek a következmények
                  elé.</p>
					<p>- Igaz! mit csináljunk? Eladjam a kis papírjaimat?</p>
					<p>- Ha ki van fizetve, jobb megtartani! Ne ijedjünk meg, csak azért sem! Én is
                  tartom. Csak az Istvánék dolga aggaszt, nem tudom, mennyire van angazsálva a
                  sógorom...</p>
					<p>- Milyen halkan beszél mindenki. Nem veszi észre, milyen nagy a különbség? Egy
                  hónappal ezelőtt hogy zúgott és nevetett itt minden?</p>
					<p>- Blanka nagyon aggódik?</p>
					<p>- Nem magamért! Hiszen nem vagyok senkinek sem felelős és ha vesztek is! Fiatal
                  vagyok, meg tudom úszni és a pénz nem izgat annyira. De tudom, hogy sokan-sokan
                  már az első besszhíreknél milyen rémülten ébredtek rá, hogy egész életük,
                  vagyonuk, jövőjük van egy ingó mérlegre lökve, amelyről senki sem tudja, ki tartja
                  a kezében.</p>
					<p>Felsóhajtott és aztán elmosolyodott. - Szép álom volt: meggazdagodni. De ha nem,
                  ezt a bajt még el tudom viselni.</p>
					<p>A Blanka mosolygása volt az első, melyet ma Sándor ezen a szomorú délelőttön
                  látott és hálás volt érte. Egy pillanatra megfogta a Blanka kezét és azt mondta:
                  köszönöm. Blanka nem értette, mit köszön, de jól esett és e mellett a jó érzés
                  mellett egy cseppet sem találta fontosnak az egész pénzpiacot.</p>
					<p>Már tovább ment, mikor Sándor újra megszólította: - Blanka... megengedné, hogy
                  meglátogassam? Mindíg szeretnék magával bensőbben beszélni és szeretném az
                  otthonában is megismerni. - Blanka kiegyenesedett és elkomolyodott. - Tudom, most
                  mit gondol, Blanka: ha Dóra nincs itt, én is jó vagyok!</p>
					<p>- Nem éppen ezt; de hogy Dóra van a kívánsága mögött.</p>
					<p>- Téved. De ha igaz lenne, akkor is teljesítené... azért megértő, azért
                  asszony!</p>
					<p>Blanka egy pillanatig a szemébe nézett Sándornak és ő komolyan, várakozóan vissza.
                  Most újra látta, hogy hasonlít Dórához, de ilyen mélységes komolysággal Dóra soha
                  senkire sem fog nézni. Nincs férfi, akit annyira szeretett volna most barátjának
                  nevezni, mint ezt a leányt és talán örökre elvesztegette egy futó szerelem
                  miatt... egy színes, nevető nyár miatt!</p>
					<p>- Holnap délután otthon leszek - mondta Blanka a szokásos meghívási formában. Nem
                  volt hideg, csak teljesen társasági. Sándor meghajtotta magát.</p>
					<p>Ez a hirtelen felvett társasági forma annyira hatott Sándorra is, hogy másnap
                  gondosabban öltözött és már megkötött nyakkendője helyett másikat vett fel. Mikor
                  becsengetett, olyan kényelmetlenül érezte magát egy percig, mint régen, mikor első
                  látogatást kellett tennie. Aztán Blanka nyujtotta felé a kezét és első szavára
                  eltűnt az egész külső kényszer. Mintha tegnap nem is esett volna bele az a néhány
                  szó Dóráról újra kezdődő bizalmasságukba, hogy megzavarja. Egyszerre ezer
                  mondanivalójuk volt és Sándor csak teázás alatt ért rá, körülnézni a szobában.
                  Régi polgárias berendezés volt, jó becsületes bútorok - a széles pamlag
                  bizonyosan ágy is - minden nagyon rendes, csak mindennapi... de két szép szőnyeg
                  volt a földön. Ehhez már értett, amióta maga is be akart rendezkedni. Blanka nem
                  nagyon illett bele ebbe a szobába, de nem tudta hamarjában, milyenbe illenék.
                  Dóráról tudta, hányszor rendezte be a szobáját gondolatban...</p>
					<p>Mintha Blanka megérezte volna, mire gondol, egy fényképet vett le a fiókos
                  szekrény tetejéről a Sándor háta mögül.</p>
					<p>- Nézze meg a Dóra legújabb fényképét. - Minden célzás nélkül mondta, hangja
                  tiszta volt, kedves, előzékeny.</p>
					<p>- Csodaszép! - Sándor éppen olyan őszintén felelt. - Csak egyszer láttam ennyire
                  szépnek, mikor a moziban a hirtelen fellobbanó fényből vált ki elém. - Egy
                  pillanatnyi fájdalom és vágy rezzent át rajta. Letette a képet.</p>
					<p>- Tudja, Blanka, maga talán elítélt, igen, érzem, hogy elítélt, de olyan boldog
                  voltam... vagyis újra hinni tudtam a boldogságban. Ez volt annak a pár hónapnak a
                  szépsége és rám nézve a legnagyobb jelentősége.</p>
					<p>- És most?</p>
					<p>- Nem vagyok boldogtalan. Érzem a veszteségemet, de ez nem boldogtalanság. Blanka,
                  nem képzelheti el, mi mindenen mentem én át, szenvedésen és piszkon. És hogy engem
                  egy ilyen ragyogó tisztaság még egyszer megtalált, ezért voltam olyan hálás, ezért
                  nem is tudtam rá haragudni, mikor elment. Olyan ajándék volt, amilyenre nem
                  számítottam többé. És valahogy az egész idő alatt mintha éreztem volna, hogy el
                  kell mulnia... nekem nem is lett volna szabad többet elfogadnom... Különben mit ír
                  Dóra?</p>
					<p>- Szerződtették egy kisebb szerepre és úgy látszik, elégedett, külsőleg
                  legalább.</p>
					<p>- Úgy-e, kímélni akar, hogy így mondja meg? Pedig nem szükséges. Olyan egyszerűen
                  maradtam egyedül, hogy nem is fáj igazán, szinte csodálkozom, milyen kevéssé
                  tragikus. Nem találkozunk többé, a szépség kiesett az életemből. Mintha nem is
                  érzelmi veszteség volna, inkább valami esztétikai hiány, mintha a szobámból egy
                  szép, szeretett műkincset vittek volna el... a helye üresség... de nem szenvedő
                  emlék...</p>
					<p>- Nem volt komoly viszony maguk közt? - Blanka olyan természetesen nyugodtan
                  kérdezte, hogy Sándor nem ütődött meg rajta.</p>
					<p>- Egyszer csókoltuk meg egymást, ha tudni akarja, az elválás előtt. De akkor én
                  még nem tudtam, hogy el fogunk válni. Abban a percben azt hittem, hogy a mult
                  teljesen lehullhat rólam és Dóra az enyém lehet, a feleségem. És akkor mondta meg,
                  amiről addig egy szóval sem beszélt, hogy milyen tervei vannak és hogy ne
                  számítsak rá. Szép volt és elment... Emlékszik Pippára, aki táncolt? Ő volt
                  életemben a táncoló Pippa, de ezt csak akkor fedeztem fel, mikor már eltűnt.</p>
					<p>A Blanka tekintete a férfi arcán tévelygett, amint maga elé nézett, olyan
                  céljavesztetten. Erős orra, de gyönge, szinte nőies szája, a gondosan borotvált
                  arc, mely kissé beesik a kiütköző arccsont alatt, a sima barna haj, olyan
                  egyszerű, rendes, nem problematikus arc... Most ránézett Blankára. Szeme fáradt,
                  szenvedő a mélyen árnyékoló szemöldökcsont mögött és... mi van ennek a tekintetnek
                  a mélyén, abban a sötétségben?... Szíve hirtelen nagyot dobbant.</p>
					<p>- Nem hisz nekem? - kérdezte hirtelen Sándor.</p>
					<p>- Érzem, hogy igazat beszél. Sohasem hittem volna, hogy a mai világban ilyen
                  tiszta regény játszódhatik le. - Mégegyszer ránézett az arcképre. - Nagyon
                  szeretem Dórát, most is. Meg akartam változtatni, de most már tudom, hogy nem volt
                  jogom hozzá. És örülök annak, amit elmondott. Örülök, mert szép és tiszta és mert
                  nekem is visszaadta a hitemet a szépségben és tisztaságban, melyet a sok beszéddel
                  és pletykával már majdnem kiöltek belőlem...</p>
					<p>- Magában is? Szörnyen beszélnek ma a nőkről. Ilyenkor érzem, hogy nem tartozom a
                  mai nemzedékhez. Én, bármennyit tapasztaltam is, még mindíg megkülönböztetem a
                  nőknek két külön világát és nem hiszem el, hogy a háború ezt is megváltoztatta. -
                  Blankára nézett és a régi kétely egyszerre megborzongatta. Ahogy itt vele szemben
                  ült, otthonosan, szépen és mégis a mult egy árnyalatával az arcán, ha a Dóra
                  beíratlan fiatal arckifejezésére gondolt, majdnem lehetetlennek érezte, hogy az
                  élet olyan simán vitte volna át a szerelem minden érintésétől mentesen. És
                  akarata, érzése ellenére kimondta a kérdést: - És maga Blanka? Így élte le mindíg
                  az életét?</p>
					<p>- Én? - Blanka csodálkozva nézett fel. Sándor szinte megijedt a jóvá nem tehető
                  merészségtől. Blanka lassan ingatta a fejét. - Én?</p>
					<p>- Maga, Blanka, aki szép és fiatal... haragszik?</p>
					<p>- Nem, csak csodálkozom. Nem is jutott eddig eszembe, hogy másként is lehetett
                  volna, mint így... Természetesen az én életemben is volt szerelem és flört és
                  udvarlás. De én... Nem mintha elítélném magamat, ha másként lett volna, vagy
                  másként lenne ezután. De nem hiszem. Régi nevelést kaptam és nem vagyok
                  temperamentum.</p>
					<p>Látszott, hogy zavarban van és Sándor, habár megbánta kérdését, mégis titkos
                  örömet melegített magában.</p>
					<p>- A dolog úgy áll - folytatta Blanka sokkal nyugodtabb és szinte felszabadult
                  hangon -, hogy az asszonyok egészen más fajták, mint maguk hiszik.</p>
					<p>- Dehogy hisszük, semmit sem hiszünk! Mindíg igaz marad az az elcsépelt mondás,
                  hogy az asszony talány előttünk.</p>
					<p>- A férfi meg mielőttünk.</p>
					<p>- Ezt nem lehet összehasonlítani, Blanka. A férfi sokkal egyszerűbb. Ha maga
                  másfajta asszonyokat ismerne, abból a másik világból valókat, ha tudná, milyen
                  kétségbeesett dühvel, milyen kínlódva állunk előttük, a nyugodt vagy szemtelen
                  mosoly, a csodálkozó tekintet előtt, mely szinte kérdi, hogy mit akarunk tőlük.
                  Nyiltan beszélnek és látszólag nem tudják, mit tesznek. Gyermekek vagy őrültek?
                  Nem, asszonyok! Megcsalnak, pedig szeretnek, hazudnak és meg vannak győződve, hogy
                  igazat beszélnek, kínoznak és azt hiszik, símogatnak, megölnek és csodálkoznak,
                  ha meghalunk... Gonoszak, ördögök? Nem, asszonyok!... Szeretik a kockázatot és a
                  pénzt... az az asszony is ilyen volt, akivel itt Pesten ismerkedtem meg egy
                  éjszaka, de erről magának nem beszélhetek... és a feleségem is...</p>
					<p>Blanka összerándult. Némán, tágra nyitott szemmel nézett a férfira. Ez a tekintet
                  nem kérdezett, de Sándor gyorsan, halkan mondta!</p>
					<p>- Ő is ilyen volt.</p>
					<p>Még mindíg egymás szemébe néztek, de a leány tekintetére csak az a sötét mélység
                  felelt, melyet ma vett észre először a férfi szemében.</p>
					<p>- Meghalt?</p>
					<p>Gyárfás csak intett. Az előbbi izgatott szavak leszürkültek, belefáradva a
                  magyarázás hiábavalóságába, mikor folytatta: - Ha én egyszer erről magának
                  beszélni tudnék... akkor, talán minden jó lenne...</p>
					<p>- Ne engedje úrrá lenni maga fölött a multat - mondta Blanka aggodalmasan és
                  aztán, mint aki megtalálta a megfejtést, barátságos bizalommal hajolt előre: - Ó,
                  most már tökéletesen értem! Azt is, hogy Dóra mit jelentett magának...</p>
					<p>Megakadt és megijedt. De Sándor hálásan nézett rá.</p>
					<p>- Tudtam, hogy mindent meg kell értenie és egyszer majd mindent, mindent igazán
                  meg fog érteni... Dórát is, engem is. Az ő emléke... Olvasta, hogy mikor
                  Tut-an-Kahmen sírját felbontották és egy színaranyból vert vázát felnyitottak,
                  fínom illat szállt ki belőle. Ilyen nekem a Dóra emléke és ilyennek kellene minden
                  emléknek lenni az ember életében. Úgy-e most már tudja, ki volt nekem az én kis
                  táncoló tündérem?... Gondolkozott már egyáltalában arról, hogy mit jelent Pippa?
                  Hogy ki volt?</p>
					<p>- Az üveg lelke, nem?</p>
					<p>- Az üveg lelke, a velencei üvegé, mely kehellyé, virággá lehet, csodává, de egy
                  lehellet összetöri. A boldogság velencei üvegvirágának a tündére...</p>
					<p>- Azt hiszi, hogy a boldogság nem természetes virág?</p>
					<p>- Nem, hogy volna! A boldogság művészet.</p>
					<p>- De hiszen maga poéta!</p>
					<p>- Elhozom egyszer verseimet és felolvasom, jó? - Sándor olyan egyszerűen kérdezte,
                  mintha semmi meglepő nem lehetne ebben a másikra nézve. Blanka izgatottan hajolt
                  előre, nagy felszabadulást érzett, még nem jutott tudatára, hogy a boldogságtól
                  lettek egyszerre világossá, vidámmá a gondolatai, hogy az ragadta magával tovább a
                  gyorsan születő szavakat, minél messzebb attól a sötétségtől, melynek árnyéka reá
                  esett. Olyan könnyen, olyan természetesen tudott most beszélni... Közben újra
                  megtöltötte a Sándor csészéjét.</p>
					<p>- A versei! Fogalmam sem volt róla! Modernek?</p>
					<p>- Igazán nem tudom! A multkor a kávéházban beszéltek modern művészetről, azt
                  tudom, hogy nem olyan. De nem is az többé, ami a háború előtt volt. Azt sem tudom,
                  csakugyan versek-é... tudja úgy, a szó esztétikai értelmében. Néha jól esik
                  énekelni; bizonyosan maga is szokott dúdolni magában, ha... ha a lelke könnyű és a
                  mindennapi szó nem elég rá, hogy megmondja, mit érez, talán nincs is szava rá.
                  Olyan az én versem is. Néha jól esik dúdolni magamban.</p>
					<p>Így beszéltek tovább a hangulataikról, sötét és világos pillanatairól az életnek,
                  melyekről az ember gyakran számot sem ad magának, csak mikor egy másik ember szava
                  felébreszti.</p>
					<p>És mikor közönyösebb társalgási hangra mentek is át, hangjuknak mellékzengése
                  volt, egyszerü szavaknak mélyebb jelentősége, minden válasznak titkos összefüggése
                  a kérdéssel.</p>
					<p>Blanka azon vette észre magát, mikor az elbúcsúzás után összerakta a
                  teáscsészéket, hogy magában dúdol. Valami gyerekes nóta volt, melyre rá sem
                  ismert. Kinyitotta az ablakot, hogy a cigarettafüstöt kikergesse és kihajolt a
                  hűvös éjszakába. Ősz volt újra, de ő vidáman belenevetett az őszbe.</p>
				</div>
				<div type="chapter">
					<head>II.</head>
					<p>Az egyszer megütött baráti hang megmaradt Sándor és Blanka között. Olyan őszinte
                  érzéssel járt, hogy észre sem vették a kis megjegyzéseket, melyek csakhamar
                  felburjánzottak körülöttük.</p>
					<p>A véletlen is segítette találkozásukat. Blanka valahol társaságban megismerkedett
                  Sárándiékkal és meglepetésül tartogatta Sándornak, hogy a tenisznél találkozni
                  fognak.</p>
					<p>Gyárfás vasárnap délelőttönként rendesen bement Ágotáért is, hogy kivigye magával
                  a Hűvösvölgybe. Mióta Dóra nem volt, többet gondolt húgára és a Teréz hálás
                  leveleit olvasva lelkiismerete szégyenkezett eddigi hanyagsága miatt. Ha vasárnap
                  reggel bement az intézetbe, míg a szalonban várt, néhány fiatal leány rendesen
                  véletlenül átment a szobán; ilyenkor belső mosolygással érezte, hogy ez a
                  „véletlen” neki, a fiatalembernek szólt. Ágota friss kedvességgel fecsegett az
                  úton rendkívül fontos intézeti eseményekről. De mikor Sándor egyszer Patay Ákost
                  is ott találta Sárándiéknál, mindjárt megsejtette, hogy az intézet nem tartja fel
                  zárdai akadályokkal a levelezés útját.</p>
					<p>Vasárnap reggel a napfény az októberi ködből küzdte ki magát, az ősz sűrűen édes
                  melegét szívta ki a nedves földből. A kert utain a levelek puhán, zörgés nélkül
                  engedtek lépteik alatt. De a ritkuló bokrok mögül ugyanaz a fiatalos hangzavar és
                  nevetés hallatszott ki, mint a nyáron és Gyárfás meglepetten figyelt fel, éppen
                  úgy, mint először. Ismerős hang, a Blankáé? Kinek lehet ilyen hangja?</p>
					<p>És Blanka a többiekkel együtt nevetett meglepetésén. Egészen másnak, frissebbnek,
                  szinte gyerekesebbnek látszott. Sportruhája teljesen megfosztotta attól a
                  hivatalnoki jellegtől, amelyben leggyakrabban jelent meg előtte. Pompásan
                  tenniszezett és a társaság láthatóan teljesen a magáévá fogadta. Ez nagyon
                  jólesett Gyárfásnak is.</p>
					<p>Nem sokat voltak együtt, a játék lefoglalt mindenkit. Csak hazafelé
                  beszélgethettek nyugodtan, mert Ákos ügyesen előrevitte Ágotát. Mindketten
                  megjegyzés nélkül, de egyformán elnéző szeretettel figyelték ezt a fiatalos
                  szerelmi kettőst, mely még semmire sem kötelez, talán nem is gondol semmire a
                  pillanat kedvességén kívül és ez színezi olyan bájossá. Nem tudták, hogy a
                  mögöttük menők éppen olyan hallgatag beleegyezéssel nézik az ő kettősüket is.</p>
					<p>Sándor újabb, szinte nyugtalan meglepetéssel nézte most Blankát. Divatos bőrkalap
                  volt rajta, mely álla alatt szíjjal lekapcsolva, nagyon fiatalosan és mégis
                  harciasan hatott.</p>
					<p>- Nagyon érdekes lehet maguknak, hogy annyiféle alakban jelenhetnek meg - mondta
                  Sándor és szeme gyorsan végigsiklott a Blanka egész alakján. - Különös, hogyan
                  változik át a divat stílussá, ha helyesen viselik.</p>
					<p>- Hogy érti ezt?</p>
					<p>- Ha járás, fejtartás, arckifejezés hozzásimul az öltözethez. Csak egy kicsit
                  megzavarják vele szegény férfinemet. Egy ruhaváltozás és más asszony áll velünk
                  szemben.</p>
					<p>- Annyira megváltozottnak talál ma?</p>
					<p>- Nagyon. És, nem tudom, melyik az előnyösebb. Talán ez a mai, a társaságbeli nő
                  és sportlady, még túlságosan új nekem.</p>
					<p>- Eddig mindíg csak a kollégát látta bennem? - Blanka a nála szokatlan nőies
                  kihívással új hangot ütött meg és zavarba hozta Sándort.</p>
					<p>- Szeretném, ha a barátomat láthatnám minden alakjában. - Egyszerre elpirult,
                  banálisnak, visszautasítónak érezte a válaszát. Blanka asszonyos tapintattal
                  segítette túl zavarán és visszatért szokott társasági hangjához és tárgyaikhoz. De
                  Sándort a saját válasza, új érzelmi kérdés elé állította. Csakugyan megelégszik a
                  barátsággal! Hogy ez nem az a nagy szerelem volt - a fatális, megrendítő - az
                  bizonyos. Ha volt is szerelmi színezete, a barátság volt az erősebb az érzésben, a
                  bizalom és az, hogy nincs egyedül. És mégis, különös, hogy ma több volt benne az
                  érzéki vágy, mint a Dórával töltött időben. Dóra úgy volt szép előtte, amint
                  látta. A Blanka külső megjelenésén túl sokkal jobban foglalkoztatta a lelke és a
                  teste, mint a Dóráé. Ez vitt nyugtalanságot baráti viszonyukba. Hogy Blanka hogyan
                  érez, azzal még nem is ért rá foglalkozni a saját kétségeivel küszködése
                  közben.</p>
					<p>Régi, tárgytalan nyugtalanságát most ehhez kapcsolta és mintha így elviselhetőbb
                  lett volna. Nagy sétákat tett esténként, míg ezeket a gondolatokat és érzéseket
                  tisztázta magában és hogy az únottan ismert utcákat kikerülje, felfedező utakra
                  indult Budán. Korán sötétedett és mikor a kis utcákba befordult, vagy hegynek
                  lépegetett felfelé, úgy érezte, hogy ismeretlen városban jár idegen utcákon és
                  keres valakit... nem tudja kit, de bizonyosan rá fog találni, mert különben nem
                  került volna ide. Élvezte az októberi esték fájdalmas szépségét és visszaérezte
                  azt a melanchólikus magányt, mely a Dóra elutazása után nyilt meg körülötte...</p>
					<p>Milyen kicsi, szegényes multat rejtegetnek ezek az utcák. Szűkös kis polgári
                  életek szabályos, rendes múlását: az a biedermeier-poézis, mellyel mai időben
                  körülvették, tulajdonképpen újmódi romantikus beleképzelése egy sohasem volt
                  multnak a legegyszerűbb életekbe. Kedves, becsületes, unalmas életek mulhattak itt
                  és mulnak ma is ott, ahol Pest el nem özönlötte.</p>
					<p>Szerette, ha öreg emberek jöttek vele szembe, nézte az arcukat, járásukat és
                  örült, ha valamelyik hasonlított valakihez, akit régen ismert. Egy öregurat
                  különösen megszeretett; rendesen akkor jött ki a házból, mikor ő arra sétált.
                  Szinte rosszul esett, hogy nem köszönhetett neki. Öregasszonyokat is ismert már,
                  kicsi gyűrött arcuk kedvesen, sápadt fénnyel nézett ki a nehézkes kalap alól. De a
                  fiatalok már nem különböztek a pestiektől. A bizonytalan világításon az
                  ablakokból kiáradó lámpavilág segített, a fehér áttetsző függönyök mögül elmosódva
                  derengett át a szobák bútora, vagy egy lassan mozgó árny. Néha egészen
                  elsötétedett minden, aztán megint kibukkant a rossz kövezet a fényben. Nem
                  hallotta a körútról betolakodó városi zajt, el tudta magával hitetni, hogy az
                  életnek egy álomzuga maradt itt meg.</p>
					<p>Egyszer egy férfit látott kijönni az egyik sötét kapunyílásból. Nagy,
                  négyszögletes csomag volt nála és egyenesen felé tartott... Milyen régen nem
                  gondolt erre az emberre!</p>
					<p>Dörfler el akart sietni Gyárfás mellett, mintha nem ismerné meg.</p>
					<p>- Dörfler úr, maga az? Hova siet? - szólította meg Gyárfás szinte örömmel. Abban a
                  percben el is csodálkozott rajta, hogy miért szólította meg és miért nem engedte
                  tovább menni?</p>
					<p>- Jó estét - mondta az eltompított hang kissé türelmetlenül. - Ez aztán a
                  meglepetés, hogy önt ezen a tájon is lehet látni - folytatta udvariasabban.</p>
					<p>- Van-e már állása? Sajnálom, hogy akkor nem segíthettem; most talán inkább tudnék
                  valamit tenni érte...</p>
					<p>Mit beszélek itt össze-vissza, gondolta bosszankodva, nem tudok én ma sem tenni
                  semmit!</p>
					<p>- Köszönöm, van állásom, nyomdavezető vagyok. - A hang határozottan ingerült
                  volt.</p>
					<p>- Ennek igazán örülök. Talán most is onnan jön?</p>
					<p>- Onnan. Röpiratokat viszek haza a rendelőnek. - Képzelte Gyárfás, vagy csakugyan
                  olyan gúnyos volt a hangja?</p>
					<p>- Úgy? Talán politikai röpiratok - kérdezte most már ő is elnyomott támadással a
                  hangjában.</p>
					<p>- Nem tudom. A Magyar Szövetség rendelte. Nekünk a tartalmához semmi közünk. -
                  Elnevette magát. Egy arany fog csillant ki a szájából, melyet eddig Gyárfás nem
                  vett észre.</p>
					<p>- No persze... csak úgy kérdeztem. - Gyárfás zavarban volt. Mi az ördögöt
                  beszéljen még vele? De minek is állította meg? - bosszankodott tovább és mégis
                  érezte, hogy szeretné még akármiféle kérdéssel is tartóztatni.</p>
					<p>- Jó éjszakát, sietnem kell - búcsúzott Dörfler, meglökte a kalapját egy ujjával.
                  Olyanformán, mintha ő bocsátaná útjára a másikat.</p>
					<p>Gyárfás utánanézett. Minél távolabb ment az ember, annyival nőtt a haragja
                  önmagára, hogy megállította, végre valósággal dühbe jött. Botjával rávágott a
                  kövezetre... Hirtelen megfordult és dohogva ment tovább.</p>
					<p>... Ez az ember egyszer Masenkával beszélt az udvaron, mikor ő hazajött. Akkor is
                  csak így meglökte a kalapját, nem köszönt tisztességesen soha... Kérdezte is akkor
                  az asszonytól, hogy mit keresett ott... mit is felelt? Masenka egy fához
                  támaszkodott, úgy, ahogy szokott és ez az ember beszélt neki. Mikor őt meglátta,
                  csak úgy megbillentette a kalapját és elment. Mit akart Masenkával? Egyáltalában
                  mit járt ott?... Oda ne jöjjön többé...</p>
					<p>Felrémült. Egészen sötét volt körülötte és nedves füvet érzett a talpa alatt. A
                  domboldalon egy ostobán magányos lámpa fenyegető szeme nézte. Hirtelen megfordult.
                  Egy kóbor kutya ódalgott mellette, melyet eddig észre sem vett. Most behúzott
                  farokkal, félénken állt meg. Olyan egyedül volt az is szegény! De a másik
                  pillanatban már elfelejtette, újra Dörfler állt a gondolatai elé. Csak meg ne
                  lássa újra, mert megfenyegeti! Alig köszön az embernek!... Ő meg ostobán
                  megállítja és engedi, hogy az bocsássa útjára és szívesen köszön neki és örül,
                  hogy állást kapott! Mi köze hozzá?... Az meg kinevette azzal a gúnyolódó
                  aranyfoggal a szájában. Világos, hogy rajta nevetett, megérezte azt az ostoba,
                  ferde, lealázó helyzetet, melyet saját maga keresett magának... Mi köze hozzá?
                  Minek állította meg? Mit is jár este ezen az Istentől elhagyott vidéken? Mit
                  szentimentáliskodik itt? Még egy kivert kutyával is szóba áll!</p>
					<p>Felemelte a botját és ráordított a kutyára. Aztán megbánta, mikor szegény riadtan
                  vissza-visszanézve elsompolygott.</p>
					<p>Úgy sietett, hogy pár perc mulva a villamosmegállónál volt. Még útközben is nyelte
                  a dühét önmaga ellen, de már kezdte mentegetni is magát, hogy megszabaduljon
                  ügyetlenségének az emlékétől; jobb elfelejteni, mint megpróbálni helyrehozni... A
                  mellett előre tudta, hogy a legváratlanabb pillanatokban fog eszébe jutni és fogja
                  kínozni a visszaemlékezés rá.</p>
					<p>Hazament, hogy lerázza magáról az egészet, nem akart ilyen kellemetlen érzéssel
                  vendéglőbe menni. A lépcsőn Válit látta. Már messziről intett Gyárfás felé.</p>
					<p>- De örülök, hogy mégis találkoztam veled! Éppen tőled jövök. Szeretnék veled
                  beszélni.</p>
					<p>- Kérlek. Talán menjünk együtt vacsorázni, mert én éhes vagyok. - Valósággal
                  megörült Válinak, megnyilatkozást kereső roham fogta el és vele szemben egészen
                  különös, maga előtt sem világos bizalommal tudott beszélni. Nem feszélyezték
                  konvenciók, nem kellett udvariaskodni, ha elbúcsúztak, két külön társadalmi
                  világba mentek tovább és tudta, hogy nem az ő egyéni élete érdekli, hanem az a
                  mohóság, hogy tudjon, tapasztaljon, embert ismerjen.</p>
					<p>A legközelebbi vendéglőbe mentek be. Egyik sem kifogásolta, hogy nem keresnek
                  előkelőbb helyet.</p>
					<p>Váli börzeügyekben kérdett tanácsot Gyárfástól. Mióta bizonytalanná vált a
                  helyzet, a bátyja bankja rosszul ment és féltette. Sándor elmondta, hogy mit
                  hallott, jó és rossz jóslatokat egyaránt. Karácsonyra mégis egészen bizonyosan
                  hosszt vár mindenki.</p>
					<p>- Én is azt mondom. Ezek a nagytőzsdések ilyenkor a Rivierára szoktak menni, vagy
                  Egyiptomba, erre ki kell nyerni a pénzt.</p>
					<p>- Na, azt hiszem, arra már régebben kinyerték.</p>
					<p>- De mondd, nincs komoly veszedelem?</p>
					<p>- Csak azokra nézve, akik nem készpénzzel játszottak, vagy olyan bizományosokra,
                  akik a mások pénzével játszottak, a többi legfeljebb azt veszti el, amit
                  kockáztatott.</p>
					<p>- És ezt nem tartod komoly veszedelemnek?</p>
					<p>- A többi a becsületét is elvesztheti.</p>
					<p>Hallgatva ettek tovább. Sándor egyszerre nem tudta, hogy mit is akart volna
                  beszélni Válival. Ez pedig sok mindent szeretett volna kérdezni, de nem igen mert.
                  Azt találta, hogy Gyárfás nagyon megváltozott mióta utoljára találkoztak.
                  Összeszorított szája nem volt bíztató. És mennyire megfogyott, mi baja lehet?
                  Csodálkozására felfedezte, hogy szinte aggódik miatta.</p>
					<p>- Nem vagy olyan jó színben, mint a nyáron. Nincs valami bajod?</p>
					<p>Sándor meglepetten nézett fel a hangjára. Így nem szokott idegen, közönyös ember
                  kérdezősködni. - Az orvos azt mondja, hogy az idegeim nincsenek rendben, nem
                  csoda! Tudod, hogy félig-meddig betegen érkeztem haza és azóta a megfeszített
                  munka a bankban...</p>
					<p>- Jársz társaságba? És - Váli megköszörülte a torkát - tudom, hogy nem szereted,
                  ha a benső dolgaidba beavatkozik valaki, de mégis megkérdem, hogy miért nem
                  házasodol meg? Nem neked való ez a rendetlen élet.</p>
					<p>- Éppen jókor beszélsz! - Sándor elnevette magát. Mit szólna ez a jó ember hozzá,
                  ha elmondaná neki a Dóra dolgát. Bizonyosan meg sem értené.</p>
					<p>Váli nem kérdezősködött. Látta, hogy nem lehet, más útra tért. - Szoktál még
                  írni?</p>
					<p>- Ritkán.</p>
					<p>Látod, pedig az is nagyon egészséges. Nem bolondság az a freudizmus, az
                  elmondásban nagy megkönnyebbülés van. Különben ezen alapszik a gyónás ereje is.
                  Na, csak ne fintorgasd az orrodat, ez csak elismerés egy zsidótól az egyház mély
                  lelkiismerete iránt. Lerázni az embernek magáról, vagy csak tudatossá tenni ami a
                  sötétben kínozza... Lehet, hogy még az orosz fogság a betegséged oka.</p>
					<p>Sándor elhárítóan intett. De Váli látta az elsápadását és most már bizonyos volt
                  benne, hogy itt a baj. Hogyan lehetne rávenni, hogy pszichoanalízisnek vesse alá
                  magát? Váli úgy hitt benne, mint egy parasztasszony a kuruzslásban, gondolkozás
                  nélkül, feltétlenül.</p>
					<p>- Én is ismerek egy nagyon jó specialistát.</p>
					<p>- Hagyd, kérlek! Nem vagyok én hisztériás asszony, aki meggyógyul attól, ha minden
                  valódi és képzelt baját, testit-lelkit, megbeszélheti az orvosával.</p>
					<p>- De kérlek, micsoda elmaradottság ez! - Váli valósággal meg volt sértve. - De jó,
                  ha nem hiszel nekem, legalább írd ki, ami bánt.</p>
					<p>- Ugyan hagyd el! Ideges és fáradt vagyok, el kellene mennem nekem is a Riviérára,
                  de azt hiszem attól már örökre elestem. Napról-napra veszítek.</p>
					<p>Megint ellankadt a társalgás. Váli nem volt tisztában, nemcsak pénzgondok
                  bántják-e Sándort; sajnálta volna, ha az előbbi romantikusabb feltevéséről le
                  kellett volna mondania.</p>
					<p>- Fizessünk és menjünk a levegőre - mondta Sándor, amint cigarettára gyujtottak.
                  Egy darabig az Üllői-út felé mentek. Jól esett mindkettőnek a mindíg csendesebbé
                  váló utcán nekik is hallgatni.</p>
					<p>- Nem akarsz beszélni? - kérdezte egyszerre Váli halkan.</p>
					<p>- Nehéz a dolog. Mert ha én beszélek, akkor csak elbeszélem a másik énről, ami azt
                  bántja. Ha a másik ént, hagyom beszélni, akkor ki fogja jelenteni, hogy őt nem
                  bántja semmi.</p>
					<p>- Nem értelek. - Váli oldalról kezdte figyelni Sándort. - Csak nem?...</p>
					<p>- Azt hiszed, úgy-e, bolond vagyok. Pedig olyan végtelenül egyszerű az egész. Te
                  is voltál fogságban, talán könnyebben megérted. Tudod mivé válik az embernek az
                  önérzete, az erkölcsi, a testi-lelki tisztasága. Azután gondold el, hogy én még
                  néhány esztendőt szabadon éltem ott, egy faluban, ami még falu sem volt,
                  külsőleg-belsőleg úgy, hogy ma meg sem tudom érteni, hogyan élhettem át. És mindez
                  egy felfordult világban, ahol felelősség és erkölcs egyáltalában nem létezett.
                  Hiszen az ember teljesen nem veszíti el sehol, de alkalmazkodik öntudatlanul, ha
                  élni akar... Már most egy ilyen testileg-lelkileg lerongyolt ember hazajön és
                  megtalálja a multját, melyhez hozzátartozott, a hagyományokban élt társaságát és
                  újra úriember lesz. Már most ki fogja azt a freudista írást megírni? Az orosz én?
                  Annak nincs szüksége rá. A magyar én?... Annak meg mi köze a másikhoz?... Hanem
                  mégis az a furcsa, hogy ez a két én egy lélekben van, igen ez az a különös
                  komédia, melynek én vagyok a hőse, de a megírásához gyenge vagyok, tán bele is
                  bolondulnék.</p>
					<p>- Most már kezdem érteni! Te tulajdonképpen még nem akklimatizálódtál, ennyi az
                  egész! - Szinte csalódott hangon mondta.</p>
					<p>- Igen ennyi az egész. Csak ennyi... Ettől van olyan színem, mintha aszkéta
                  volnék.</p>
					<p>- Ugyan kérlek!... Van nálad pénz? Gyere egyet mulatni. Ne félj, nem valami
                  lebujba viszlek, az úriembert viszem, nem a muszkát.</p>
					<p>És Sándor elment vele mulatni.</p>
				</div>
				<div type="chapter">
					<head>III.</head>
					<p>- Megengedi, hogy a saját cigarettámra gyujtsak rá? - kérdezte Sándor és
                  kinyitotta a tárcáját.</p>
					<p>- Sőt, engem is megkínálhat - mondta Blanka. - Tudom, hogy nagyon el van
                  kényeztetve cigaretta dolgában és a magáé jobb, mint az enyém. - Kivett egyet az
                  ezüsttárcából és előrehajolt, hogy Gyárfás meggyujthassa. A fellobbant gyufa
                  élesen világította meg egy pillanatra az arcát és szemében megcsillant a
                  fénye.</p>
					<p>Milyen különös - gondolta Sándor, - milyen egyenesen tartja magát most is, nem
                  hajlékony... a jelleme is ilyen lehet, egészen egységes...</p>
					<p>- Hisz maga, Blanka a kettős énben? - kérdezte, látszólag minden összefüggés
                  nélkül.</p>
					<p>- Hinnem kell, hiszen tudományos megfigyelések bizonyítják, de én nem tapasztaltam
                  soha.</p>
					<p>- Én ismerem. Egészen világossá lett előttem mikor beszéltem róla. Különös, hogy a
                  zsidó szellemnek milyen hatása van rám...</p>
					<p>Elhallgatott. Blanka várt. Tudta, hogy szokása így egyik tárgyról a másikra
                  átbukni, míg végre kiderül a kapcsolat. Hogy addig is zavar ne legyen, tovább
                  tette maguk elől a teázó asztalkát és közelebb húzta a másikat a hamutartóval.</p>
					<p>- Van egy Váli nevű ismerősöm, tulajdonképpen régi gyermekkori barátság, fogságban
                  is voltunk együtt. Valahányszor vele beszélek, kénytelen vagyok precizirozni a
                  gondolataimat. Talán a kérdéseivel kényszerít rá, vagy azzal a mohó szellemi
                  kíváncsisággal, ami benne van... Neki mondtam el először, a magam részére is
                  világosan, hogy - egyszóval, hogy én nem vagyok teljesen az, akinek például maga
                  ismer engem, Blanka. Hogy bennem még mindíg küzd az az ember, aki... ott voltam, a
                  maival. Azt mondtam neki, hogy abban a környezetben és életben másnak kellett
                  lennem, nem akarattal, egyszerűen kellett... Vad és primitív ösztönembernek. És
                  mikor itthon megint megtaláltam a multat, a hagyományokat, a kötelesség,
                  hazaszeretet, becsületkérdések, lelkiismeret, erkölcs, felelősség élő valóságát, a
                  maga befolyása is ezek közé tartozik... emlékszik arra a vitára a Vadászkürtben,
                  mikor nem értettük, nem érthettük meg egymást... De eltértem... Megtaláltam
                  Európát külsőleg is a fürdőszobájával, nyakkendőjével, a külső megjelenés
                  tisztaságának erkölcsét, akkor azt a régit el kellett volna temetnem. Lelkileg is
                  hazatérnem. De nem sikerült...</p>
					<p>- Nem értem egészen - mondta Blanka gyorsan, mikor a férfi szinte kimerülten
                  elhallgatott. - Azt hiszem olyan egyszerű jobbá visszaváltozni.</p>
					<p>- Úgy látszik, nem egészen így van. A lélek nem ruha és minden, minden benne
                  marad, nyomot hagy és küzd... különösen ha az ember igazán a legvégsőkig elment
                  abban a másik életében.</p>
					<p>- Kommunista volt? - kérdezte Blanka félénken, aztán hirtelen feléje nyujtotta a
                  kezét. - Ne haragudjék, ugy-e ez az első lehetőség, ami az embernek eszébe
                  jut.</p>
					<p>- Nem haragszom... dehogy. Nem voltam egy percig sem, sőt az, amit a végsőnek
                  neveztem, tulajdonképpen inkább a tradicionális énnek volt elkerülhetetlen, mint
                  annak az újnak... Ó, milyen zavaros dolog ez az egész, nem is lehet megmagyarázni,
                  még beszélni sem lehet róla.</p>
					<p>És Blanka nem kérdezte tovább. Nemcsak asszonyos tartózkodásból, hanem titkos
                  félelemtől visszatartva. Azután halkan mondta: - Le kell győzni a másikat és a
                  jobbat élni.</p>
					<p>- Néha sikerül, ha elfelejtem. De mostanában egy találkozás... Egy ember jött haza
                  onnan, aki ismert engem is és... a... körülményeimet is. Nem képzeli, mennyire
                  hatott rám. Pedig alig beszéltem vele és akkor sem a multról. De a másik én
                  ismerőst és támasztékot talált... és gyötri a kíváncsiság, hogy beszéljen vele
                  éppen arról. De én meg félek tőle...</p>
					<p>- Milyen ember az?</p>
					<p>- Isten tudja. Olyan bizonytalan exisztencia volt ott is. Most valahol nyomdában
                  van. De nem munkásember, talán olyan félművelt ábrándozó vagy pénzhamisító...</p>
					<p>- Nem kommunista apostol?</p>
					<p>- Lehet... különben olyan mindegy. A fő az, hogy itt van és nekem beszélnem kell
                  vele. Ok nélkül nem találkoztunk. Tudom, hogy valamiért történt a visszajövetele,
                  amiről talán egyikünk sem tud... és annak be kell teljesedni...</p>
					<p>- Szó sincs róla! Hiszen ez már a babonaságig megy, ne engedje ilyenekkel
                  befolyásoltatni magát.</p>
					<p>- Pedig beszélnem kell vele - felelt Sándor kedvetlenül. Kissé bosszankodott is.
                  Megint nem értette meg Blanka. Hiszen azért mondta el az egészet, hogy a leány
                  ereje támogassa elhatározását, azóta mindíg készül rá, mióta Válival beszélt.</p>
					<p>- Ha el van határozva rá, akkor legjobb minél előbb túlesni rajta... de azt hiszem
                  az írói fantáziája jóval fontosabbnak mutatja annak az idegennek a jelentőségét,
                  mint amilyen valóban.</p>
					<p>- Az írói... lehet. Vagy nem tudom...</p>
					<p>- Még mindíg nem hozta el a verseit - figyelmeztette Blanka és örült, hogy a
                  Sándor arckifejezése megenyhült. Még ő is meglátta, pedig nem volt jó
                  emberismerő, hogyan küzködik a gondolataival, míg magáról beszélt.</p>
					<p>- Különös, egészen elfelejtkeztem a verseimről, nem írtam már régen. Mióta Dóra
                  elment...</p>
					<p>- Dóra!...</p>
					<p>Hallgattak. Blanka szenvedően keresett új beszédtárgyat, kínosan érezte
                  ügyetlenségét. Sándor egyszerre felemelte a fejét és Sárándiékról kezdett
                  beszélni. Ő nem keresett más tárgyat, de amint gondolataiban a barátjaira bukkant,
                  kimondta a nevüket. Észre sem vette, hogy némaságuk kezdett zavarrá, ellenséggé
                  nőni.</p>
					<p>Hanem mikor Blanka, a vendége távozása után kihajolt az ablakon - kint is mennyire
                  megváltozott a levegő, ködös, őszi sötétség - nem tudott beledalolni ebbe az
                  őszbe. Milyen különös szó: a legvégsőig... Milyen szörnyű, tragikus, kegyetlen
                  megfejthetetlen... De nem követhetett el becstelenséget, legfeljebb bűnt...</p>
					<p>Sándor nem rázta le magáról Dörflert azzal, hogy beszélt róla, csak elevenebbé
                  tette meggyőződését, hogy beszélnie kell vele. De hol találhatná meg? Bizonyosan
                  nincs bejelentve... Természetes, hogy nincs! Megörült ennek a gondolatnak,
                  lerázhatja ezt a fúró ösztökélést, ezt a kínzó kísértést, mely mint valami fájás,
                  ha csak időlegesen lehet elnyomni, váratlan pillanatokban rohanta meg. Úgy sem
                  keresheti fel, nem tudja, hol lakik, a véletlenre meg nem számíthat...</p>
					<p>Egy délelőtt minden gondolkozás nélkül bement a bejelentőhivatalba. És megtudta a
                  címét. Persze, hogy be volt jelentve, csak bolonditani akarta magát és találkozni
                  fognak. Délután izgatottan, de határozottan indult útnak. Dörfler nem messze
                  lakott onnan, ahol az ősszel már egyszer találkoztak, mikor annyira felingerült
                  ellene. Most is bosszankodni fog, az bizonyos, de túl fog esni rajta.</p>
					<p>A korán sötétedő este fogta még a kis utcákon. Ködös fénykörök a lámpák körül,
                  csúszós, nedves kövezet, egy boltajtóból egy macska mellé surrant és lábához
                  dörgölődött. Vajjon jó jel... vagy rossz? Masenka volt ilyen babonás...</p>
					<p>Sötét kapualja vezetett az udvarra. Egy konyhából fény csillan végig a gödrös
                  udvaron. Milyen álmos hely, ő is szinte álmosnak érzi magát... Ment előre,
                  megnyomta a konyhaajtó kilincsét, nyitva volt. Ott állt az ajtó négyszögében a
                  világosságban.</p>
					<p>- Kit tetszik keresni? - Fiatal hang volt és egy cselédleány nézett fel, de nem
                  mozdult a mosogató mellől; kezében mosogatórongyot tartott és azzal mutatott a
                  belső ajtó felé. - Dörfler úr? Nem tudom, itthon van-e? Csak tessék bemenni. A
                  tekintetes úr majd megmondja.</p>
					<p>A konyha vörös téglával volt kirakva, mint régen náluk, otthon. - Dörfler nem
                  idevaló lakó - gondolta, míg bekopogtatott.</p>
					<p>Bent a kis szobában petróleumlámpa mellett öreg pár ember ült a befűtött
                  kályhánál. Kellemetlen meleg volt és az első fűtés kesernyés szaga érzett... Nem
                  szellőztetnek eleget, gondolta Gyárfás, míg levette a kalapját és Dörfler nevét
                  kimondta. A szoba túl volt zsúfolva bútorral, szinte félt előbbre lépni. A
                  szegletek sötétek voltak.</p>
					<p>Az öregúr felállott. Különös vénhedt arca volt, olyan, amilyet ma nem igen látni,
                  csak régi képeken - mintha a megöregedésnek is megvolna a divatja - szürke,
                  bozontos bajusszal, szemöldökkel; homlokát még jobban összeráncolta, mialatt
                  Sándorra nézett.</p>
					<p>- Dörfler úr? Mindjárt megnézem.</p>
					<p>- Ó, kérem! Restellem, hogy alkalmatlanságot okozok.</p>
					<p>De az öregúr már át is ment a másik szobába. Az asszony simára fésült haja alól
                  élénk szemével nézett rá a lámpa mellől. Gyárfás ebben a meghitt környezetben
                  szemérmetlenül idegennek, tolakodónak érezte magát. Minek is háborgatta ezeket a
                  jó embereket? És most mindjárt szemben fog állani Dörflerrel, azt sem tudja, mit
                  mondjon neki.</p>
					<p>Az öregúr kijött. - Nincs itthon... Ha valamit üzenni tetszik neki, majd
                  átadjuk.</p>
					<p>- Ó, nagyon köszönöm - mondta boldogan - semmi, semmi fontos... majd írok neki
                  vagy újra eljövök.</p>
					<p>- Ne tessék a konyhán át menni, erre is ki lehet...</p>
					<p>Két kis lépcsőn majdnem lebukott és rohant ki az utcára. Most már megmenekült.
                  Megtette, eljött, a sors nem akarta, hogy találkozzanak, hogy beszéljenek...
                  Sietett lefelé a csúszós köveken, sokkal vidámabban és nyugodtabban, mint ahogy
                  feljött.</p>
					<p>Mögötte Dörfler nézett utána. Megismerte, mikor Gyárfás a kapun kilépett és
                  megállt. Nem egészen értette a dolgot... összehúzott szemmel hajolt előre, mintha
                  utána akarna ugrani a látogatónak, de mégis elégtételt érzett. - Csak járj utánam!
                  - De azért nagyon csodálkozott, hogy ez megtörténhetik.</p>
					<p>Gyárfás gyalog ment hazafelé, a séta jókedvűvé tette. A hídon túl, amint a
                  belváros felé közeledett, mindíg több és több embert kellett kikerülni, valóságos
                  tolongás volt a boltok előtt. Pompás bundák simultak el mellette, a kirakatokban
                  ragyogó fényű és színű selymek omlottak, mennyi pénznek kell itt mégis lenni!
                  Minden ember vídámnak látszott és mind valami cél felé sietett, mintha egy percnyi
                  késedelem elütné attól a céltól, melyet el akart érni. És egyszerre eszébe jutott,
                  amit tegnap egy nagy gyűlésen hallott: minden magyar ember állandó célja és
                  gondolata... Vajjon van-e most ezek közt egyetlenegy is, aki Trianonra gondol?
                  akinek a sietése a „hazának” szól? Másforma lenne ma Budapest, ha háború és béke
                  nem lett volna? Hol van mindennek a nyoma?</p>
					<p>Közben a nagyvárosi zaj teljesen elnyomta lelkében a kis utca csendjét, melyből
                  jött és minden gondolatot, mely odakergette.</p>
					<p>A Váci-utcában Blankával találkozott. Köszönt, megálltak. Blanka nagyon elegáns
                  volt új szürke kabátjában, prémjéből frissen piroslott ki az arca és kissé
                  gúnyosan csillogó szeme mintha kérdezett volna valamit.</p>
					<p>- Nem jön fel Sárándiékhoz? Odamegyek - mondta Blanka.</p>
					<p>- A legnagyobb örömmel!</p>
					<p>És most egymás mellett mentek, jó, egyforma, ritmikus lépésekkel. Sándor egy
                  pillanatig tétovázott, hogy elmondja-e mindjárt, hol járt? Aztán elhalasztotta...
                  nem is lehetne az utcán, a tömegben, a világos kirakatok előtt erről beszélni, itt
                  az nem is igaz, nem is történhetett meg...</p>
					<p>Kilenc órakor egy melegen, kedvesen töltött este után hazakísérte Blankát és egész
                  este az ő hatása alatt állott. De az éjszakája nyomasztó volt, keserves álmokkal;
                  az atyja, Dörfler, Blanka kavarogtak az álom emlékében, mikor reggel felébredt. De
                  mintha mindegyik mögött Masenka lett volna, mintha mindegyik vele lett volna
                  titokzatos, már elmosódott összefüggésben.</p>
				</div>
				<div type="chapter">
					<head>IV.</head>
					<p>Tiszta, megható fehérség az egész vidék a város után, ahol pocsolyává vált a hó. A
                  vonat szürke-fekete füstje mögött fehér karácsonyi fák, párnás háztetők rohantak
                  el, vastaggá burkolt sürgönydrótok suhantak fel-alá. Az állomáson Ágota és Gyuri
                  kocsival várták Gyárfást. Nem volt idelent a nyár óta és ez a megérkezés egy
                  percre az első megérkezést is magával hozta, mikor a meleg reggelen a zöld akácok
                  között álomjáróan indult el gyalog és annál a kerítésnél megállt, hogy a nagy
                  fehér, habos felhőknek elmondja: itthon!</p>
					<p>A kocsis indított, a fákról hócsomók hullottak le, Ágota pirosan nevetett, Gyuri
                  fiatalosan komoly volt, mint mindíg.</p>
					<p>Egész délelőtt karácsonyfát díszítettek, titkolóztak, tréfáltak. Sándort bántotta,
                  hogy nem hozhatott olyan ajándékokat, mint tervezte. Karácsonyra nem jött meg a
                  várt hossz és ő kényelmetlenül kezdte érezni, hogy a fizetésére utalva, milyen
                  szegény ember. Már adóssága is van, ha nem sok, mégis... gondolni kellett a
                  pénzzel. De ezt a kis lehangoltságot az este teljesen feloldotta.</p>
					<p>Az első karácsonyeste itthon! Könnyekig meghatottan először beszélt arról az
                  életről és azokról a karácsonyokról odakint, amelyek a szenvedő honvágyat a
                  deliriumig fokozták a foglyok között. Nevek jutottak az eszébe, olyanoké, akik
                  örökre ott maradtak abban a földben és másoké, akikről nem tud semmit... De
                  meghatottsága boldogság volt és nem érzett fájdalmat utánuk. A gyertyák mézes
                  viaszszaga bent maradt az alacsony falusi szobában még akkor is, mikor a fán
                  sercegve aludtak ki a lángok egyik a másik után.</p>
					<p>Másnap délelőtt István nagyon komoly beszélgetésbe vonta be. A bessz mégis kezd
                  aggasztó lenni. Erősen angazsálta magát, a folytonos prolongálások miatt sok
                  kamatot fizetett és még mindíg nem lehet eladni... Kénytelen pénzt felvenni a
                  birtokra.</p>
					<p>István vérmes arca elsápadt, mikor kimondta és összeharapta a száját. Sándor nem
                  tudott mit felelni. És István kitört: a föld, melyért belerohant ebbe a játékba...
                  szörnyű volna, ha eladósodnék és a föld szenvedne meg miatta. Azt remélte, hogy
                  gazdagabban hagyja itt a gyermekeit és most fél, hogy nem tud kivergődni a
                  bajból. Nem élné túl, ha adóssággal kellene megterhelni ezt a kis birtokot,
                  amelyet tisztán vett át és úgy hagyná a gyermekeire, hogy nekik kellessék majd
                  kínlódni a kitisztázással.</p>
					<p>- De kérlek, hiszen még olyan fiatal vagy, hogy erre még nem kell gondolnod! Egy
                  pár jó év és rendbe jössz. Mindenki túlcsigázta a reményeit ezen az őrült nyáron,
                  csak a rendes mértékre kell megint beállítani a jövendő terveket.</p>
					<p>- Nem, most már azt nem bírom. Beleőrülök az éjszakáimba, ha azokat a terveket
                  újra végig akarom gondolni, hogy gyönyörködjem bennük, mint régen és úgy látom,
                  mintha fekete koporsófedéllel lennének lezárva. Halálos hidegség fut át rajtam,
                  hogy ki tudja, nemcsak ez nem lehet többé, hanem a tönkremenetel, a nyomor vár...
                  Nem bírom...</p>
					<p>Nagy ökölbeszorított keze ide s tova járt az asztalon. A szenvedélyes ember
                  optimizmusa az ellenkezőbe csapott át, feketére festett mindent a jövőben, nem
                  tudott ellenállani a képzelgéseknek, éppen úgy tobzódni látszott a
                  szerencsétlenségek előérzetében, mint azelőtt a szerencse kifestésében.</p>
					<p>- Már magában az, hogy nem tervelhetek, tönkreteszi az életemet. Mivel
                  foglalkoztassam az agyamat, ha nem gondolhatok ki semmit, mert minden gondolatot
                  szétrepeszt egy ökölcsapás: nincs miből... Ezek az elgondolások olyanok voltak,
                  mint a szerelmes álmok. És úgy szenvedek, mint ha valaki elveszti azt az
                  asszonyt, aki köré szerelmes fantáziáját fonhatta. Igen, szerelmes voltam, nem a
                  pénzbe, hanem mindenbe, amit azzal elérhettem volna... és vége!</p>
					<p>Sándor egy pillanatig hallgatott. Ez a nagydarab ember tulajdonképpen gyáva,
                  ennyire félni a lemondástól!</p>
					<p>- Nem bízom most már az ügyvédemben sem; nem hiszek sem a biztatásban, sem a
                  tanácsaiban. Mint az elveszett ember az orvosát okolja és szaladna egy másikhoz,
                  úgy vagyok én is.</p>
					<p>- Nem nézhetném át az ügyeidet? Ha látom, hogy milyen és mennyi papírod van, hozzá
                  mennyi adósságod, talán én is tudnék valamit mondani. Persze saját felelősségemre
                  nem vállalhatnám az egészet, mert bevallom, hogy én is belemásztam, tehát én sem
                  adtam jobb tanácsot, mint az ügyvéd.</p>
					<p>- Éppen erre akartalak kérni. Te mégis többet hallasz és a család ügye a te ügyed
                  is... Meg vagyok győződve, hogy a te tanácsaid után javulni fog a helyzet.
                  Emlékszel, szerencsét hoztál akkor is, mikor pünkösdre hazajöttél, az első nagy
                  nyereség akkor volt. - Egyszerre földerült az arca. - Ha nem is mindent, de még
                  nagyon sokat helyre lehet hozni, tudom én azt! Végre is a kontremín sem dolgozhat
                  a végtelenségig, a zsidók csak nem akarják elveszteni mindenüket...</p>
					<p>Felállt, egyet nyujtózott, füttyentett a lábánál heverő kutyának és már ment is. -
                  Várj, behozom az írásokat és a papirok jegyzékét.</p>
					<p>Sándor utána nézett. - Milyen boldog könnyűség. Már megint benne van a reményekben
                  és tervekben. Fogadni merek, hogy mire bejön, már megint vett egy pesti házat
                  magának.</p>
					<p>Nekiült az írások átnézésének. A dolog komolyabb volt, mint képzelte. Hogy mert
                  ennyi értékpapírt összevásárolni! Micsoda lelkiismeretlenség volt az ügyvédtől,
                  hogy megengedte... Szinte előtte is elfeketült a jövő. Ha január végéig, mint
                  várják, nem jön egy erős hossz, akkor csakugyan baj lesz...</p>
					<p>Elkezdte a lehetőségeket számítgatni; aztán odacsapta a ceruzáját. Lehet most
                  valamit kiszámítani? Be kell várni, hogy mi jön, akkor aztán erősen állani, ha
                  baj; ha meg jó, elfelejteni ezeket a napokat. Itt emberi számítás nem
                  segíthet.</p>
					<p>És mégis csak akkor szívódott fel az aggodalom a lelkéről, mikor kiment sétálni.
                  Nem volt nagy hideg; a havas út, a fák, kerítések ragyogtak a napban; a kémények
                  fehér sapkái komikus ünnepélyességgel fénylettek, egy udvaron a boglya csúcsossá
                  vált kristályos tetején egy nagy varjú ült komolyan. És a kerítések minden léce
                  ilyen kis csúcsos sipkát viselt. Néhányat leütött a botjával, aztán megsajnálta,
                  hogy elrontotta dekoratív egyformaságukat. Az országúton azonban a kerekek már
                  megfeketítették a nyomokat. Olvadni fog, ha az idő nem lesz keményebb.</p>
					<p>Aztán a mezők, a földek, a lassan hajló dombok fehér tiszta felszíne messze-messze
                  nyúlva. Egy-egy kékes háló rávetve a közelebb levő fák gallyainak kúszaságától,
                  távolabb csak fekete vonalak: az út melletti jegenyék.</p>
					<p>Teljesen elfelejtette aggodalmait. Nem gondolt semmire, mikor a vasút felé vezető
                  útra tért. Jó darabig ment előre... addig a kerítésig... milyen jó volt itt állani
                  és elnézni a kéken, hidegen fénylő égbolt felé, mely most felhőtlen, csak lent
                  árnyal szürkésbe. Igen, most már itthon volt. Nemcsak szó többé... élt itthon és
                  ezzel jogot váltott magának hozzá, a munkájával, gondolataival, aggodalmaival, a
                  szerelmével... Szép kis Dóra, vajjon hol nézi a havas világot? Áldja meg az Isten,
                  hogy ő segített a hazajutásban...</p>
					<p>Megfordult. A vasút felé vezető úton Dörfler jött feléje. Egy pillanatig sem
                  kétkedhetett, csaknem előtte volt már Dörfler vagy Vucskovics, vagy a másik
                  világ... Rámeredt és csak azután érezte, mintha koponyája hirtelen összeszorulna
                  és az agyát nyomná.</p>
					<p>Úgy látszott, Dörfler is nagyon meg volt lepetve, mert megállt és szó nélkül
                  bámult Gyárfásra. Úgy álltak ott néhány percig egymással szemben.</p>
					<p>- Hol jár... itt? - dadogta végre Sándor.</p>
					<p>Mintha a másiknak ez a bizonytalan hang minden biztonságát visszaadta volna,
                  nyugodtan felelt: - Ezt én is kérdezhetném öntől. - Egy pillanatig megint
                  hallgattak. Dörfler, mintha valami nehezet nyelt volna, felhúzta a vállát és feje
                  előrelódult. Aztán újra felnézett, szeme fényes fürkészőn kémlelte a Gyárfás
                  arcát.</p>
					<p>- Úgy látszik, nekünk mégis beszélnünk kell egymással - mondta végre. - Ha még
                  egyszer meglátogat, otthon fog találni. - Kalapjához nyúlt és tovább ment.</p>
					<p>Egy ember a fehér úton - kisebb lesz, egy gyermek a fehér úton. Már csak egy mozgó
                  vonal a fehér úton... egy pont a fehér mindenségben... és semmi...</p>
					<p>Sándor nagyot lélekzett és elfordult. Igen, beszélniök kell egymással. Elfogadta,
                  mint valami sorshatározatot, nem is gondolkozott rajta. Sem azon, hogy honnan
                  gondolta Dörfler, hogy ő volt a látogatója, sem azon, hogy miképpen került itt az
                  útjába. Világos, hogy mindennek így kellett történni, mert nekik beszélni kell
                  egymással...</p>
					<p>Eszébe jutott Váli tanácsa. Nahát most már majd tudatossá lesz, miért
                  nyugtalanította ez az ember. De nem fogja-e még jobban belehajszolni a régibe,
                  megerősíteni azt a másik ént?... Dóra, Dóra! Ha mellette maradt volna... Mintha
                  azóta változott volna meg annyira a világ, mióta ő elment. Ősz lett, mert elment,
                  a papírok leestek, mert elment... Hangosan elnevette magát.</p>
					<p>De milyen különbség is mindenütt a nyár és most... hova lett az a sok ember is,
                  akik ott tolongtak a pénz körül a bankban. Mikor is szakadt meg az áradat vagy
                  szikkadt ki lassanként? Most az emlékezete jobban látta a különbséget a bank
                  életében is, ha a két időt összehasonlította: a mát és az alig mult tegnapot,
                  mikor mindenki játszott. Vajjon Dörfler is?...</p>
					<p>Délután szokása ellenére elaludt olvasás közben. Mire felébredt, egészen sötét
                  volt. Kintről beszélgetés hallatszott be. Első percben az a sugárzó reggel jutott
                  az eszébe, mikor a Dobóné fecsegő hangja verte fel azzal a szörnyű hírrel. Olyan
                  élénk volt az emlékezet képe, hogy egy pillanatra szinte világosság lobbant fel
                  előtte... Nem, ez az Ágota hangja és egy öreg férfi hangja...</p>
					<p>Ágota nyitott be. - János bácsi keres téged, szeretne veled beszélni. Mindjárt
                  beküldöm a lámpát.</p>
					<p>Már szaladt is. Sándor meg sem tudta kérdezni, ki az a János bácsi, már jött a
                  szolgáló az égő lámpával, új kötőjében, melyet karácsonyra kapott. Amint az ajtón
                  benyitott, a láng kicsapott az üvegen át. Aztán belépett az öregember, az az öreg,
                  akinek elesett a fia, mert úgy volt megírva és ő itt maradt.</p>
					<p>- Adjon Isten jó estét. - Természetes mozdulattal nyujtotta előre a kezét.</p>
					<p>Sándor gyerekesen megörült az öreg földinek. Leültette és kíváncsian kérdezte meg:
                  - Mi jót hozott, János bácsi?</p>
					<p>- Bizony nem tudom, hogy jó-i, avagy rossz, ippen azt akarom megkérdezni a fiatal
                  tekintetes úrtól. - Egy füzetet nyujtott Sándor felé, melyet eddig a balkezében
                  szorongatott. Sándor belepillantott és elképedve nézett az öregre. Gyorsan
                  végigforgatta, csak a nagy vastag betükkel nyomtatott címeken futott végig a
                  szeme. Kommunista röpirat volt.</p>
					<p>- Hogyan jutott ehhez? - kérdezte kedvetlenül.</p>
					<p>- Osztogatták a nincstelenek közt. De én nem jót látok ki belőle.</p>
					<p>- Maga kitől kapta?</p>
					<p>- Nekem egy gyerek hozta el, de azt mondják, valami úrféle terjesztette a faluban,
                  gyerekeknek adta oda, hogy szíthordják. És éppen most, karácsony ünnepjire.</p>
					<p>Dörfler!... Hát ez ennek az embernek a titka! Egy pillanatnyi megkönnyebbülést
                  érzett, a másik pillanatban már düh fogta el.</p>
					<p>- Bizony nagyon rossz dolog ez, János bácsi! Össze kell szedni és elégetni mind.
                  Ezt hagyja nálam, de figyelmeztesse a többieket, hogy ebből baj lehet, ne
                  terjesszék tovább.</p>
					<p>- Mingyárt gondoltam. - Az öreg fejcsóválva állott fel és Sándort annyira elfogta
                  a meglepetés, hogy még nem is marasztotta.</p>
					<p>- Nyugodalmas jó iccakát kívánok!</p>
					<p>Sándor felugrott és megrázta az öreg kezét: - Köszönöm, hogy hozzám jött. Csak
                  legyen máskor is bizalommal hozzánk. Isten megáldja!</p>
					<p>Sándor utána nézett, amint nagy tempósan betette maga után az ajtót... Nyugodalmas
                  jó iccakát!... Mintha az öreg tudná, hogy mi hiányzik neki a legkeservesebben.
                  Egyszerre olyan vágy fogta el... Mi volna, ha az öreggel beszélne az éjszakáiról?
                  Ezzel, aki azt mondta, hogy nem haragudhat a gyilkosra, mert nem akarta... Ezzel
                  beszélne, nem Dörflerrel. Majdnem az ajtóhoz szaladt, hogy utána kiáltson az öreg
                  embernek.</p>
					<p>Felvette a röpiratot az asztalról. Hát ez Dörfler? Ennek utána kell járni és
                  megakadályozni. Istvánnal is kell beszélni róla, csak el ne szenvedélyeskedje a
                  dolgot! Valahogy nyugodtan kellene elintézni és összeszedni a röpiratokat, nehogy
                  ártatlan emberek szenvedjenek meg miatta.</p>
					<p>Hát ez Dörfler! De akkor mit keres az útjában? Ha nem azért, akkor miért kell
                  nekik beszélniük egymással?... Már megint érezte nőni azt a nyugtalanságot, mely
                  először csak lelki bizonytalanság, oknélküli félős várakozásforma, aztán testivé
                  válik, hogy fel kell ugrani, jönni-menni, beszélni magában.</p>
					<p>Milyen nehéz itt a levegő! Szegény öreg, a parasztszobák téli szagát hozta el
                  magával, a vastag, melegre fűtött, elduggatott ablakú szobákét, ahol ruhában
                  alusznak az öregek... Kinyitotta az ablakot. Az esti hideg frissen rohant felé,
                  egy pillanatig megtorpant az ablaknál, aztán beözönlött a szobába. Sándor hirtelen
                  felnyitotta a gallérját, az ingét, olyan jól esett. A havas udvarra sávokban esett
                  a szobák világossága. A kút mellett a befagyott tócsában megcsillan... A kút
                  mellett a szép Simkóné kellette magát nem is olyan régen, vajjon milyen lehet most
                  az a pogányul szép paraszti test... Nem, nem akart rágondolni, nem, a Masenkáéra
                  sem...</p>
					<p>Másnapra vendégeket vártak a háziak. A környékből néhány birtokoscsalád már ebédre
                  megjött és Ágotának egy pár pesti fiatalember ismerőse érkezett a délutáni
                  vonattal, köztük Patay Ákos is. Az egész házat betöltötte a friss beszéd és
                  jókedv. Ágota Sándort is belevonta a játékaikba, lehetetlen volt ellenállani
                  kedvességének. Vacsora után a falusi cigány is előkerült. Sándor csárdásra
                  tanította Ágotát. Édes, fiatal kis hugocska, aki olyan bizalommal adja oda magát a
                  karjának, nem lehetne ő az, aki meggyógyítaná?...</p>
					<p>Ágotát nem sokáig kellett tanítani. A ritmus benne volt a lábában, a csípőjében, a
                  karja mozdulatában, feje tartásában és mikor Ákos váltotta fel, Sándor egy
                  pillanatnyi szomorúsággal mondott le előbbi futó ábrándjairól. Ahogy egymásra
                  néztek, vagy elszakadtak, hogy újra a fiu kezébe repüljön a lány, ahogy odahajlott
                  fiatal teste és rátámaszkodott vállára, míg szoknyája körben forgott körülöttük,
                  hangosan vallott minden mozdulata. A fiú boldogan, büszkén, rátartin, ragyogó
                  arccal tartotta derekán a leányt, szerelmesek voltak, az első szerelem minden
                  megható gyerekességével.</p>
					<p>- Hagyni kell őket - mondta Sándor a sógorának, aki nem igen örült ennek a
                  szerelemnek. Egészen mást óhajtott a leányának, mint egy ilyen kezdőt, aki a végén
                  is legfeljebb ha tanár lehet.</p>
					<p>- Ezen is túl kell esni, még rosszabb lenne, ha megtiltanád. És olyan szép, talán
                  ez lesz legszebb emlékük az életükben.</p>
					<p>Este, mikor lefeküdt, úgy érezte, hogy hiányzik valami falusi ittlétéből. A nyáron
                  ilyenkor... összerezzent, mindíg oda gondolt vissza! Csak nem ez hiányzik?</p>
					<p>Mi ez, mi ez? - kérdezte magától. Valamikor nem akarta elhinni Sárándinak, mikor a
                  harctéri honvágyról beszélt, nem olyanfajta honvágy ez is, a szenvedések otthona
                  után? Miért nem szakad el tőlünk semmi soha?... De mikor korán felébredt, megint
                  nem emlékezett rá, mi kínozta az elmult este.</p>
					<p>Aznap délelőtt a vendégek együtt utaztak el kendőlobogtatások között. Két hét
                  mulva Ágota is újra felment az intézetbe.</p>
				</div>
				<div type="chapter">
					<head>V.</head>
					<p>Minden reggel úgy futott fel a bank lépcsőin, mintha várná valaki. Bent a teremben
                  már néhányan ott állottak a bársony pamlag mellett, ahol régebben a felek szoktak
                  órákig ülni, míg a sok ember közt rájuk került a sor.</p>
					<p>- Mi hír? - kérdezte Gyárfás elfulladva.</p>
					<p>- Bessz, könyörtelenül... szörnyű újesztendő, - mondta valamelyik. Olyanok voltak
                  mind, mintha nem aludták volna ki magukat. Tornai úr idegesen törülgette a
                  szemüvegét.</p>
					<p>- Nos, mit tegyünk? Mit mond a maguk biztos szimata? - kérdezte az egyik
                  fiatalember a zsidó kollégától.</p>
					<p>- Én nem adok el. Ha volna pénzem és hitelem, még többet vennék. Őrültség ez a
                  riadalom, örökké nem tarthat a bessz, a spekulációnak is szüksége van rá, hogy
                  egyszer hossz is legyen... nem bolondok, akik csinálják.</p>
					<p>Sándor meglepetten nézett rá: ugyanazt mondja, amit a kisbirtokos magyar, ugyanaz
                  a védelem a bukás gondolata ellen mind a kettőnél... a börze közös nevezőre hozta
                  őket.</p>
					<p>De a többiek kissé megnyugodtak és azok is, akik haragudtak a zsidókra, most
                  örömmel hitték el, hogy mégis ez ért a legjobban hozzá. Kellett ez a biztatás,
                  különben a napi munkát sem bírták volna el.</p>
					<p>- És mit mondanak odafent? - kérdezte egyszerre Sándor. Hangja beleütődött az üres
                  terem csendjébe. Nem felelt senki, csak a vállukat vonogatták. Mert semmit sem
                  mondanak odafent a nagy vezetők, hiszen eddig sem mondtak. De a nyáron mégis tele
                  volt a levegő titkos üzenettel, melyet senki sem mondott és mindenki tudott. Most
                  hallgatott a hangtalan távíró ember és ember között. Csak most érezték meg, hogy
                  mennyire nem tudták, mi az, ami ellenük vagy velük játszott, de most misztikussá
                  vált az a kiszámíthatatlan erő.</p>
					<p>Valaki a telefontól üzenetet hozott, valaki felszisszent, valaki egy
                  öngyilkosságról beszélt, valaki a kabátjáért ugrott, valaki kirohant az ajtón.</p>
					<p>Tornai a külföldi lapokat böngészte, azután továbblökte mind és elkezdett
                  számolni. Apró számjegyeket írt mindíg gyorsabban. Most megszólalt: 80 százalékos
                  áresések ezen a héten.</p>
					<p>Gyárfás felállt. - Őrület - mormogta és úgy érezte magát, mint a fogsága első
                  pillanatában; mint a menekülésekor érezte a nappali természet közepén, hogy
                  álmodik. Vagy nem őrületes álom ez az egész, már majdnem egy évtizede? Talán semmi
                  sem volt igaz...</p>
					<p>Blanka állott az asztala mellett. - Sokat veszített? - kérdezte.</p>
					<p>- Én körülbelül mindenemet, de a testvéremet szeretném megmenteni. Nem tudom, mit
                  tegyek...</p>
					<p>Ránézett a sápadt leányra és abban a pillanatban belekapaszkodott abba a
                  gondolatba, hogy az ő tanácsát fogja követni. Olyan kis babonás érzés volt, mint
                  mikor gyerekkézzel huzatunk sorsot.</p>
					<p>- Mit tegyek? Ne sürgönyözzek a sógoromnak, hogy veszély van?... vagy felhívjam,
                  hogy beszélni akarok vele?</p>
					<p>- Magára meri venni a felelősséget, amely a tanácsadásban van?... Éppen most,
                  holott eddig mindíg kihúzta magát belőle.</p>
					<p>Gyárfás elkedvetlenedve gondolta: - Ezek az okos asszonyok! Nincs egyetlen
                  intuitív gondolatuk sem többé, éppen úgy, mint a férfinak. Okoskodni én is
                  tudok.</p>
					<p>- Különben úgysem azt fogják tenni, amit kellene - folytatta Blanka.</p>
					<p>- Honnan tudja?</p>
					<p>- Mert egy évtized óta mindenki az ellenkezőjét teszi annak, amit kellene... Én
                  például nem adnék el. De ezt nehogy tanácsadásnak vegye!</p>
					<p>- Akkor van valami reménye? Van oka rá?</p>
					<p>- Dehogy! Csak biztosan tudom, hogy a sors ellen hiábavaló a küzdelem. - Sándor
                  türelmetlenül fordult el. - Nem hiszi? - folytatta Blanka. - Hiszi maga, hogy mi
                  komolyan élünk? Sodródunk és táncolunk vakon, de nem élünk. Az életben volt
                  logika. Lehetett következtetni, ok és okozat szerint számítani a jövőre... Ma nem
                  lehet többé, azért nem élünk.</p>
					<p>- Álmodunk?</p>
					<p>- Még azt sem. Valami ostoba, logikátlan filmnek vagyunk a képei, melynek
                  kibontakozását talán még az sem ismeri, aki forgatja, az Isten vagy az ördög...
                  Nézzen ki abba a szürkeségbe odakint. Hiszen már nem is látunk, itt ülünk bezárva
                  és várunk valamire... pénzre, boldogságra, jövőre, vagy azt sem tudjuk mire, csak
                  változzék valami. Ki van a szürke köd mögött... Emberek, házak, munka, vagy
                  semmi?... Mit erőlködnek, hogy valamit tegyenek? Hagyja magát vitetni, sodródni,
                  sokkal könnyebb lesz a dolga.</p>
					<p>- Ez a gondolat nem illik magához.</p>
					<p>- Éppen azért tanácsolom másnak. Az én gondolkozásom csődöt mondott.</p>
					<p>Blanka tovább ment. Sokkal jobban sujtotta őt is a papírok esése, mint be akarta
                  vallani. Úgy érezte, hogy a jövőjét temeti ma, mikor erre a szürkearcú,
                  határozatlan fiatalemberre nézett. Azt hitte, hogy nemcsak mint szegény
                  hivatalnokleány fog valamikor szemben állani vele, ha... de most már majdnem
                  lehetetlen. Most már csak két szegény ember áll egymás mellett és tehetetlenül
                  kéri egymás tanácsát. Nem, nem így képzelte el...</p>
					<p>Sándor utána nézett. Nem értette a megtörtségét... Asszonybeszéd! Milyen furcsa
                  gondolataik vannak. Teréz is: a sátán játszik velünk... ez meg: az ördög tekeri a
                  filmet és mi öntudatra jutott filmképek... Brrr! Utálatos. Olyan egysíkúak,
                  testetlenek, mint azok az árnyékok, amelyek a holdvilágon feküdtek... akkor...
                  mikor Simkóné átment az udvaron... szinte hallotta a léckerítés nyikorgását.</p>
					<p>Valaki szólt hozzá. Hirtelen felállt és érezte, hogy szédül.</p>
					<p>- Eladsz? - kérdezte az egyik mellette és olyan sápadt volt, hogy szinte zöldnek
                  látszott a villanyfénynél.</p>
					<p>- Nem tudom...</p>
					<p>- Azt hallottam, hogy Párdányi mindent eladat. Neki pedig tudnia kell!</p>
					<p>- Hát add el te is - mondta bosszúsan és ridegen Gyárfás.</p>
					<p>- Elvesztem minden vagyonomat, hitelre játszottam.</p>
					<p>- Én már el is vesztettem, pedig nem is játszottam hitelre. - Érezte, hogy
                  képtelen még a más bajával is törődni. Elég, ha a magáé mellett az Istvánék gondja
                  kínozza, különösen ez! Fiatalember magában megélhet a fizetéséből, de az István
                  családja, Ágota... az ő szépséges fiatalsága és leánysága... ha a Patay Erzsi
                  sorsára jutna!</p>
					<p>Végtelen hosszú, szürke délelőtt. A villanygömbök hideg fénye-árnya játszik az
                  emberek arcán és ők, mint beteg mellett az orvos, nyugodt arccal, szóval hazudnak,
                  hogy a pánikot ne növeljék. Két óra felé mintha mindenki nyugodtabb lenne;
                  elhatározták, hogy nem adnak el. Várni kell... ez lehetetlen... októberben is így
                  volt... Csak éppen annyi a különbség, hogy az önmaguk biztatása mögött mintha
                  tudnák, letagadva, elnyomva, a tudatuk mélyére süllyesztve mégis tudnák, hogy
                  maguknak is hazudnak.</p>
					<p>Vígasztalan sivár az utca is a szürke ködlepedőben, a vendéglő félig sem telik
                  meg. Lassanként maradoztak el az emberek vagy ma egyszerre? Észre sem vette.
                  Milyen fárasztó a folytonos villanyfény nappal; a munkában törődött arcokat
                  kedvetlen ráncaikkal, a keserű szájak vonalait fehér-fekete karikaturává rajzolja
                  át. Nincs meg benne az este vidáman hazug felfénylése, nem érzik a sötétből a
                  világosságba jutás fellobbanó boldogsága, a tüzetrakó ember-ős megnyugvásának
                  átkiáltása az évezredeken át. Mesterséges, dróthuzalon vezetett fény marad,
                  pótlék, nem gyönyörködtető hazugság.</p>
					<p>Mikor fizetett, egyszerre jött rá arra is, hogy ezután nem járhat ilyen drága
                  vendéglőbe. És hiába vigasztalta magát, hogy kis vendéglőkben is jól lehet enni,
                  ismert egyet még diákkorából, ahol akkoriban házikoszt volt... mégis úgy nézett
                  körül, miután az utolsó úri borravalót adta, mint a játékos, akinek a lába érzi a
                  lefelé vezető lépcsőfokokat, de az egész lépcső maga is fut alatta, hogy
                  gyorsabban vigye magával lefelé, mindíg lejjebb...</p>
					<p>Délután bement a háziasszonyhoz és februárra felmondta a lakását.</p>
					<p>- Nincs valamivel megelégedve? - kérdezte a méltóságos asszony sajnálkozva.</p>
					<p>- Ó, dehogy, csak változnak a körülményeim.</p>
					<p>- Talán megházasodik? - És úgy mosolygott, mint jólelkű idős asszonyok szoktak
                  fiatal bolondságokon.</p>
					<p>- Még nem - mosolygott vissza Gyárfás. Olyan jól esett ez a kérdés. Legalább
                  idegen még nem látja rajta, hogy nem az új otthon, hanem az új elhagyatottság felé
                  készül... De különben miért... Csak a régi gondolatkörből kell kijutnia... Saját
                  otthon - ha egyszerű is - számíthatott volna az őrült nyár nélkül másra életében?
                  És Blanka sem... Milyen természetesen gondolt Blankára, pedig eddig még sohasem
                  esett ilyen szó közöttük. Szép, okos Blanka, ma rosszkedvű volt, nem szabad
                  olyan hamar ítélnie máskor... bizonyosan neki is sok ábrándjáról kellett
                  lemondani.</p>
					<p>Mikor este kiment, érezte, hogy egész nappalának levertségét meghazudtolja ez az
                  élet az utcán. Hazugság lett volna a mai nappalnak az a döbbenetesen szürke álarca
                  ezen a nagy városon? Most a ködben vibrált a fény, villant, úszott, csíkokat,
                  nyilakat dobált, nagy színes fény-szemek hunytak le és világoltak fel újra,
                  fénylegyezőkre bomlottak a fénygömbök, megsímogatták a nők arcát, fényszikrát
                  lobbantottak a szemekben, zajos, feledtető, szép pesti éjszaka fényévé vált a
                  nappal hideg mesterkélt világítása.</p>
				</div>
				<div type="chapter">
					<head>VI.</head>
					<p>Gyárfás átadta kabátját az egyik inasnak, a másik ajtót nyitott előtte. A hall már
                  telve volt emberekkel. A háziúr szíves üdvözlő szavait legalább hatvanadikszor
                  mondhatta el, mikor Sándor hozzájutott. De hiába nézett körül, nem látott
                  ismerőst, de nem is igen tudta az arcokat sem megkülönböztetni egymástól, mikor a
                  zaj, a szinte erőltetetten vidám hangok zavara megcsapta. Első pillanatban az
                  asszonyok kihivóan meztelen háta és oldala lepte meg. Szinte zavarba jött, ilyet
                  még nem látott életében. Aztán a háziasszony elé jutott, meghajolt, pár szót
                  darált le, az is válaszolt, már másik jött helyébe. Ezt az asszonyt még nem
                  ismerte és meglepte, hogy mennyire fiatal a férjéhez képest. Rózsaszínbe játszó
                  violaszín ruháját csak egy pánt tartotta a vállán, egyik oldalról nagy
                  aranyrózsával, a másikon egy brilliáns tűvel összetűzve. Habár mellét elég magasan
                  takarta a ragyogó selyem, mégis úgy látszott, mintha a vékony szalagon kívül semmi
                  sem volna a felső testén, mintha csak a test rózsaszíne ment volna át fényes
                  violába. És mégsem hatott ruhátlannak, annyira higgadt, szoborhideg volt. Szép
                  arca állandó mosolygása is a régi szobrokéra emlékeztetett. A férj, nagy
                  pénzember, ősz fejével, komoly arcával jóval idősebbnek látszott.</p>
					<p>Gyárfás lassanként tovább ment, tájékozódott, kezet szorított, köszöngetett, végre
                  felfedezte Sárándiékat.</p>
					<p>- Csakhogy itt vagytok! Már nem tudtam mit csináljak ennyi idegen és félismerős
                  közt.</p>
					<p>- Pedig nem nagy örömmel jöttem, de az asszony nem engedett, mindenáron látni
                  akarta azt a nagy routot.</p>
					<p>- Hát nem volt igazam? Nézze Sándor, ennyi igazán nagy toilettet a háború óta sem
                  láttunk. Az uram félt, hogy nagyon ki van vágva hátul a ruhám, de itt olyan
                  szerény vagyok, mintha zárdából szöktem volna ki.</p>
					<p>- És olyan fiatal is - bókolt Sándor mosolyogva.</p>
					<p>- Tudja, - súgta halkan az asszony - este már nem lehet kifestetlenül maradni. Ne
                  ítéljen meg ezért, én még restellem egy kicsit, de hozzá kell szokni. A varrónőm
                  el akart ájulni, mikor azt mondtam, hogy nem festem ki magam. Ez ma hozzátartozik
                  a toilettehez.</p>
					<p>- Tulajdonképpen mit jelent ez a nagy bál? - kérdezte Gyárfás Sáránditól. - Én
                  alig vagyok ismerős a háziúrral, csak kártyát dobtam a meghívás után, a szép
                  háziasszonyt most látom először.</p>
					<p>- Magam is csodálkoztam a meghíváson. Azt beszélik valami tőzsdei háttere van.
                  Párdányi rengeteget veszített január elején és meg kell mutatni, hogy a veszteség
                  nem érinti a poziciójukat.</p>
					<p>- Igen, szörnyű megingások voltak, de azt hallottam, hogy előkészületeket tesznek
                  a kontremin letörésére. Párdányi is benne van a hadjáratban.</p>
					<p>- Lehet. Akkor talán annak a társasági előjátéka ez a bál. De amint mondtam, nekem
                  igazán nem volt kedvem eljönni. Nem mintha... Párdányi becsületes ember, jó
                  családból való és zseniális pénzembernek tartják, de nem a mi társaságunk. Az
                  ember az ilyet viszonozni sem tudja. Különben is mire való ez az állandó őrült
                  mulatás? Azt hallottam, Szilveszterkor, mintha az egész Budapest meg lett volna
                  őrülve, valóságos bachhanáliákat csaptak. Úgy látszik, az emberek nem tudnak
                  egyszerre lemondani a nagy játékról. A tőzsde nem alkalmas többé, másutt
                  igyekeznek kitombolni magukat és féktelenségi vágyukat.</p>
					<p>- Az igaz. Hazárdjáték mindenütt. Az asszonyok a fülönfüggőiket rakják le a
                  chemin-asztalra. És a politikában!... Tudod, hogy egy percig nyugtalankodtam, nem
                  vagytok-e benne a Döhmel-ügyben?</p>
					<p>- Nem, nem - tiltakozott Sárándi. - Mi nem vagyunk játékosok.</p>
					<p>- Látta már Blankát? - szólt közbe Sárándiné, aki nem szerette, ha a férje
                  társaságban politizált. Elég volt a mindennapi életben mindíg azt hallani. -
                  Blanka velünk jött, de már elvitték táncolni. A másik teremben táncolnak.</p>
					<p>- Igen, most már hallom is a zenét a zajon át.</p>
					<p>- Menjünk, nézzük meg őket.</p>
					<p>Áttolakodtak még két szobán, ragyogó színű ruhák, meztelen vállak, gyöngy, gyöngy,
                  hamis gyöngy, fénylő ingmellek, fekete frakkok között. A nagy teremből végre
                  tisztán hallották a java új, barbárul botladozó ritmusú zenéjét. A széles
                  ajtónyíláson át látszottak a párok, amint lassan, egymásba fonódottan keringtek
                  tovább. Gyárfás idegenkedve gondolt rá, hogy Blanka is így táncol itt. Egymásba
                  boruló testek, szinte a férfiak mellén nyugvó női fejek, meztelen karok lágy
                  fekvése a fekete frakkok karján. Az izmok mozognak a lágy selymek alatt -
                  férfikezek alatt... Lassú, érzéki egymáskörül keringélés, komoly, elmerült
                  arckifejezéssel... Semmi a tánc vidám bódulatából, a bachhansi ugrálásból, semmi a
                  ritmikus lengésből, a siklásból, csak az erotika mozdulatait látta.</p>
					<p>Milyen más mint régen, nem is olyan régen... Vajjon hol történhetett meg az
                  átmenet? Mikor ő utoljára mulatott itthon, megkezdődött már a testnek, az
                  érzékeknek ez a kultusza, az erotika nyílt hitvallása, csak nem vette észre akkor
                  még, mert benne élt? Vagy az a szörnyű nyolc év hozott ide ilyen világváltozást?
                  Visszahatás? Az élet tiltakozó kiáltása a halállal szemben, a háború fordított
                  képe?</p>
					<p>Hirtelen félbeszakadt a zene, a komoly arcú párok vidám nevető fiatalsággá
                  változtak át és egymásután jöttek ki a teremből.</p>
					<p>Szép fiatal asszony közeledett mosolyogva feléjük a táncosa karján. Sándornak
                  nagyot dobbant a szíve, - Blanka! Asszonyos volt - de milyen szép! Ruhája komoly,
                  nem nagyon kivágott, de amit mutatott, tökéletesen szép. Arca kissé felhevült,
                  mosolygó, ragyogó szemével nézett Sándorra... egy egészen új, sohasem látott
                  Blanka! Soha ennyire nőnek és mégis asszonyosan öntudatosnak nem látta.</p>
					<p>Blanka tudta, hogy szép, szebb mint lenni szokott, tudta, hogy meg fogja lepni
                  Sándort és ez a biztonság még emelte szépségét. Az a rejtett gúnyos vonás eltűnt a
                  szája mellől és meleg, csaknem érzéki mosolygás helyettesítette. De ő is meg volt
                  lepve. Sándor elegáns öltözetében, kifogástalan tartásával fiatalabbnak látszott,
                  mint rendesen és megelégedettnek, csaknem boldognak ebben a percben. Szeme elfogta
                  a leány szemének csillogását és mint tükör verte vissza. Kézszorításukban több
                  volt, mint amennyit eddig valaha mondtak egymásnak.</p>
					<p>Beszélgetve mentek tovább. Aztán egy csoportnál hirtelen megakadtak. Egy
                  vörösruhás fiatalasszony olyan erélyesen ment el mellettük, hogy Blankának félre
                  kellett húzódni. Sándor bosszankodva nézett utána. Az asszony lorgnette-jét szeme
                  elé tartva visszafordult. Ismerős volt?... Mintha már találkozott volna valahol
                  vele... Sándor zavarba jött, hogy köszönjön-e vagy nem?</p>
					<p>- Nem tudod, ki ez? - kérdezte Sáránditól. - Mintha ismerős volna. Félek,
                  udvariatlanságot követtem el, hogy rábámultam és nem köszöntem.</p>
					<p>- Nem hiszem, hogy ismered.</p>
					<p>- Nem is tudom, hogyan került ide - mondta Sárándiné bosszankodva. - Nem
                  társaságbeli asszony. Csak mostanában tűnt fel a lorgnonjával. Senki sem szereti,
                  nincsenek nőismerősei.</p>
					<p>- Tudod, azt tartom, - mondta Sárándi, aki szintén megfordult most már a
                  pirosruhás után, - hogy az asszonyoknak titkos hatodik érzékük van, mely biztosan
                  megmondja, hogy ki nem való közéjük. Ettől az asszonytól mind húzódik, pedig még
                  csak azt sem mondhatják, hogy udvarlója van. Egészen korrektnek látszik.</p>
					<p>- Már az öltözete sem korrekt.</p>
					<p>Most háttal állt feléjük. A vörös selyem két keskeny háromszöge vállától derekáig
                  meztelenül hagyta az egész hátat. De ez a hát nem volt nyugodt szobor, mint a
                  háziasszonyé; a fény mindúntalan máshol csillant meg a mozgó lágy izmokon,
                  árnyékos gödröcskék váltották egymást közöttük, most karja felemelkedett, a
                  csupasz sima hónalj alatt oldala is kivilágított. Több férfi beszélt körülötte és
                  merészen nézték a tárlatra kitett testét. Most megfordult, a ruha elül csaknem
                  nyakig ért. Alakjának ez a kettőssége még kihívóbbá tette egész megjelenését.</p>
					<p>- És mégis, bizonyosan tudom, hogy már találkoztam vele - mondta Sándor.</p>
					<p>- Ne törődjék vele; ha nem köszönt, annál jobb! - Sárándiné szigorú bírája volt
                  asszonytársainak, különösen társasági szempontból.</p>
					<p>Sándor szinte örült, mikor a vörös ruha lassanként eltűnt a többi között, aztán el
                  is felejtette. A zene újra szólt, Blankát elvitték táncolni és Sándor ott maradt
                  állva, féltékenyen. De Sárándinét is táncolni hívták és Sándor mégis csak
                  kénytelen volt ezt az ölelkezést táncnak tekinteni. Mégsem állhatta meg, mikor
                  Blankával a büffébe ment, hogy meg ne kérdezze: - Nem kellemetlen magának, igen,
                  éppen magának ez az erotikus külsőség, melyhez az érzelemnek semmi köze?</p>
					<p>- Miféle erotikus?... - Blanka elképedve nézett rá.</p>
					<p>- Ez a tánc, természetesen. Azt akarja mondani, hogy nem erotikus ez az
                  összefogás, ez a lassú körforgás, ez az egymásba olvadás, vagy ennek a
                  mutogatása?</p>
					<p>- Lássa milyen kár, hogy figyelmeztetett. Eddig eszembe sem jutott. Én nem
                  táncoltam másféle táncot soha és a csárdásban is így tartja a férfi a nőt...</p>
					<p>- De milyen más az! A temperamentum kitörése... Látott már úgy csárdást táncolni,
                  hogy a két test egymáshoz ér, egymást...</p>
					<p>- Elég, elég!... Hogy elrontotta az estémet! - mondta Blanka kedvetlenül. - Most
                  már mindíg igyekezni fogok magamat távol tartani a táncosomtól. És ami természetes
                  volt, természetellenessé válik a meggondolás által. Higgye el, hogy maguk, akik
                  állandóan kritizálnak, maguk viszik vele a tudatunkba, vagy mondjuk
                  ártatlanságunkba, az erotikus gondolatokat. Mi, akik gyermekkorunk óta így
                  táncolunk, éppen olyan természetesnek tartjuk, mint a régiek a valcerben a saját
                  táncölelkezésüket. És nem értem, hiszen maga is fiatal, nem táncolt soha a háború
                  előtt?</p>
					<p>- Így nem, vagy... vagy, ha igen, nem néztem úgy senkire, mint magára...</p>
					<p>Blanka elpirult, de nem felelt. Nem tudott felelni. Ez több volt mint bók és
                  kevesebb, mint vallomás. Zavarba jött.</p>
					<p>- Ne haragudjék, - mondta Sándor, aki választ várt és hogy nem kapott, szintén
                  zavarba jött. - Talán én vagyok a hibás, hogy így látok... hogy mindenben
                  veszedelmet látok.</p>
					<p>- De az Istenért, ne beszéljen így! Utoljára az erotika nem veszedelem, hanem
                  nagyon természetes emberi érzés.</p>
					<p>- De nem akárkivel szemben, aki táncra kéri... Maga sem beszélne így ha az angol
                  ruhájában volna.</p>
					<p>- De igen, de igen...</p>
					<p>Amint a vita elvesztette személyes élét, mindketten felszabadultak és vídáman
                  pereltek tovább, közben pompás asztalok megrakott tálairól válogattak, a vörös és
                  fehér húsok, gyengéden rezgő aszpikok, halmos tejhabok között.</p>
					<p>- Ez már valósággal esztétikai élvezet is, - mondta Blanka - ilyen tökéletesen
                  felterített asztalt látni.</p>
					<p>Sándornak valami elfutó gondolat homályosította el az örömét, de nem engedte
                  tudatossá válni, Blankára nézett és elmosolyodott. Elégedetten ültek le tele
                  tányérjaikkal egy kis asztalhoz. A háziasszony végigvonult az asztalok közt és pár
                  pillanatig Blankával is beszélt.</p>
					<p>- Fogadni merek, hogy nem tudja, ki vagyok - nevetett Blanka. Sándor még sohasem
                  látta ennyit nevetni. Ugyanaz a leány ez, aki a multkor olyan keserűen beszélt a
                  sorsról és az emberi filmről? Szinte kísértésbe jött, hogy eszébe juttassa, aztán
                  megsajnálta és hallgatott.</p>
					<p>- Mit gondol, kit hívtak meg ezek, a bankkisasszonyt, vagy a családi nevemet?</p>
					<p>- Legyen nyugodt, a nevét hívták és vallja be, hogy erre büszke is. - Sándor a
                  Blanka arcán felejtette a szemét: sohasem hitte volna, hogy ilyen huncutul
                  egyetértő, fiatalos mosolygást lát valaha ezen a komoly arcon.</p>
					<p>Néhány fiatalember jött még az asztalukhoz és Sándor bosszankodva vette észre,
                  hogy Blanka másoknak is tetszik, hogy Blanka másokkal is nevet és mulat. Mikor
                  aztán újra elment táncolni, egészen feleslegesnek érezte magát. Kedvetlenül
                  jött-ment, idegen hölgyeknek nem akart bemutatkozni és miután megcsodálta a fehér
                  stukkó-mennyezetet és a brokát függönyöket, egy pár szép régi bútort és modern
                  képeket, határozottan únta magát. Újra odament a táncterem ajtajához, hogy
                  Blankának talán egy pillantását felfoghassa, de sehol sem látta. A háziasszonyt
                  éppen akkor vitte valaki táncolni; amint az ajtónál átlépett, a vörösruhás hölgy
                  egyszerre megérintette vállát és Sándor még a szavait is hallotta: - Bocsáss meg,
                  de kikapcsolódott a tű, elveszítheted. Engedd meg, hogy becsukjam. - A
                  háziasszony mosolyogva bólintott, bizonyosan éppen úgy nem tudta, ki ez, mint
                  Blankánál, és táncosa karjára tette a kezét. Féloldalt lecsüngő uszályát az egyik
                  karjára vetette és csakhamar ő is együtt forgott a többivel.</p>
					<p>A pirosruhás ott maradt állva az ajtóban. Nézte a háziasszonyt a lorgnonján át,
                  egy pillanatra sem fordította el róla a szemét. Sándor csodálkozva követte ezt a
                  kitartó tekintetet. Mire visszanézett, a pirosruhás lassan tovább ment a fal
                  mellett a másik asszony után, mintha valami delejes hatás alatt tenné. Olyan
                  különös volt ez a jelenet, hogy Sándor nem tudta levenni a szemét róla. Vajjon
                  másnak is feltűnik? Nem, mindenki a saját szomszédjával törődik csak... Sándor
                  lassan utána indult a vörösruhásnak; ruhátlan válla, háta néha eltűnt a táncolók
                  között, majd újra kifehérlett, merészen, hívón. Pillanatnyi időközökben úgy tűnt
                  fel előtte, mintha egy meztelen nő járna a többiek között... Ujra az az érzése
                  volt, hogy ezt a vállat már látta... de mikor? Ki lehet?</p>
					<p>Már a terem tulsó végén látszott a fehér váll a vörös pánttal. A szegletben
                  meglehetősen nagy üres tér maradt, a párok elmerült keringése egyenként vált ki a
                  szeme előtt. Egy pillanatra látta a Blanka kék ruháját és barna fejét is, a
                  háziasszony mosolyát és vállán az aranyvirágot, mögötte a vörös ruhát... és látta,
                  amint ez az asszony leejtette a zsebkendőjét és lehajolt érte. Aztán tovább ment
                  és ahol a szoba kis loggiába mélyült, leült egy pamlagra. Sándor megindult, hogy
                  most már hazamegy.</p>
					<p>Egyszerre a párok összezavarodtak, a zene elhallgatott, izgatott zajjá vált a
                  beszéd... A háziasszony jött ki: - Semmi, semmi, bizonyosan kicsúszott, míg
                  táncoltam. Azonnal utána lehet nézni. - Nem volt rajta a gyémánttű.</p>
					<p>A terem egy pillanat alatt kiürült, csak néhány férfi hajolt le kutatóan. Valaki
                  megszólalt Sándor mellett: - Be kell csukni az ajtókat és megmotozni mindenkit. -
                  Sokkal úribb emberek, semhogy megengedjék - felelt a másik.</p>
					<p>Inasok jöttek be és a falaknál lévő bútorokat félrehuzgálták, a loggia szőnyegét
                  felemelték. A házigazda hangja hallatszott: - Nem tesz semmit, majd előkerül
                  holnap. Kérem, ne zavartassák magukat. Folytassák a táncot.</p>
					<p>A hír tovább terjedt, most már a többi szobából is előjöttek a vendégek. Blanka
                  állt Sándor mellett: - Istenem, milyen kellemetlen!</p>
					<p>Sándor nem felelt. Sehol sem látta a piros ruhát, elkezdte keresni...
                  Bizonytalanul és még semmire sem határozottan, de szorongó ösztökéléssel.</p>
					<p>A harmadik szobában ott ült az asszony néhány férfi közt. Sándor odament az
                  egyikhez, akit ismert és megkérte, hogy mutassa be. Az asszony lorgnonján át
                  összehúzott szemmel nézett rá. Jelentéktelen csinos arc volt így közelről, alig
                  észrevehető hisztériás remegéssel szája körül. Az arc feltűnően sápadt a vörös
                  ruha színe mellett, kifestetlen.</p>
					<p>- Azt hittem az első percben, mikor megláttam, hogy ismerem nagyságos asszonyt,
                  annyira emlékeztet egy régi ismerősömre. De nem lehet az, mert azt én
                  Oroszországban láttam utoljára.</p>
					<p>Az asszony hirtelen felnézett, elfelejtette összehúzni a szemét és ez a
                  tekintet... most már bizonyos volt benne, hogy ismeri... Lehetetlen!... Az
                  volna?... Táncra kérte. Bementek a nagyterembe, ahol vontatottan kezdték újra a
                  táncot, maga a háziasszony is.</p>
					<p>Sándor pár lépést táncolt, aztán elkezdett nevetni. - Nem tudok, bocsásson meg,
                  azt hittem, nagyon egyszerű, csak hozzá kell fogni... Jöjjön, üljünk le inkább
                  beszélgetni.</p>
					<p>Az ablakfülkéhez vezette. Az asszony ezüsttáskája ott volt a pamlagon a keze
                  mellett. Sándor lassan utána nyúlt és kivette a kezéből. Abban a pillanatban az
                  asszony tekintete mint lövés, keményen, csaknem durván támadt a szemére. És Sándor
                  abban a pillanatban már bizonyosan tudta, hogy ki ez. Akkor éjszaka a
                  Sándor-utcában ez a táska zörrent meg ennek az asszonynak a kezén, mikor a szeme
                  elé tartotta... Sándor nyugodtan kinyitotta a táskát. Az asszony utána kapott,
                  Sándor elhúzta és halkan mondta: - Szeretitek a pénzt és kockázatot... - A
                  táskából kivette a kis zsebkendőt és megérezte a belegöngyölt brilliánstű
                  formáját.</p>
					<p>Az asszony halk, rekedtes hangon szólalt meg... hogy emlékezett erre a hangra is!
                  - Tönkre akar tenni?</p>
					<p>Sándor a fejét rázta. De az asszony szenvedélyesen súgta tovább: - De igen,
                  bosszút akar állani, mert akkor megláttam, amit titkol... merjen vádolni...
                  sohasem követett el bűnt?</p>
					<p>Sándor lehajolt, mintha abban a pillanatban vette volna fel az ékszert. - Menjen
                  haza - suttogta. Felugrott, tenyerén vitte a ragyogást: - Megtaláltam!</p>
					<p>A háziúr kedves mosollyal mondta: - Tudtam én azt! - Az asszony elpirult örömében
                  és újra feltűzte az ékszert. Mindenki felszabadultan lélekzett fel, csak kint az
                  inasok csóválták a fejüket; mindent végigkutattak, azt a szegletet is és nagyon
                  hajlandók voltak Sándort gyanusítani. Sándor sejtelme nélkül ennek a
                  veszedelemnek, maradt még egy negyedóráig. A vörösruhást sehol sem látta, de nem
                  is törődött vele. Az pedig közben az egyik belső szobában beszélte ugyanazt, amit
                  az inasok odakint. Nem vádolóan, - nem - csak mint különös, érthetetlen
                  dolgot.</p>
					<p>Sándor még egyszer látta Blankát táncolni. Egyenesen, büszkén tartotta derekát,
                  szép barna fejét, tekintetük még találkozott, a leány kérdően nézett rá, Sándor
                  búcsúzóan intett és ment is... A kapu becsapódott mögötte, kint volt az utcán.</p>
					<p>Megállt. Várta, szívta be a csendet a zűrzavar után. Milyen jó idekint... Elindult
                  és újra megállt, megbabonázva, kábultan. Holdvilág volt és a vár utcája
                  nesztelenül feküdt az éjszakában. Kis házak húzódtak meg szemben a régi palotával
                  a holdfény árnyéka mellé bújva, egyetlen mozgó pont sem zavarta meg az alvó
                  békét.</p>
					<p>Nem volt hideg. Lassan ment álmodozó csodálkozással tovább. Hol jár? Hol barangol,
                  egy idegen, alvó városban, mely talán elvarázsoltan vár szabadítóra... Szaggatott
                  vonalú, kékes árnyékszőnyegek aludtak a túlsó oldalon kiterülve a házak lábainál,
                  mellettük élesebb fényvonal vont határt az út hamvas világossága felé. Halkan,
                  öntudatlan vigyázattal ment el mellettük, nem lépett az árnyékra, nehogy
                  felébressze őket. A saját lépésének neszét sem hallotta... Nyugodt, tiszta,
                  abszolút hangtalanság, melyben még várakozás sem volt, mint a szabad természet
                  éjszakájában az új nappal hangjának megszületése előtt...</p>
					<p>Szabad térre jutott; a holdfény csipkés torony ablakaiba, faragványaiba akadt,
                  sötét zugokat rajzolt az ivek alá, máshol címerpajzsba fogódzott, fák barna
                  galylyaival rajzolt ablakokkal játszott... Aztán lent a mélység... kékesszürke
                  acéllap felett ezüst híd ível magasra, a hideg csoda nem engedi, hogy az ezüst kar
                  közelről ölelje át... túl sokszínű fények bolygótűz szemei játszanak az ezüst
                  hamvasság közé keverve... Csak menni-menni így... félig behúnyt szemmel, álmodni
                  vagy halottnak lenni... száz éve megy már, nem is megy, az utcák fordulnak vele,
                  az árnyékok odacsúsznak hozzá, átlátszó ívek alatt lábához folyik a fény,
                  hangtalan patak árnyékpartokkal, megdermedt folyó, halott oceánfény... csak
                  sziklák állnak ki belőle, sziklák házakat, árkádokat, tornyokat utánozva és
                  leöntve halott ezüsttel... Kihalt mindenségben jár egyedül nesztelen,
                  boldogan.</p>
					<p>...Fejéhez kapott, valami iszonyú érte... egy emberi hang. Az egész mindenség
                  felébredt, utcán járt házak között, emberek között, élet között a maga
                  életével.</p>
					<p>A szegleten egy ember fordult be, az kiáltott oda a másiknak, aki már messze járt
                  az utca végén. Sándor az árnyékba húzódott, engedte maga mellett tovább menni.
                  Ismeretlen ember volt, miért képzelte, hogy Dörfler? Egészen bizonyos, hogy nem ő
                  volt, látta, hogy nem az... miért erősködik benne valami mégis, hogy az volt?</p>
					<p>Az ember eltűnt a szegleten és Sándor igyekezett újra látni az alvó várost... De
                  már felébresztették... A falak mögött emberek voltak, ők építették az apró
                  sziklákat és a fény: piszkos utcakövezeten csúszkáló holdvilág. Egyetlen ember
                  elég volt, hogy bepiszkolja a szépséget, mely a másvilágból lehelte meg egy
                  pillanatra; egyetlen ember elég volt, hogy felébressze a jó halálból a piszkos
                  életre... Itt falak vannak csak és falak mögött Dörflerek, pirosruhás asszonyok és
                  emberek, mint ő, bűnös, szenvedő emberek.</p>
					<p>Egy toronyban lassan ütötte a negyedeket és a kettőt... Vajjon mióta járkál?
                  Mindíg több ember bukkant elé, részegek, kiabálnak. Ha meg lehetett volna halni
                  ott az elvarázsolt alvó városban és nem jönni vissza többé. Hogy ne juthasson
                  eszébe a mai éjszaka se! Látta újra az asszonyt, amint a másik mellé állt, hogy
                  figyelmeztesse és míg segíteni akar, ő maga kapcsolja ki a tűt, ahogy utána
                  csúszik a táncoló alaknak, ahogy leejtette a zsebkendőjét... érezte újra azt a
                  gyilkos tekintetet és a saját gyilkos undorát, mikor kezében érezte a gyémántot.
                  És a többiek ott maradtak vele együtt... Blanka is!</p>
					<p>Újra hallotta azokat a szavakat is, melyeket a perc izgalmában nem is vett
                  figyelembe: sohasem követett el bűnt?... Nem, ilyet soha! Piszok és becstelenség
                  volt ez, nem bűn! De... az az asszony most magához hasonlónak tartja.</p>
					<p>Futni kezdett, hogy minél távolabb jusson tőle. Beült az első kocsiba, hogy
                  hazavitesse magát. De mintha a szűk kocsin belül a gondolatok megsokasodtak,
                  megélesedtek volna, még védtelenebbül tépték a lelkét tovább. Csak szabad
                  levegőt!</p>
					<p>Megállította a kocsit, mielőtt hazaértek volna, kifizette és gyalog ment tovább.
                  Ó, hogy fuldokolt már a zárt kocsi rossz gondolatoktól utálatossá vált
                  belsejében.</p>
				</div>
			</div>
			<div type="group">
				<head>ÖTÖDIK RÉSZ.</head>
				<div type="chapter">
					<head>I.</head>
					<p>Gyárfás ma jókedvűen jött haza. A február eleji hossz csakugyan bekövetkezett és
                  eladhatta a papírjait. A meggazdagodásból nem lett ugyan semmi, de legalább
                  megmenekült a legnyomasztóbb adósságoktól, most már csak István miatt aggódott.
                  Vajjon hogyan használta fel ezt az alkalmat? Sürgönyzött is neki, de választ még
                  nem kapott.</p>
					<p>Fütyörészve ment fel új lakásába. Az ajtózár nehezen nyílt és különböző kis
                  fintákat kellett begyakorolni, mielőtt engedett. Ezalatt a füttyszó is elakadt. Az
                  előszoba ételszagú, vigyázni kell, hogy a sötétben szekrénybe, ládába ne ütközzék.
                  Aztán megtalálta a saját ajtaját, a villany kattant, a szoba rámeredt rideg
                  tornyos bútoraival; a lehullott faragványok helyén az enyvmaradékokkal
                  petyegtetett bútorcsontváz megint rávigyorgott. Meg fogja-e szokni valaha?</p>
					<p>Az asztalon levél várta, idegen írás. Mikor elkezdte olvasni, nem értette meg
                  mindjárt: „Nemsokára elutazom, ha beszélni akar velem...” Ki lehet ez? Kezét a
                  levéllel együtt leejtette, mintha eltört volna. Dörfler... A bál éjszakája óta nem
                  gondolt rá.</p>
					<p>Elutazik... bizonyosan visszamegy oda...</p>
					<p>De miért kellene vele beszélnie? mi köze hozzá? Minek hallgatná meg annak az
                  embernek a mondanivalóit? Nem érdekli! Jó, hogy elmegy, kísértete a régi életnek,
                  amelyhez többé semmi köze...</p>
					<p>Legalább egészen megszabadul, bár az a pirosruhás asszony is elmenne a világ
                  végére... Mi köze ahhoz az asszonyhoz és minden piszokhoz, ami a világon van. Még
                  a nyerészkedés szennyét is lerázni, okosan élni, egyszerűen, nyugodtan,
                  megházasodni... Most már csak kétszobás lakásra telnék, de ott várná valaki,
                  várná szeretettel... Nem vad, szenvedélyes szerelem, nem is ábrándos vágyakozás,
                  talán nem is lehet szerelemnek nevezni, több, melegebb, tisztább, örökkétartóbb,
                  az otthon közös szerelme. Otthon, család, gyerek... Gyerek?</p>
					<p>Elmosolyodott, egy kisfiú...</p>
					<p>Kétszobás lakás... A Blanka báli megjelenésére gondolt, megelégednék vele? De
                  hiszen már elmult a pénzláz, vége a járványnak, józanabbak lettek az
                  emberek...</p>
					<p>Csak Istvánról jönne már hír. Szörnyű áldozatokat követelt azért ez a kijózanodás
                  és az a kis hossz olyan sietve futott tovább, senkit sem mentett meg. Bukások,
                  letartóztatások, öngyilkosságok... Szegény Válinak a bátyja is. Milyen régen nem
                  látta őt sem. Nem szeretné, ha ebben a lakásban keresné fel.</p>
					<p>Vasárnap reggel arra gondolt, hogy lemegy Istvánékhoz a mai napra, aztán mire
                  megint eszébe jutott, már lekésett. Nyugtalan félelem és húzódó lustaság, vonakodó
                  kérdések, melyek támogatják az ingadozást: - Segíthetnék? Úgyis hiába... Az idő
                  pedig rángatta tovább egyik napból ki, a másikba be. Minden, amit most átélt,
                  olyan bizonytalan és futó maradt, estére alig volt benne egy-egy erősebb benyomás
                  a nappalából: egy haragos szó, egy mondat kétségbeesett hangszíne. Blankának egy
                  kérdő vagy meleg tekintete... és már megint vasárnap volt és megint nem ment le
                  Istvánhoz.</p>
					<p>A bankban komolyan létszámapasztásról beszéltek. Mintha ez volna a végleges
                  elintézése és eltemetése a nyári pénzőrületnek; annyi munkára nem is számítanak
                  többé. Ha őt is elbocsátanák?... A tervei, az otthon... Ha egyszer majd ő fog úgy
                  állani egy kapu alatt, mint Ákos... Ha a mult újra be fog tolakodni fizikai
                  életével is a mába, tisztaság, fürdés, fehérnemü... ha oda kellene elsüllyedni
                  újra, ahol akkor volt, ott - nem bírná ki. Nem volna többé meg az arany
                  mentőkötél: az otthonra gondolás.</p>
					<p>- Dörfler visszamehet... én nem... még képletesen sem - gondolta. Csak akkor
                  jutott újra eszébe a Dörfler levele. Jó lesz megtudni, csakugyan elutazott-e már?
                  Hátha várja?</p>
					<p>Estefelé újra megnézte a levelet, zsebre tette és elindult hozzá. Nem Budán lakott
                  már, hanem a keleti pályaudvar környékén; Gyárfás ezt jó jelnek tartotta, mintha
                  ezzel könnyebben utazhatott volna el. Micsoda pocsék házba ment lakni! A kedves
                  kis budai ház után... De ez illik hozzá, ez a sötét lépcső, a piszkos fal és
                  ragacsosnak látszó lépcsőkorlát között. Nem látta jól a számokat az ajtók felett,
                  nyujtogatta a nyakát, bosszankodva keresgélt. Egy ajtó kinyílt és cselédleány jött
                  ki. Attól kérdezte meg.</p>
					<p>- Igen, itt lakik - mondta a leány és beengedte Gyárfást.</p>
					<p>- Persze, hogy nem utazott el - gondolta dühösen, mintha valami igérettel szedte
                  volna rá. Gépiesen levetette a kabátját és kopogtatott az ajtón, hová a leány
                  mutatott. Senki sem felelt. Újra kopogott, hallotta a Dörfler hangját, nem tudta
                  mit mond, már be is nyitott. Dörfler állt és amint felé fordult, arca egy pillanat
                  alatt dühtől és gyűlölettől torzult el.</p>
					<p>- Megkaptam a levelét. Azért jöttem el.</p>
					<p>- Elég soká gondolkozott rajta, nem tudtam miatta elutazni.</p>
					<p>Sándor elhült a szemtelen hangra. Nem tudott felelni. Dörfler hirtelen megfordult:
                  - Hideg van itt, kár volt letenni a kabátját. Behozom. - És kiment a kabátért, még
                  segített is felvenni. Sándor zavartan engedelmeskedett a mozdulatainak. Húzni
                  akarja az időt, vagy mi akar ez lenni?</p>
					<p>- Akar velem beszélni vagy nem? - kérdezte abban a percben Dörfler. A kérdés még
                  kihívó volt, de a hang nem és arca szürkének, fonnyadtnak látszott, amint a düh
                  élete lehalt róla.</p>
					<p>- Igen. Először is azok miatt a kommunista röpiratok miatt. - Sándornak ebben a
                  percben jutott csak eszébe a karácsonyi eset, mikor kereste a tárgyat, hogy mivel
                  köthetne bele.</p>
					<p>Dörfler megvetően legyintett. - Eh, mit! Az egész csak arra volt jó, hogy
                  hazaküldjenek. Van itt arravaló ember, különb, mint én. - Hangja gúnyossá
                  vált.</p>
					<p>- Ezt könnyű mondani. Ha így akar kibújni...</p>
					<p>- Ugyan hagyja! Ez egyikünket sem érdekel. Mind a kettőnket a Masenka halála
                  érdekli!</p>
					<p>- Masenka! - kiáltott fel Sándor. - Hogy meri így emlegetni?!</p>
					<p>- Csak nem akarja, hogy nagyságos asszonynak nevezzem, mikor én emeltem fel a
                  földről halottan... nyitott szemmel nézett rám, ott feküdt a szobában, szép volt
                  akkor is és halott...</p>
					<p>Sándor előrefeszült. - Mindjárt meghalt? - kérdezte olyan halkan, mintha a halott
                  is ott volna mellettük.</p>
					<p>- Úgy látszik igen. Belső elvérzés volt. Első percben nem is tudtam, mi történt.
                  Csak egy pár csepp vér a szíve táján. Akkor mindjárt tudtam, hogy maga ölte
                  meg.</p>
					<p>Most már csendesen, egyhangúan beszélt, mint szokott. Sándor maga elé nézett és
                  látta az asszonyt. Most nem úgy látta, hogy magaelhagyóan támaszkodik valahová,
                  hanem a földön fekve, egy pár csepp vér a ruháján... sötétkék ruha volt egy kis
                  fehér kendővel a nyaka körül. Nem úri, nem divatos, egészen közönséges sötétkék
                  ruha.</p>
					<p>- Magát kerestették is, különösen Vasziljevics Péter, a veres kapitány. Nem értem,
                  hogy tudott úgy megszökni.</p>
					<p>- Magam sem értem. Gyalog mentem el, nem az állomás felé, - lehet, hogy arra
                  kerestek, azt hitték, vonaton szököm, - pedig csak gyalog mentem, mintha a
                  szomszéd faluba tartanék. Senki sem kérdezett tőlem semmit. - Ő is csendesen
                  beszélte el.</p>
					<p>- Egyszóval sikerült megszöknie, pedig útlevele sem volt!</p>
					<p>- Már régen volt, - mondta Sándor és elmosolyodott. - Hiszen mindíg haza akartam
                  jönni, mindíg arra készültem. Haza... Istenem, hogy érthetné ezt maga meg! És
                  Masenka nem engedett. Eleinte könyörgéssel, erőszakkal, fenyegetéssel... aztán...
                  aztán azt mondta: „Menj, ha akarsz.” Úgy mondta, hogy nem lehetett elmenni és ő
                  ezt tudta... Rossz asszony volt - kiáltott fel egyszerre kínlódva. - Rossz, gonosz
                  asszony, megcsalt... azzal a kapitánnyal is - kínozott, kinevette a hazavágyamat,
                  gúnyolt, duruzsolt, szeretett - és újra megcsalt... mindíg megcsalt és nem
                  engedett haza...</p>
					<p>Küzködött a hangjával, a könnyeivel, hogy ordításba, sírásba ne törjön ki. Dörfler
                  nézte és az arca lassan megint változott. Éles, szúrós tekintete nyilt kérdéssé
                  vált, csodálkozássá, megvetéssé.</p>
					<p>- Maga őrült! Mit törődött azzal! A magáé volt, szép volt és magáé volt, szerette
                  magát... És buta féltékenységből megölte a világ legszebb asszonyát, a világ
                  legszebb életét - az életet magát - megölte! Én... mit bántam volna én, csak
                  egyszer nézett volna úgy rám... úgy, hogy azt hihettem volna...</p>
					<p>Elfult a hangja. Sándor elképedve nézte ezt a szenvedéstől eltorzult arcot. - Nem
                  értem - hebegte - nem...</p>
					<p>- Még most sem érti? - nevetett fel Dörfler. Szörnyű nevetés volt. Sándor
                  összerázkódott.</p>
					<p>- Nem érti? Szerettem, én szerettem igazán, nem maga! Szerettem a hangját, a
                  mosolyát, a járását, a támaszkodását, a ruháját, a levegőt körülötte, a testét már
                  nem is mertem szeretni... az sok lett volna... elbírhatatlan. Arra nem is mertem
                  gondolni... Ha szólt hozzám, többet jelentett, mint magának, ha csókolta és ha a
                  ruhája hozzám ért, többet, mint magának egy éjszaka... Ne szóljon, nincs joga
                  hozzá, én szerettem és maga meg merte ölni, meg merte...</p>
					<p>- Hallgasson, hallgasson már!</p>
					<p>- Én voltam, aki eltemette, én álltam százszor a sírjánál, míg ott voltam...</p>
					<p>- Miért is jött vissza! - kiáltott rá magából kikelve Sándor.</p>
					<p>- Miért? Jókor kérdezi! Mert magát akartam látni. Látni akartam, hogy tud-e élni
                  és ha tud, meg akartam ölni. Azért kerestem fel, érti? Meg akartam bosszulni.
                  Mindent tudtam magáról. Láttam, mikor egy szép leánynyal jött ki a moziból, de
                  láttam akkor is, mikor kis utcákon bujkált elveszetten és nem mert emberek közé
                  menni.</p>
					<p>- Nem igaz, nem igaz! Nekem nem volt okom bujkálni. Azt nem én követtem el, nem
                  én, aki ma vagyok... de annak is joga volt hozzá.</p>
					<p>- Ne beszéljen bolondokat! Maga tette!</p>
					<p>- Mert jogom volt hozzá!... Megcsalt és nem akarta, hogy hazajöjjek, hogy újra
                  emberré lehessek, abból az állatból, amivé az az élet tett... Haza akartam jönni
                  és ő nem engedte... Magának nincs joga ítélkezni, se bosszút állni, magának nem
                  volt joga őt szeretni...</p>
					<p>- Miért? Én jó családból való ember vagyok, tanultam is! Azért, mert nem tudom már
                  az urat játszani? Nem is azért nem szeretett ő engem, hanem mert magát
                  szerette.</p>
					<p>- Megcsalt - lihegte Sándor.</p>
					<p>- Magát szerette, különben nem ülhetett volna nyugodtan abban a faluban mint egy
                  kis úr a bolsevikok alatt! És nem ülne ma itthon... Neki köszönheti, az ő
                  barátjainak...</p>
					<p>- Hallgasson, hallgasson!</p>
					<p>Csend lett pár pillanatra. Aztán egy zokogó hang: - Masenka... szegény Masenka! -
                  tördelte Sándor.</p>
					<p>Dörfler nagyranyílt szemmel bámult rá: - Siratja!</p>
					<p>Sándor hirtelen kiegyenesedett: - Elég volt! Mit akar most?</p>
					<p>- Mondtam, hogy bosszút állani. Arra is gondoltam, mikor hazaértem, hogy feladom
                  és elfogatom magát, de egyszerűen letagadná, kinek hinnének inkább, nekem vagy a
                  gyilkosnak?</p>
					<p>- Nem tagadtam volna le?</p>
					<p>- Nem?</p>
					<p>- Nem!</p>
					<p>- És ha elítélték volna?</p>
					<p>- Én nem kerestem az ítéletet, mert nem érzem magam bűnösnek... Nem érzem, nem
                  vagyok!... Én bűnhödjem azért, amit nem is én követtem el, amit ma nem tudnék
                  megtenni, olyan távoli és érthetetlen ma már... Mindegy... De ha elítéltek volna,
                  Istenem, minden mindegy... ma már... ne kínozzon...</p>
					<p>Dörfler megint kíváncsian nézte, sötét, kutató kíváncsisággal.</p>
					<p>- Nagyon sokat szenvedtem, örülhet neki...</p>
					<p>- Én megesküdtem, hogy bosszút állok. Saját maga futott a bosszúm elé, keresett
                  engem... bennem a büntetését...</p>
					<p>A mögötte levő asztalról Dörfler felvett valamit. Egy lépéssel hátrább állott és a
                  pisztolyt feltartotta.</p>
					<p>Sándor felállt. Nem bírta azonnal felfogni, csak egy reflexmozdulattal kapta
                  karját az arca elé. Aztán leengedte. - Talán ez a legokosabb - mormolta.</p>
					<p>Aztán már nem látta a pisztolyt maga előtt. A Dörfler arcát látta, szürkén,
                  leesett állkapoccsal, homlokához vizesen tapadt egy csomó haj, szempillája lassan
                  lecsukódott.</p>
					<p>- Most már nem tudom megtenni... Túlságosan sokat gondolkoztam rajta... hiába
                  jöttem haza... nem azért, nem a kommunista röpiratok miatt... bántam is én... Csak
                  Masenka miatt.</p>
					<p>Elhallgatott. Mind a ketten hangosan vergődve lélekzettek. A pisztoly nagyot
                  koppant a földön. Dörfler rámeredt Sándorra: - Ezt csak gondolkozás nélkül lehet
                  elkövetni, mint maga... Én, hiszen én még a télikabátját is ráadtam, hogy
                  valahogy... én őrült vagyok... és most ki fogja megbosszulni...</p>
					<p>Sándor egy lépéssel közelebb ment hozzá: - Ne féljen. Meg van bosszulva. Az én
                  életem, az én fiatalságom is ott maradt vele...</p>
					<p>Megfordult és kiment; a sötét előszobában gépiesen nyúlt a kalapja után,
                  lebotorkált a lépcsőn, ellenkező irányba indult el és ténfergett soká az utcákon
                  át, míg a fáradtságtól alig tudott már járni. Akkor kocsira ült és nem jutott
                  eszébe új lakásának a házszáma. Érezte, hogy valami szörnyü történt az agyával,
                  mikor a kocsis megkérdezte, hova hajtson és ő nem tudott felelni. Találomra utcát
                  és házszámot mondott és mikor elindultak, már el is felejtette, melyiket.</p>
					<p>A kocsi lassú döcögése, a bevillanó utcafény, az ismerős zaj magához térítette. -
                  Mi történt velem? Beteg vagyok? Talán elvesztettem az eszemet abban a
                  pillanatban...</p>
					<p>Borzalommal rázkódott össze, amint a Dörfler felemelt pisztolya megint megjelent
                  előtte. - Most már ott feküdnék abban a ronda szobában, abban a piszkos házban...
                  de Dörfler nem tudta megtenni...</p>
					<p>Szavak kóvályogtak a fejében a szörnyű vitából... Dörfler szerette az asszonyt,
                  Masenkát szerette... és hogy szerette...</p>
					<p>A kocsi megállt. Sándor kiszállt és fizetett, a kocsi tovább ment, zörgése közt a
                  ló patájának közbeütődő koppanásai; kómikus zaj, ritmustalan, mint a java
                  zenéje...</p>
					<p>Felnézett a házra, a házszámra. - A Blanka lakása - öntudatlanul mondta ezt a
                  számot. Ha felmenne hozzá, ha elbeszélné, mi történt... Hátha tudna valamit
                  mondani! Hányszor várta már, hogy valaki tud valamit mondani, amivel
                  meggyógyítaná. Hiába...</p>
					<p>Nem mehet fel, hiszen beszélni sem bírna. Ilyen állapotban megrémítené. Megfordult
                  és hazament.</p>
				</div>
				<div type="chapter">
					<head>II.</head>
					<p>Másnap reggel olyan rosszul érezte magát, hogy nem ment be a bankba. Majdnem délig
                  kínlódott félálmosan az ágyban, aszpirint szedett, de ha a tegnapra gondolt,
                  mindíg csak egyes mondatok villantak elő az egész káoszból... végre felkelt,
                  lement ebédelni. Hideg, tiszta idő volt, egyszerre felfrissült. Fiatal teste
                  erélyesen szegült ellene azoknak a gondolatoknak, amelyek ott a félhomályos
                  szobában az öntudata alatt megmozdultak. Milyen vad romantikába keveredett! És
                  milyen gyáván állott szembe az egésszel! A halálra gondolt, miért? Még harminc
                  éves sincs...</p>
					<p>- Élni akarok és legyen vége a multnak - parancsolta dühösen magának. - És ha
                  ezután valaki számadásra hív, tegye! Mitől félek? Bezárnak?... Zárjanak! Ha kell,
                  levezeklem a másik bűnét is. De én élni fogok... Ez nem olyan bűn, amiért
                  megvethetnének, még Sárándi sem...</p>
					<p>Ha Sárándival beszélne?...</p>
					<p>Kis ideig játszott ezzel a gondolattal, aztán elfelejtette, mert mással kellett
                  tisztába jönnie. Blanka! nem ok nélkül mondta ki tegnap az ő házszámát, az ösztöne
                  beszélt és az nem tévedhet. Öt óra után elindult hozzá. Tisztában volt azzal a
                  szándékával, hogy mindent elmond neki, csak azt nem tudta, hogyan. Legyen vége...
                  gondolta, bár maga sem tudta pontosan, minek.</p>
					<p>Mikor Blankához belépett, a leány olyan örömmel üdvözölte, hogy a meleg remegve
                  futott a szívéig.</p>
					<p>- Nem beteg? Úgy megijedtem, hogy délelőtt nem volt bent.</p>
					<p>Sándor a fejét rázta és szokása ellenére kezet csókolt. Milyen jó ez a szoba,
                  mintha otthon lenne... az otthona. És milyen jó Blanka, örül, hogy látja és nem
                  rejtegeti.</p>
					<p>- Mi történt? Megint olyan sápadt és nyugtalan az arca? - kérdezte Blanka
                  aggódva.</p>
					<p>- Igen, különös dolog történt velem...</p>
					<p>- De hát beszéljen - sürgette Blanka, mikor látta, hogy a férfi olyan zavartan
                  maga elé mered.</p>
					<p>- Különös... váratlan... meg akartak ölni.</p>
					<p>Blanka rémülten nézett rá. Lázas ez az ember? Mit beszél?</p>
					<p>- Ne ijedjen meg... Nem olyan könnyű elmondani. Emlékszik, már beszéltem róla
                  egyszer, hogy itt van Pesten egy ember, aki utánam jött onnan, Oroszországból. Az
                  akart megölni.</p>
					<p>Elhallgatott, mert olyan nehezen, kapkodva lélekzett, hogy restelte magát. Blanka
                  előrehajolva hallgatta, le mozdulatlan, megmerevedett előrehajlásban.</p>
					<p>- Miért? - Rémület bujt el ebben az alig hallható hangban.</p>
					<p>- Blanka, igen... megmondom... Ez az ember szerette a feleségemet, aki ott,
                  Oroszországban... ott volt a feleségem... De én nem tudtam, hogy ő is szereti...
                  És ő találta meg holtan a szobájában. És én öltem meg.</p>
					<p>Blanka nem mozdult. Mintha nem hallotta volna vagy érthetetlen nyelven beszélnének
                  hozzá.</p>
					<p>- Megcsalt és nem akart hazaengedni és... én megöltem... egy pillanat alatt,
                  elhatározás, gondolkozás nélkül...</p>
					<p>Blanka felugrott. Ha az első pillanatban azt hitte, hogy Sándor megőrült, és a
                  rémülettől megmerevedett, most, ahogy szembenézett vele, látta, hogy igaz.
                  Látta... soha ilyen tiszta, nyilt nem volt ez az arc, mint most, még a szeme is
                  tiszta, átlátszó, csak végtelenül szomorú. Nem bírt szólani.</p>
					<p>- Megengedi, hogy elmondjam az egészet?</p>
					<p>Blanka visszaesett a pamlagra és intett.</p>
					<p>- Nagyon szép volt és nagyon szerettem. A sógora birtokán voltam már egy idő óta,
                  a fogoly munkásokra felügyeltem, mint fogoly magam is. Sok helyen kiadtak így
                  bennünket, a forradalom idejében már nem is nagyon ellenőriztek. Akkor volt a
                  legjobb dolgom, de teljesen paraszt módra... Igen, ez mindegy... Egy éjjel
                  bolsevikok jöttek és megölték a földbirtokost, a feleségét, szörnyű éjszaka
                  volt... Masenka, így hívták, aki később a feleségem lett, félőrülten rohant ki a
                  gazdasági udvarra és könyörgött, hogy mentsem meg. Öt perc mulva be volt fogva a
                  trojka és mi röpültünk az országúton. Utánunk lövések és a felgyujtott kastély
                  fénye... Szörnyű éjszaka...</p>
					<p>Elhallgatott és messze nézett, túl mindenen, elboruló tekintettel.</p>
					<p>- Sándor - szólalt meg Blanka.</p>
					<p>- Igen. Megmenekültünk. Egy darabig kóboroltunk, eladtuk a lovakat, abból meg a
                  Masenka megmentett ékszereiből egy kis faluban házat vettünk, letelepedtünk. Akkor
                  már meg is esküdtünk, rendesen, nem szovjet módra. Aztán úgy éltünk,
                  elparasztosodva mintha soha más nem lett volna. Hiszen évekig tartott... Aztán nem
                  tudom, mikor kezdődött, először csak visszagondolás az otthonra, arra a másforma
                  életre, könyvekre, színházra, társaságra. Aztán a visszavágyás. De ez már régen is
                  bennem lehetett, csak nem olyan világosan, kínzóan, ellenállhatatlanul, amivé
                  lassanként kifejlődött. Mert én az aranyrubeleimet már régen elrejtettem még
                  Masenka elől is... Most már tudtam, hogy mire tartogatom olyan régen. Hogy
                  hazamehessek... Mikor? Azt még nem tudtam. Haza kellett mennem, annyit tudtam
                  csak, különben belepusztulok. Masenka eleinte megígérte, hogy velem jön. Aztán nem
                  akart. Hiába minden, nem és nem... Akkor elhatároztam, hogy otthagyom és magam
                  megyek haza. Eleinte ellenkezett, könyörgött, nem engedett, aztán...</p>
					<p>Egyszerre lázba jött. Az egyhangú elbeszélés kétségbeesett színt kapott, sírássá
                  görbült. - Hogyan magyarázzam meg magának! Mert aztán beleegyezett, de hogy!...
                  „Menj el, ha tudsz!” És csak egy ölelése kellett és én nem tudtam... Van
                  megbabonázás, higyje el, hogy van! De az a démoni, ami az ilyen asszonyban kísért,
                  saját maga ellen fordul, mikor mibelénk száll át. Már bennem volt, mint bosszú,
                  gyűlölet, mint minden rossz. Mert éreztem, hogy belepusztulok, ha haza nem
                  mehetek. Nem lehet ezt megmagyarázni, fogság volt ez még mindíg, ez a nem nekem
                  való élet, fogsága a lelkemnek, a gondolkozásomnak. Egy idegen világ és én örökre
                  idegen benne és tudni, hogy valahol a földkerekségén van hely, ahova tartozom,
                  ahol az én igazi énem otthona van, hiszen ott nem az voltam én, aki vagyok,
                  legkevésbbé akkor, mikor a testi fogságból kiszabadultam, mert akkor éreztem a
                  lelkem szabadságának a hiányát a legjobban...</p>
					<p>Elhallgatott. Blanka megfeszítve, képtelen volt a hallgatást elviselni. - És -
                  mondja... kérem, mondja!</p>
					<p>- Akkor már persze odajutottak a vörösök is és a közeli kis városban katonaságuk
                  is volt. Engem nem zaklattak, az akkor fel sem tűnt nekem... Mert akkor kezdődött.
                  Észrevettem, hogy sokszor nincs otthon, lassanként vettem észre, hogy megcsal,
                  eleinte tagadta. De mikor néha napokig nem volt otthon, már nem is tagadta. Ha
                  tudná! Vállat vont, mosolygott, elbizakodottan, magabiztosan. Tehetetlen voltam,
                  mert úgy látszott, engem is szeretett. És hogy tudott szeretni! Az is forradalom
                  volt, őrület, tűzvész, méreg, halál... Megtudtam, hogy egy kapitányhoz jár.
                  Egyszer, borzasztó jelenet volt, már akkor majdnem megöltem... a végén mégis ő
                  nevetett diadalmasan, kegyetlenül - szerelmesen.</p>
					<p>Hátradőlt a székében és nagy nehéz lélekzettel igyekezett könnyíteni magán. Blanka
                  nem nézett fel.</p>
					<p>- Akkor elhatároztam, hogy megszököm tőle. A hazavágyás és a szerelem ellenséges
                  őrületét nem bírtam tovább. Egyszer két napig nem volt otthon megint. Már hónapok
                  óta készen volt minden a szökésre, az útiterv kieszelve. Egy reggel, nagyon korán
                  reggel, én is készen voltam: rajtam a hátizsák, a csizmámban a pénzem, a pisztoly
                  a kezemben, akárki fel akar tartóztatni az úton, lelövöm... Indulni akarok, az
                  asszony belép, azonnal tudja, miről van szó, mosolyogva jön közelebb: - Csakugyan
                  el akarsz menni? - Az a gúnyos hang megint, az a biztonság a foglya gyávaságában,
                  a hatalmának biztonsága felettem... és bennem a fogoly lázadása, aki már lélekben
                  végeztem vele, túl voltam a határon, az otthon boldogságának éltem előre... De
                  akkor erre nem gondoltam, csak rémület és kétségbeesés fogott el, nem fog
                  engedni!</p>
					<p>Blanka kezébe rejtette az arcát és feljajdult.</p>
					<p>- Az asszony az ajtóhoz támaszkodott. Maga nem képzeli, hogy tudta a testét
                  valamihez odadönteni, mintha annak a fának is odaadná magát. Nem válaszoltam, el
                  akartam menni mellette. Ő pedig félreállt az ajtóból, hogy utat adjon. - Hát Isten
                  áldjon - mondta és nevetett... nevetett...</p>
					<p>Fülére tapasztotta a kezét, mintha most is hallaná.</p>
					<p>- Ránéztem. Kék ruha volt rajta, egy könnyű fehér kendő a nyakába kötve, lazán,
                  rendetlenül... abban a percben eszembe jutott, hogy még erre sem volt ideje,
                  mikor a szeretőjétől eljött. És még mindíg nevetett, csufondárosan, diadalmasan...
                  Csak azt éreztem, hogy a pisztoly a kezemben van. Egészen közel voltunk egymáshoz,
                  ideje sem volt, hogy hátraugorjék, lőttem... és kimentem. Úgy mentem ki, mintha
                  semmi sem történt volna, pontosan úgy, mint százszor kiterveztem és mentem tovább.
                  Sikerült. Senki se kérdezte, hová megyek, egészen orosz voltam már... Kína felé
                  mentem gyalog, szekéren, ritkán vasúton...</p>
					<p>- Először a hajón gondoltam végig egészen, hogy mi történt, akkor már a régi énem
                  kezdett felszabadulni, de nem volt lelkiismeretfurdalásom... Olyan boldog voltam,
                  hogy hazafelé tartok. Aztán nem is tudtam, hogy meghalt-e, hiszen otthagytam. De
                  mégis tudtam. Úgy éreztem, hogy jogom volt hozzá. Csak a láncot lőttem le
                  magamról. A hajón nagybeteg is voltam, az idegeim... Itthon, itthon aztán sokszor
                  meglátogatott, álomban vagy nem is, inkább mint... jelenés...</p>
					<p>- Blanka - kiáltott fel kétségbeesetten - még mindíg nem enged el, még mindíg
                  kezében a lánc és nem vagyok szabad... talán míg valaki ki nem szabadít...</p>
					<p>Blanka sokáig nem felelt és nem nézett fel. Végre megszólalt: - És ezt a szörnyű
                  terhet hordta azóta a lelkiismeretén?</p>
					<p>- Nem volt teher. Eddig nem vádolt a lelkiismeret. Nem tartottam bűnnek. Mert...
                  értse meg, kérem, értse meg, az az ember nem én voltam, egy másik volt, aki
                  felszabadult a háború, a fogság alatt. Csak most egy idő óta vagy nem tudom mióta
                  kezd belelihegni az életembe, szipolyozza a lelkemet, pedig semmi közöm
                  hozzá...</p>
					<p>Nagyot lélekzett és panaszosan folytatta:</p>
					<p>- És most idejött ez az ember, üldözött és tudtam, hogy beszélnem kell vele. Hiába
                  kerülgettem, kellett! Azért jött, hogy megöljön, de nem bírta megtenni. Mert nem
                  volt igaza, mert nekem volt igazam. Jogom volt az életemhez akkor is, ma is!</p>
					<p>- A más élete árán is... Blanka csak úgy, magának mondta, de Sándor felrémült.</p>
					<p>- Igen, talán ez a kérdés, az önvédelem kérdése... De a léleknek is megvan a joga
                  az önvédelemhez. Hátha azt fenyegeti lényegében támadás? Talán még fontosabb...
                  Különben ez olyan mindegy! Nem jogi mentségről van szó, egészen másról!</p>
					<p>- És miért mondta most... most ezt el nekem? Miért nem hallgatott tovább is? -
                  Blanka kiegyenesedett és ellenségesen, csaknem gyűlölettel nézett vele szembe.
                  Minden összeomlott, minden, amire az életét építette.</p>
					<p>- Blanka - szólalt meg Sándor szemrehányó hangon, de ez a hang csak jobban
                  ingerelte a leány kétségbeesését.</p>
					<p>- Igen, miért nem hallgatta el tovább is? Miért kell nekem is viselnem ezt a súlyt
                  - magáért?</p>
					<p>- Blanka, mert azt hittem, hogy velem együtt is el tudná viselni. Mert azt
                  hittem.</p>
					<p>- Ne mondja ki! Hát nem közöttünk állana örökké, abban a kék ruhában és fehér
                  kendőjében... hát nem érti, hogy mit tett? Menjen el, nem bírom! - És a büszke
                  Blanka egyszerre odatemette fejét a színes párnák közé és zokogott. Sándor
                  megsimogatta a kedves, barna fejet.</p>
					<p>- Blanka, bocsásson meg és ne ítéljen ilyen gyorsan... Ne feleljen most - fel van
                  izgatva. Nem látja még a dolgot úgy, mint asszonyi lelke látná, most még csak az
                  esze ítélkezik, csak...</p>
					<p>- Ne beszéljen így - nem bírom! Soha, soha az nem lehet többé... hagyjon magamra -
                  kérem, hagyjon...</p>
					<p>Hangja, arca, szeme tele volt könnyel, mikor felemelkedett, de határozott volt és
                  visszautasító. Sándor felállt. Fájt az ütés és a dacot is felkeltette. - Isten
                  áldja, Blanka. Köszönöm, hogy eddig jó volt hozzám. De én jobb vagyok, mint a maga
                  ítélete.</p>
					<p>Elment és csodálkozott magán. Mennyire félreismerte Blankát. Pedig tudta róla,
                  hogy férfias gondolkozású, ítélkező volt mindíg, határozott és erkölcsbíró és ő -
                  asszonyos megértést keresett nála... vagy szerelmet! Nem az ilyen lélekben van
                  szeretet és megbocsátás. Lélek... milyen különös, mind más, ez a lét igazi
                  misztériuma. Hogy lehet az egyik léleknek beleütközni a másikba, mikor ugyanannak
                  kellene lennie mindegyiknek...</p>
					<p>Félkábultan ment le a lépcsőn. Egy kedves asszonyi hang köszöntötte - Jó estét!
                  Meg sem ismer, Gyárfás!</p>
					<p>- Erzsébet! bocsásson meg - annyira el voltam merülve...</p>
					<p>- Látom! Blankától jön?</p>
					<p>- És maga Blankához megy? - kérdezte Sándor ijedten.</p>
					<p>- Blankához. Megígértem neki, hogy...</p>
					<p>- Ne menjen most fel, kedves Erzsébet, valamit megbeszéltünk és ő - most nagyon
                  fel van izgatva. Nem mondhatom el magának, bárcsak magának elmondhatnám! De nem
                  hiszem, hogy jó volna, ha most felmenne.</p>
					<p>- De talán éppen azért... - mondta habozva Erzsébet.</p>
					<p>- Holnap menjen fel hozzá, ne most. Csak most ne!</p>
					<p>- Ha úgy gondolja... talán igaza van. Nem vagyunk olyan régi barátok... Igen,
                  bizonyosan alkalmatlan volnék.</p>
					<p>- Ha el tudnám valahol mondani magának, miért, mindjárt megértené... Igen, igen,
                  éppen magának kell elmondanom. Istenem, hol beszélhetnénk nyugodtan, most
                  mindjárt. - Türelmetlenül nézett körül. - Arra nem kérhetem, úgy-e hogy hozzám
                  jöjjön, a mostani lakásom nem is arra való...</p>
					<p>- Nem - mondta Erzsébet elpirulva. - Hanem jöjjön ki hozzánk.</p>
					<p>- De csak magával akarok beszélni, egyedül.</p>
					<p>- Mama otthon van, de... tudja, hogy a konyhában van egy kis külön szegletem.</p>
					<p>- Áldja meg az Isten, Erzsébet, ez nagyszerű, ott fogunk beszélni... Ha tudná,
                  éppen ilyen asszonynak a megértésére van szükségem! - Ideges türelmetlenségében
                  alig tudta a szavakat visszatartani, hogy ki ne törjenek, hogy mielőbb elmondhassa
                  valaki másnak, aki neki fog igazat adni és leveszi róla a Blanka ítéletét.</p>
					<p>Siettek a megállóhoz és a villamoson Sándor igyekezett megnyugtatni magát.
                  Közönyös dolgokról beszéltek, de Erzsébet asszonyos kíváncsisággal várta a
                  bekövetkező vallomást. Nem magára gondolt, ettől teljesen elszokott, de ha
                  Blankáról és Sándorról volt szó, csak szerelmi ügy körül foroghatott a gondolata.
                  És mosolygott magában, hogy az összeütközést éppen neki kell elsimítania.</p>
					<p>A hosszú gyalogúton, a fagyos, göröngyös földön, a sötét utcán botorkálva, Sándor
                  megint fájó részvéttel ment a leány mellett, akinek ez a sötétség a világa egész
                  télen. Nem százszor jobban megérdemelné, mint annyi más, hogy egy férfi az ő
                  áldozatrakész szívéhez forduljon?...</p>
					<p>Ránézett Erzsébetre. Csak halványan látta az arcát, kedvesen, kislányosan
                  lépegetett mellette... a jó asszony típusa ilyen lehet.</p>
					<p>Erzsébet előrefutott a lépcsőn, kinyitotta az ajtót és bement az anyjához. Sándor
                  ezalatt ott várt a pici előszobában, abban a szomorú kis négyszögben, mely majdnem
                  olyan volt, mint egy belül fehérre meszelt kémény.</p>
					<p>Aztán ott ültek a konyha szögletében, mindketten zavartan. A dróton függő
                  villanykörte kis papírernyőjével halványan világított, egypár edény megfénylett és
                  a tűzhely fekete lapja komolyan várt. Falusias, szegényes, tiszta...</p>
					<p>- Azért voltam Blankánál... azért, mert azt hittem, hogy elfogadja, ha megkérem
                  feleségül... Vagyis nem mindjárt ezzel kezdtem, csak úgy jött minden, hogy mégis
                  ez volt a végső szó...</p>
					<p>Elhallgatott.</p>
					<p>- És Blanka? - kérdezte kis idő mulva a leány.</p>
					<p>- Nem így volt... Elébb el kellett mondanom és ezért mentem el hozzá igazában,
                  hogy elmondjam, mi történt velem az orosz fogságban. Ott már volt feleségem.</p>
					<p>Megint elhallgatott. Mit akart tulajdonképpen? Most már másodszor mondja el?...
                  Milyen szépen vár Erzsébet, ránéz nyugodtan, érdeklődéssel, nem kíváncsian, de
                  melegen, jó szívvel...</p>
					<p>- És a felesége? - szólalt meg újra Erzsébet, akit kezdett nyugtalanítani a
                  hallgatás. - Él még? - tette hozzá magának is váratlanul.</p>
					<p>- Nem él... én öltem meg.</p>
					<p>- Ó, ez az utólagos önvád! Így szokott az ember beszélni, ha azt képzeli, hogy nem
                  tett meg mindent a betegeiért. Ismerem ezt jól.</p>
					<p>- Egészen félreértett - kezdte egy kis meglepett hallgatás után Sándor. -
                  Megöltem, érti? Szószerint vegye! - A leány keze után kapott, aztán leejtette a
                  karját.</p>
					<p>- Ó, Istenem - nem, nem lehet... - Összekulcsolta a kezét és nagyranyílt szeme
                  szomorú tekintettel nézett Sándorra.</p>
					<p>- De igen. Megcsalt és nem akart hazaengedni. Én sem az voltam akkor, aki most,
                  nyolc évig az idegenben, barbár, durva élet közepében...</p>
					<p>- Értem, értem! Hogyne érteném! Mennyit szenvedhetett, míg idejutott! - Egy könny
                  végigfutott az arcán, utána a többi. Lassan, egyformán perdültek le, az ölébe
                  hullottak. Közben nem fordította el szemét a fiatalemberről. Olyan képtelen,
                  regényes, szomorú volt, hogy aki szemben ült vele... szerette volna megsímogatni,
                  hogy ne búsuljon, szegény, szegény...</p>
					<p>- Úgy-e, megérti - makacskodott tovább Sándor. - Úgy-e, velem érez? De Blanka
                  nem... Elküldött, mert ő csak ítélkezni tud. De maga, maga, aki csupa asszonyi
                  szeretet és önfeláldozás, úgy-e meg tudna bocsátani, úgy-e nem kergetné el azt,
                  aki boldogtalan? Aki akarata ellenére, akinek a másik énje... mert nem én
                  voltam... Ó, ezt csak maga értheti meg...</p>
					<p>Szaggatottan, zihálva beszélt. Erzsébet szinte ijedten hallgatta. De a férfi most
                  már csak az igazát akarta, nem gondolt szerelemre, nem a veszteségre... Kellett
                  valaki, aki megérti és aki megérti, csak az lehetett az igazi asszony.</p>
					<p>- Istenem, hát hogyne érteném meg: honvágya volt, szenvedett és egy asszony állt
                  az útjában, egy rossz asszony... szörnyü dolog lehetett - mondta végre Erzsébet,
                  leegyszerűsítve a saját érzésvilágába a másikét.</p>
					<p>- Úgy-e? És maga meg tudna bocsátani?</p>
					<p>- Megbocsátani? - De hiszen - mi jogom volna nekem ehhez?</p>
					<p>- De ha joga volna? Ha arra kérném, hogy vegye magának ezt a jogot? Ha arra
                  kérném, hogy segítsen rajtam...</p>
					<p>Az Erzsébet szeme nyugtalan, ijedt lett. Lehajtotta a fejét.</p>
					<p>- Talán durvaság lenne, ha tovább folytatnám. De ha ez az én szegény életem
                  jelentene magának valamit...</p>
					<p>- Ó Istenem, Istenem... Nem is tudom. - Erzsébet szinte belekábult abba a
                  lehetőségbe, amely megnyílt előtte. De hiszen bizonyosan félreérti... nem is
                  lehetne ez...</p>
					<p>- Maga olyan jó - csak a jóság, amire áhítozom. Adja ide azt a szegény kis
                  agyondolgozott kezét, mondja, hogy nem vet meg... hogy még szeretni is tudna, csak
                  sajnálatból talán... azt is elfogadnám! - hajszolta bele magát mindíg mélyebben a
                  kárpótlás keresésébe. És a leány kezére hajolt a másiktól visszautasított
                  csókjával.</p>
					<p>Erzsébet egy percig engedte. Ott volt csaknem az ölében egy idegen, kedves
                  férfifej, azé, aki a testvérét megmentette. És a jövő gyöngéden csábító fénye
                  csillant meg félig lehunyt szeme előtt. De asszonyösztöne azonnal megérezte a
                  férfi egyensúlyából kimozdult lelkének érzéseit, minden bizonytalanságát - más
                  asszonytól jött hozzá kétségbeesésében. Egy pillanatig sem érzett sértést benne
                  magára nézve, sokkal szerényebb volt, a másikat féltette, ezt a szegény embert,
                  aki azt hiszi, hogy ő pótolhatná... Milyen öregnek érezte magát mellette, mintha
                  az anyja volna.</p>
					<p>A tűzhely fekete lapja komoran, fenyegetően nyúlt bele ürességével a gondolataiba.
                  Eszébe jutott minden - a saját sorsa - a ma... Fölemelte a férfi fejét. Úgy
                  érezte, már is soká hallgatott.</p>
					<p>- Nekem nincs mit megbocsátanom - mondta halkan. - De én le vagyok kötve...</p>
					<p>Sándor eleresztette a kezét.</p>
					<p>- Nem hagyhatom itt őket. Minden én vagyok itt és büszke vagyok rá. Nem
                  gondolhatok másra, csak rájuk, akik itt élnek ebben a megváltozott világban, mit
                  csinálnának nélkülem? Én ezt vettem magamra, ez az én kötelességem és a szeretetem
                  is. És én nem vagyok elég asszonyi erő ahhoz, hogy magát... hogy magán
                  segíthessek... Nem bízom magamban és nagyon boldogtalan lennék, ha látnám, hogy
                  hiába volt az áldozat - mindkettőnké...</p>
					<p>- Áldozat?</p>
					<p>- Igen, Sándor. Maga feláldozna egy olyan jövőt, mely még magára várhat, egy olyan
                  asszonyt, akit talán még csak ezután talál meg. És én megtagadnám azt a sok évet,
                  melynek büszke elhatározása volt, hogy én leszek az áldozata ennek a szörnyű
                  katasztrófának, mely bennünket ért és nem a családom. Igen, ők közelebb állanak
                  hozzám és ennek nem szabadna így lenni, ha arra vállalkoznám, hogy segítek magának
                  elfeledni a multat. - Csodálkozott magában, hogy milyen nyugodtan, folyékonyan
                  tudta elmondani. Csak attól félt, hogy talán rideg is volt, leggyöngédebb
                  tekintetével igyekezett ellensúlyozni, hogy megbántásnak ne vegye szavait.</p>
					<p>Sándor felállt. Míg a leány beszélt, éppen olyan gyorsan kijózanodott, mint
                  amilyen elvakultan hajszolta magát még az elébb az érzelmekkel.</p>
					<p>- Ne haragudjék, hogy így betörtem a lelkébe. Olyan elbizakodottság azt hinni,
                  hogy mi fontosak vagyunk és elfelejteni, hogy mások is vannak, mindenkinek van
                  valaki más.</p>
					<p>- De úgy-e, Istenem, úgy-e nincs annyira kétségbeesve, hogy ne látna, ne várna még
                  valami jót a jövőtől...</p>
					<p>- Nem, nem leszek öngyilkos - mondta Sándor dacosan.</p>
					<p>- Úristen, nem arra gondoltam! Ezt csakugyan nem lehetne megbocsátani magának
                  soha!</p>
					<p>- Maga még akkor is megbocsátana, csak nem volna elég erős ahhoz, hogy eljöjjön a
                  temetésemre.</p>
					<p>Erzsébet rémülten nézett rá. Nem értette. Sándor meghajolt és elment. Erzsébet
                  pedig tovább sirdogált csendesen magában, azután szokása ellenére jól bepuderezte
                  az arcát annál a kis toiletteasztalformánál a konyha szegletében. Félve ment be,
                  hogy az anyja kérdezősködni fog. De az a saját munkájába volt elmerülve, valamit
                  foldozott és már el is felejtette azt a szokatlan dolgot, hogy Erzsébetnek vendége
                  volt. Így Erzsébet nyugodtan felteríthetett a vacsorához.</p>
				</div>
				<div type="chapter">
					<head>III.</head>
					<p>Sándor a bankban már az asztala mellett ült, mikor Blanka belépett. Látta
                  közeledni, aztán ott ment el mellette, köszöntek egymásnak. Mintha semmi sem
                  történt volna... semmi! Dolgoztak, mint rendesen. Csak két órakor jött oda egy
                  kollégája, izgatottan, kipirulva:</p>
					<p>- Azt mondják, egyelőre öten vagyunk a fekete listán. Három leány és két
                  férfi.</p>
					<p>- Blanka is?</p>
					<p>- Nem tudom, de nem hiszem. Hanem mi, akik legkésőbben jöttünk, hihetőleg legelőbb
                  is megyünk.</p>
					<p>Sándor vállat vont. Ebben a percben nem tudott törődni ezzel a kérdéssel. Ki
                  tudja, igaz-e egyáltalában. Annyira kimerült a tegnap délután feszültsége és
                  hirtelen ernyedtsége után, hogy nem törődött semmivel. Csak Blankát várta, hogy
                  köszönhessen neki, mintha ezzel bosszút állna.</p>
					<p>Napok multak el, míg higgadtan át tudta gondolni, mi történt. Akkor is csak
                  Erzsébetet sajnálta és neki igazat is adott. Mi jogon kíván egy ember különösebb
                  érdeklődést, mikor annyi más szenvedő is van? De azt szerette volna tudni, hogy
                  csakugyan öngyilkosságra gondolt-e azzal a megjegyzésével? Mert hiszen ez a
                  legegyszerübb és legtermészetesebb gondolat. Aki nem talál megoldást, hagyjon itt
                  mindent, mint az a sok tönkrement ember, tőzsdebizományosok és éhenhalók...</p>
					<p>Foglalkozott, játszott a halál gondolatával, a nélkül, hogy komolyan vette volna.
                  Hátha ki lehet bírni, meg lehet szokni ezt a sivárságot is. Miért ne lehetne
                  asszony nélkül élni? Örökre hiányozni fog az a meleg sugárzás az életében, vagy
                  szépen felszámol vele?... Majd meglátjuk; az - az az utolsó még mindíg
                  megmarad.</p>
					<p>Dörflerre nyugodtan, harag nélkül gondolt. Egyszer el is ment abba a házba és
                  megkérdezte a házmestertől, itt van-e még? Csakugyan elutazott... Visszament.
                 Oda. Hova is mehetett volna? Most már semmi közük egymáshoz
                  - az ő ügyük elintéződött, jól-rosszul, mindegy - csakhogy vége van!</p>
					<p>És Blankának minden reggel és minden délután köszönt, mintha semmi sem történt
                  volna. Nem járt sehová, minden meghívást visszautasított, még sétálni is úgy ment,
                  hogy kikereste az olyan utcákat, amelyekhez nem kötötte emlék. És mégis, egyszer
                  véletlenül arra járt, ahol Dóra a kirakatok meséjét mondta el. Dóra, nyár,
                  napsütés, világosság... Vajjon mit felelt volna, ha előtte kínlódja el a mult
                  meséjét? Talán csak filmjelenetet látott volna benne, vagy nem hitte volna el,
                  hamar elhárította volna magától, mert szomorú?... Dóra! Olyan messze volt tőle még
                  az emlékeiben is, messzebb, mint fogsága, a háború, a gyermekkora. Örök
                  időtlenségben maradt szépségének emléke vissza.</p>
					<p>...Egy este Sárándi kopogtatott be hozzá. Szemrehányást tett, hogy sohasem látják
                  és aggodalmaskodott az egészsége miatt. Azt a kérdést, mely idehozta, csak később
                  említette meg.</p>
					<p>- Emlékszel arra a kellemetlen jelenetre, mikor Párdányinénak elveszett a gyémánt
                  tűje? - kérdezte egyszerre.</p>
					<p>Sándor valósággal meglepetten nézett rá; azóta nem jutott többé eszébe. - Persze,
                  hogy emlékszem. Miért?</p>
					<p>- A multkor valaki olyan megjegyzést tett ezzel kapcsolatban rád, hogy szeretném,
                  ha ennek az ostoba pletykának mielőbb véget vetnél.</p>
					<p>- Míg meg nem mondod, miről van szó, nem tudok véget vetni neki.</p>
					<p>- Különösnek találta az illető, hogy miután az inasok minden szőnyeget felemeltek
                  abban a szegletben, egyszer csak te ugyanott megtaláltad.</p>
					<p>Sándor egy pillanatig rábámult Sárándira, aztán elnevette magát: - Tán csak nem
                  hiszik, hogy én loptam el?</p>
					<p>- Nem, nem így mondják. De mindenesetre jó volna, ha elmondanád, hogyan találtad
                  meg. Az illető nem tudta, hogy barátod vagyok és mentegetődzött, mikor
                  rendreutasítottam, de mégis jobb lett volna, ha pontosabban el tudom mondani a
                  körülményeket.</p>
					<p>- Párbajra hívjam az illetőt?</p>
					<p>- Dehogy, dehogy... nem volt vád, talán még kétkedés sem...</p>
					<p>- Akkor sohse izgasd magadat - megtaláltam, többet nem mondhatok, mert nincs mit.
                  Ennyi az egész. Tőlem beszélhetnek, amit tetszik. - De nem tudott egy kis gúnyos
                  mosolygást elleplezni. Előtte volt a pirosruhás, rémült és dacos arca... aztán
                  váratlanul eszébe jutott az a pár szó, amit mondott: sohasem követett el bűnt?</p>
					<p>- Ha csak ennyi bajom volna és ennyi - bűnöm! Különben miért vettél pártfogásodba?
                  Mit tudhatod te, milyen ember lettem?</p>
					<p>- Sándor! Nem értelek...</p>
					<p>- Bocsáss meg, ideges vagyok. Folyton egy gondolat foglalkoztat, amihez most te is
                  hozzáértél akaratlanul.</p>
					<p>A bűn és bűnhödés gondolata. Például: mondd csak, hogyan áll most nálunk az
                  Oroszországban elkövetett bűnök dolga? Ha egy magyarországi kommunista ott
                  halomra lövetett tiszteket, vagy egyes ember követett el gyilkosságot, megölt egy
                  másik embert, ott éppen olyan olcsó volt az emberélet, mint a háborúban...</p>
					<p>- Ostobaságokat beszélsz. Tudod, hogy Oroszország nem adja ki a bűnösöket és ami
                  nálunk politikai bűntett, ott dicsőség.</p>
					<p>- De ha nem politikai bűntett? És ha az az ember például hazajött. Például, ha én
                  volnék a bűnös?</p>
					<p>- Csak magadat ne keverd bele, ha azt akarod, hogy objektíven beszélhessünk -
                  mondta kedvetlenül Sárándi. - Most olyan vagy, mint mikor az egészséges ember
                  orvosi könyveket kezd olvasni és minden betegséget magába képzel. Te is bizonyosan
                  valami ilyen kétes büntetőjogi kérdésre bukkantál és költői fantáziád játszik
                  vele, hogy magadat képzeld a helyzetébe. Vigyázz, az ilyen ideges képzelődés - az
                  én helyettesítése más helyzetébe - egészségtelen gondolatkapcsolatokkal fog
                  kínozni.</p>
					<p>- Azt hiszed, hogy hisztériás vagyok?... Sándor hosszú ideig ütögette a
                  cigarettája hamuját egy porcellán tálkába, míg Sárándi összehúzott szemöldökkel
                  nézte. Milyen sápadt, elkínzott arca van - beteg és maga sem tudja - gondolta
                  részvéttel.</p>
					<p>- De mondd csak, - kapta fel hirtelen a fejét Sándor és új cigarettára gyujtott -
                  miért félünk... miért féltek a gyilkosságnak még csak a nevétől is. Háborút
                  viseltünk, párbajoztunk, sohasem tudhatjuk mikor lehet szükségünk önvédelemre úgy,
                  hogy a másiknak pusztulni kell.</p>
					<p>- A háború nem a mi bűnünk, legalább is nem az egyéné - ha bűn. Ránk szakad, mint
                  egy katasztrófa és kötelesség. Legtöbb esetben kollektív önvédelem. De annak is
                  megvan a büntetése - a kollektív büntetése. Nem érezzük - nem érzik még a győzők
                  is? Aki párbajban vagy önvédelemből ölt, az sem lehet többé az az ember, aki volt,
                  még ha a büntető törvény nem is áll vele olyan szigorúan szembe.</p>
					<p>- És az Oroszországban elkövetett gyilkosság? - Sándor alig hallgatott oda a
                  Sárándi szavaira. Makacs ösztökélés kergette gondolatait vissza ebbe az
                  irányba.</p>
					<p>- Természetesen ugyanolyan elbírálás alá esik, mintha itthon követte volna el.
                  Lehet nyolc évi fegyház...</p>
					<p>- Nyolc év! - kiáltott fel Sándor. - Éppen annyi, mint amennyit én abban a
                  pokolban töltöttem, pedig akkor még olyan ártatlan voltam minden gyilkosságban,
                  mint egy kislány... Vagyis nem! Ki tudja, hány embert öltem meg a fronton?</p>
					<p>- Kérlek, komolyan beszélünk, vagy nem?</p>
					<p>- Komolyon. És ha enyhítő körülmények vannak? Sok enyhítő körülmény?</p>
					<p>- Legkevesebb három év - mondta Sárándi türelmetlenül.</p>
					<p>- Három? Nem sok. - Sándor a félig elszívott cigarettát megint beleveregette a
                  hamutartóba. Újra kivett egy másikat a dobozból. Sárándi megfogta a kezét.</p>
					<p>- Elég volt. Így is nagyon idegesnek látszol, mi bajod? Mit ülsz mindíg ebben a
                  nyomott levegőjű szobában egyedül.</p>
					<p>- Egyedül? - Felnevetett. Sárándi mindíg aggodalmasabban nézte. - Hát vannak
                  emberek, akiknek ez a sorsa. És aztán... sok minden idegessé tesz. Lehet,
                  kitesznek az állásomból, aztán izgat az Istvánék dolga - nagyon sokat játszott a
                  börzén és most... a mai helyzet... egy szóval...</p>
					<p>Már elfelejtette, miről kezdett beszélni. - Három év - dünnyögte magában.</p>
					<p>- Sárándi megfogta a kezét. - Minek kínozod magad a más dolgával. István férfi,
                  intézze el az ügyét maga. És főleg minek kínozod magad olyan kérdésekkel, amelyek
                  emberileg megoldhatatlanok. A háború bűnösségének vagy kényszerűségének kérdése
                  új teoretikus kérdés. A természetes élet nem ismeri. Ez a ma, az idegeivel és
                  eszével élő emberiség problémája. De hogy az emberiség még nem nőtt odáig, ameddig
                  a problémái, abból látszik, hogy már is készítik elő az új háborút. Hagyd ezt a
                  teoretizálóknak és éld az életedet nyugodtan. Ha minden férfi, aki kint volt,
                  ezzel kínozná magát, az egész világ megbolondulna... Mondd, nem elmennél újra, ha
                  a szülőhazádat kellene felmenteni?</p>
					<p>A Sándor magába merült tekintete fellobbant, tépelődő ráncai kisimultak. Egy
                  pillanatra elfakult minden önkínzó gondolat és a gyermekkori kert, az apja sorsa,
                  az anyja arca, fák, nagy levegős ég - kék ég... harangszó... Nagyot lélekzett.</p>
					<p>- Akkor elmennék, esküszöm, hogy el!</p>
					<p>- Na látod! - És Sárándi megnyugtatva búcsúzott el.</p>
					<p>A világosság elfakult. Amikor Sándor újra belépett a szobájába, már benne volt a
                  régi gondolatok morzsoló kerekei közt. - Három év - gondolta. - Nem adnának
                  többet, hiszen annyi az enyhítő körülmény... Három év tiszta helyen, becsületes
                  munkával eltöltve - magyarul beszélnének velem és enni adnának... Jutalom ahhoz a
                  nyolc esztendőhöz képest! Piszok, tetvek, veszekedés, betegség, idegesség, utálat,
                  testi és lelki leromlás, félelem... és mikor legjobb volt is, vágy - vágy haza, az
                  őrülésig. Megbűnhődtem a legszigorúbb bűnhődéssel, enyhítő körülmény nélkül. Egy
                  álom, mely oda visz vissza, nagyobb büntetés!</p>
					<p>Fel s alá járt megint és magában beszélt, mint mostanában mindíg gyakrabban. És
                  ahányszor bebizonyította magának, hogy már megszenvedett, annyiszor kereste újra a
                  felmentést.</p>
					<p>Egy asszony - csak asszony mentheti fel az asszony ellen elkövetett bűntől.
                  Asszony kell, aki megbocsásson a halott nevében... aki azt tudja érezni és
                  mondani: hiszem, hogy megtetted, megértelek és szeretlek mindenen túl - és nem
                  félek tőled... mint az az asszony félt, akkor éjszaka a kapu előtt, mikor meglátta
                  szemében az igazat.</p>
					<p>Blanka! Oda ülhetne az emelvényre a bírák közé, hogy a nyolc évet kiszabja...
                  Erzsébet - szegény Erzsébet! Jó, hogy nem sértődött halálra; talán meg sem értette
                  jóságában, milyen megbántás volt a másik asszonytól ő hozzá menni - ha az nem, hát
                  te! Csak keserűségének őrültségében tehette meg egy férfi ezt a próbát... De ha
                  nem mondta volna el Blankának... ha a háború előtt találkoztak volna...</p>
					<p>És gondolatai, makacs, fáradhatatlan körhintában keringtek tovább és újra a
                  kezdethez - végig a fogságon, a betegségen, asszonyokon, nappalokon, éjszakákon,
                  szavakon, mosolyokon - és újra vissza a kezdethez.</p>
				</div>
				<div type="chapter">
					<head>IV.</head>
					<p>István csak március elején jött fel. Egy kis hausse mégegyszer adott valami
                  reményt. De mi volt ez a régihez képest! Sándort a lakásán látogatta meg.</p>
					<p>- Egy szobában vagy? - kérdezte körülnézve.</p>
					<p>- Talán itt se sokáig, de erről most nem beszélek. Hogy vagytok?</p>
					<p>- Én, képzelheted, hogy állandó izgalomban. Teréz előtt sem lehet többé titkolni,
                  hogy a helyzet válságos. Azért jöttem fel, hogy világosabban lássak.</p>
					<p>- És mi a szándékod?</p>
					<p>- Még egy utolsó próba...</p>
					<p>- Kérlek, ne játsszál tovább. Lehet, hogy valami javulás lesz, de senki sem remél
                  többé aranyhegyeket. Esetleg ha ügyesen csináljátok, még kimenekülhetsz nagyobb
                  baj nélkül, bár a karácsonyi betekintésem elég nehéz helyzetet mutatott.</p>
					<p>- Baj nélkül? És ez neked elég? Azt tartod, hogy rendezni amennyire lehet,
                  visszavonulni a megmaradt adóssággal és mindenről lemondani?</p>
					<p>- És dolgozni a 250 hold földeden.</p>
					<p>- 256! - Lehajtotta a fejét. Aztán keményen felvetette. - Mindíg becsületesen
                  dolgoztam, nem tehetsz szemrehányást!</p>
					<p>- Eszemben sincs, István! Hiszen éppen az a szerencsétlenség, hogy ez az őrült
                  nyár és ősz mindenkit kirántott a becsületes munkájából. Belebuktunk ebbe az
                  életbe valamennyien. Mindenkinek elő kell vennie újra a józan eszét, hogy
                  beletalálja magát az igazi életbe... Látod én is - nem írtam meg Teréznek, hogy ne
                  izgassam, de áprilisra engem is elbocsátanak a hivatalomból.</p>
					<p>- Mi a fenét...? Na majd kapsz másikat! Jobb is, ha úrnak való hivatalt keresel -
                  valamelyik minisztériumban.</p>
					<p>- Azt sem nagyon osztogatják.</p>
					<p>- Ugyan kérlek! - És István már megint a maga bajára gondolt. - Legalább míg a
                  bankban vagy, tudakozódjál, hogy mit csinálnak a nagy zsidók. Lehetetlen, hogy ezt
                  tovább engedjék! Nem is értem, miért nem tesztek már valamit. Kell lenni
                  kibontakozásnak, csak az a fontos, hogy tudjuk, meddig kell várni. Az ügyvéd is
                  mondta! - Hangja hol izgatott, hol segélykérő volt és most olyan rémült tekintet
                  volt a szemében, hogy Sándor összeborzadt.</p>
					<p>- Ne hallgass tovább az ügyvédre. Rendezzétek amint lehet. Eladni mindent, hogy az
                  adósságból kilábolj és ha földre kell felvenni hozzá, tedd meg azt is. A föld
                  megtermi a magáét, abban lehet bízni.</p>
					<p>- És ha az is rámenne?</p>
					<p>- Lehetetlen, István! Lehetetlen, hogy ennyire elszámítottad volna magadat.
                  Rémképeket látsz! - De ő maga is rémképeket látott, elég világosan. Terézt látta a
                  Juranics-utcai lakásban és Ágotát az Erzsébet helyén a konyhában. Felállt és
                  járkálni kezdett, hogy lecsillapodjék.</p>
					<p>- Jól van na, ne izgasd magad te is! Ez a hét mindent el fog dönteni - mindent!
                  Akkor aztán... na jó... még beszélünk róla. Akkor neked az enyémek mellé kell
                  állanod.</p>
					<p>- Tudod, hogy mindíg számíthatsz rám, István.</p>
					<p>- Tudom - és jó hogy tudom. Hátha szükségünk lesz rád. Mert azt hallottam, hogy
                  meg akarsz házasodni.</p>
					<p>Sándor elkomolyodott. Már beszéltek róla - milyen kellemetlen!</p>
					<p>- Nahát... igen vagy nem?</p>
					<p>- Dehogy! Ugyan mire? Még állásom sem lesz.</p>
					<p>- Okosabb is, ha még nem hajtod igába a fejed. Mikor aztán baj van, az embernek
                  még a családdal is számolni kell.</p>
					<p>- Légy nyugodt! A te családod éppen ugy meg fog ezután is élni a 256 hold földből,
                  mint azelőtt. Egy kicsit keserű marad az ember szája íze egy darabig, de hidd el,
                  ezen is túlesik. Én már túlestem rajta. Egy vasam sem maradt az egész nyári
                  dicsőségből. De ez a legkisebb gondom!</p>
					<p>- Szerencsés ember vagy. Na de megyek! Holnap délelőtt rendezem az ügyeimet,
                  estére otthon is leszek.</p>
					<p>Sándor kikísérte a sógorát és segített a kabátját felvenni.</p>
					<p>- Na, Isten áldjon! Aztán ne feledkezzél meg rólunk. Erősen megszorította a Sándor
                  kezét és elment.</p>
					<p>Sándor a következő hetekben elkezdett ismerősökhöz járni, öreg urakhoz, az apja
                  régi barátaihoz - de hol voltak azok a mosolygós arcok, amelyek a nyáron
                  fogadták. A protekciókérés lealázó formáját ismerte meg, az előkelő urak
                  szívessége szikkadt mederré vált - mindenki a saját állását is féltette... nem
                  bírta soká az édesen savanykás habozásokat és 15-én felmondta ezt a szobáját is.
                  Idegenkedve, a lezüllés félelmével és keserü dacával vett ki egy udvari szobát.
                  Azzal az egy hónapi végkielégítéssel ki tudja meddig kell kijönnie... ki tudja,
                  nem fog-e csakugyan úgy állani egy kapu alatt, mint Ákos - de most nem lesz már
                  ember, aki a másikon segíteni tudjon...</p>
					<p>Az utolsó nagy izgalom, melyet a bankban megélt, a bécsi frank-kontremin, már
                  hidegen találta. Azóta István is megszabadulhatott - nem érdekelte többé az egész.
                  Csak most érezte át, mennyire nem tartozott igazán ide. Könnyű volt az elszakadás,
                  csak kár hogy Blankának nem köszönhet mindennap, nem fürkészheti többé az arcát,
                  hogy mit érez?</p>
					<p>Mikor új kis szobájába beköltözött, külön megkérte Ágotát, hogy ne látogassa meg
                  többé és hogy az anyjának se írja meg, milyen lakása van.</p>
					<p>- Hiszen nem olyan rossz szoba, de tudod, az eddigiekhez képest mégis
                  hanyatlás.</p>
					<p>- Nagyon rosszul esik, hogy most szegényebb vagy? - kérdezte Ágota különös
                  izgatott kíváncsisággal.</p>
					<p>Sándor elgondolkozott: - Még csak nem is mondhatnám. Az ember hihetetlenül gyorsan
                  beleszokik mindenbe... én talán azért is, mert már annyiszor mentem keresztül
                  mindenféle változáson. Nem tudom megérted-e, de mostanában apatikussá lettem a
                  külső élet változásai iránt. Legfeljebb néha bosszankodom apró kényelmetlenségek
                  miatt... Az igazi baj mélyebben van.</p>
					<p>Ágotára nézett. Ha most megkérdezné, elmondhatná neki? Nem, ehhez gyermek még...
                  Ágota nem is vette észre, hogy ez a mondás jelentősebb, mint az eddigiek.</p>
					<p>- Tudod, attól félek, hogy nekünk is keresztül kell menni ezen a változáson. Olyan
                  rossz előérzetem van! - Igyekezett elnyomni könnyeit. - Mama nyugtalan leveleket
                  ír, apa ideges, alig törődik a birtokkal... Sándor bácsi, menj le hozzájuk! Miért
                  szaladgálsz hivatal után, mikor odalent segíthetnél nekik? Legalább addig, míg a
                  te sorsod is nem változik - tette hozzá olyan szemrebbenéssel, mely az anyjáéhoz
                  hasonlított. Megijedt, hogy megbántotta Sándort, az elegáns fiatalurat, mert
                  hiszen olyan lenne ott, mint valami kis, jelentéktelen ispán.</p>
					<p>- Majd gondolkozom rajta - mondta Sándor első percben elég kedvetlenül. És mikor
                  elment, még borzongott ettől a lehetőségtől. Hogy is juthatott Ágotának ilyen az
                  eszébe! Egy adóssággal tele kis birtok... legfeljebb munkás lehetne rajta, újra
                  munkás, mint ott... egy rangban János bácsival? Vajjon mire megöregszik, neki is
                  olyan nehéz pipa-izzadságszagú ruhája lenne?</p>
					<p>De ez nem idegenben volna... ez itthon, magyar föld! Nem százszor jobb parasztnak
                  lenni és az Isten idejét lesni, mint a börzei konjunkturát? Parasztnak lenni,
                  természetes embernek, ledobni minden súlyt magáról, multat, jövőt, várakozást, nem
                  szaladgálni többet méltóságos urakhoz és érezni, hogy milyen idegesen próbálják
                  lerázni magukról? Élni mint a fa, a tavasznak, ősznek és télen pihenni...</p>
					<p>A gondolatok körbefutása megállt és felszabadult az új tervek felé. Kedves, okos
                  kis Ágota, nem mondott el neki semmit és mégis akaratlanul megmentette! Csak
                  valami, valami megmaradjon nekik... csak István most már okosan rendezné el a
                  dolgát. Ha valami pénze megmaradt volna, most segíthetne rajtuk! Ha nem játszotta
                  volna el, ha nem pazarolta volna el haszontalanságokra! Mi szüksége lesz arra a
                  sok holmira most már?</p>
					<p>Eladni!</p>
					<p>Egy fiókban ezüst cigarettatárcák, egy szép váza a szegletben, ebben a szobában!
                  Felét sem fogják érte adni, mint amennyiért vette - mindegy! A szép kis
                  perzsaszőnyeg, a ládájában mennyi lom, antikváriusnál megtetszett apróságok és - a
                  ruhák! Az a sok elegáns ruha!</p>
					<p>Nevetett örömében, mikor a szekrény ajtaját kicsapta. Komolyan, simán sorakoztak
                  patent akasztóikon csüngve, előkelőek, méltóságosak voltak és olyan nevetségesek
                  most, ebben a szobában, a parasztmunkásnak.</p>
					<p>Az új frakköltözet, először és utóljára abban a bálban volt rajta. Blanka karja
                  érintette az ujját... ebben Dórával volt együtt a Gellérthegyen... Mindegy, csak a
                  legócskábbak, a legerősebbek kellenek, három - nem, elég kettő...</p>
					<p>Mindent kiszedett a fiókjából, hátha még talál valamit. Egy kis füzet, a versei...
                  Elégetni! Menjen a multtal együtt! A kályhához vitte, hideg, sötét volt a nyílás,
                  Már nem fűtöttek régen. Gyufát gyujtott, egy lap fellobbant és vele együtt zavaros
                  fájdalom. Ledobta a füzetet a földre, rálépett a kis lángra; mikor felvette
                  verseit, egy kis darab megszenesedett papír esett le.</p>
					<p>Bedugta a füzetet a fiókja legmélyére.</p>
					<p>A következő napokon fáradhatatlanul szaladgált, alkudott, veszekedett házalókkal,
                  boltosokkal, ismerősökkel és titokban külföldi valutát vásárolt a Keleti
                  pályaudvar zugbörzéseinél. Szegényes kiskocsmákban ebédelt és parizert vacsorázott
                  otthon és ezt most nem érezte lezüllésnek. Egy új életre takarékoskodott.</p>
					<p>Mikor végre mindent pénzzé tett, megírta a tervet Teréznek is: elsejére
                  leköltözik, dolgozni fog velük együtt, mert minden munkáskézre szükség lesz, ha
                  meg akarják menteni a földet. Aztán egyszerre üresnek érezte magát. Mint aki
                  hosszú út előtt már mindent becsomagolt és nem tudja mit tegyen a halott lakásban
                  otthon a vonat indulásáig, már előre is szörnyű hosszúnak érezte a napokat,
                  melyeket még itt kell töltenie. De miért is várjon elsejéig, miért nem holnap,
                  miért nem ma?...</p>
					<p>Este volt, holnapra kell halasztani, de holnap megy, még ha meglepetésül érkezik
                  is, mint már egyszer...</p>
					<p>Lement sétálni, de kerülte a zajosabb utcákat. Sokáig kóborolt és a kis házak
                  között elképzelte, hogy élhetne szegényen idefent. Talán egy kis bolt levegőtlen,
                  sötét hátsó zugában, valahol egy földszinti nedves udvari lyukban, mikor az Isten
                  szabad ege alatt is élhet és ha elvesztenének mindent, akkor is inkább egy
                  vályogkunyhóban, melynek az ablakából eget látni... Igaz, sáros őszök magányossága
                  és telek bezártsága, mindegy, itthon...</p>
					<p>Az egyik utcában egy kis vendéglő cégtáblája nagy hivalkodó söröskancsóval intett
                  felé. Fázott, éhes is volt. Bement. A pörkölt nagyon zsíros volt, a sör csakugyan
                  jó. Valami mégis nyugtalanította. Talán ennek a kis vendéglőnek a szegényessége?
                  Mi jogon követel különbet? Nem éppen olyan szegény, letört ember ő is, mint azok,
                  akik itt ülnek? Szegény, csendes emberek, az egyiknek olyan zsíros a bőre a
                  homlokán, hogy szinte visszaveri a lámpafényt és a kezek... Letette a villát. Hogy
                  is jöhetett ide, bizonyosan nem mossák jól a tányérokat.</p>
					<p>...Fizetni, menni kellene! Nyomasztó lustaság fogta el, mintha valami megkötné az
                  akaratát. Ismerte régenről ezt a ványadt érzést, mintha nem is itthon volna, hanem
                  ott a barakban, minden csendes kint és bent, a többiek hallgatnak, szürkén, némára
                  kínlódva. Itt is olyan csendes az utca, bent álmosan csörren a tányér, a pincér
                  karján az asztalkendő is olyan ványadtan csüng... szegény sokgyermekes
                  öregasszonyok arcbőre ilyen szürke, ráncos a megpihenésük pillanatában... Minden
                  színtelen, csak az a kékség... egy virító kék nyakkendő, divatból kiment,
                  bohémosan megkötött ócska selyemdarab és mégis szinte kihívó ebben a nagy
                  szürkeségben.</p>
					<p>Átnézett a nyakkendő felett az arcra is. Ez is olyan seszínű ember volt és milyen
                  különösen nézett rá vissza.</p>
					<p>- Hátha már én is ilyen vagyok - borzongott végig.</p>
					<p>Az a tekintet ott szemben kitartóan kereste az övét. Körülhízelgi, félénken,
                  riadtkérően hatol a szemébe. Honnan ismeri azt a nézést? Férfinál sohasem látta.
                  Asszonynál?... Nem, az asszony tekintete még keserűségében is melegebb, nem ilyen
                  sebzett... De ott, egyszer egy kutyát vittek ki a barakból, hogy elpusztítsák... a
                  kutya nézett így: félénken, riadt kérően, sorsa állati tudásával... Újra a kék
                  nyakkendő felé nézett; a szürke szemekre kékes szemhéjak hajoltak, az ember magába
                  süllyedve ült. Vajjon mi baja lehet? Asszony?... Eh! Kenyér, kenyér, pénz!
                  Valamikor ez is jó nyakkendőben járhatott és most még olyan szobája sincs talán,
                  mint neki. Hogy utálta azt a szobát, minden falát, minden bútorát külön. Jó, hogy
                  ott fogja hagyni, megy nagy, szabad földre, napot, felhőt nézni...</p>
					<p>- Szabad? - szólalt meg egy rekedtes, de fiatal hang előtte, sovány kéz nyúlt a
                  gyufatartó felé az asztalon. Amint Sándor felkapta fejét, a kék nyakkendőt látta
                  meg, aztán feljebb a két szürke szemet. Az a tekintet megint a szemébe nyilalt,
                  riadt kérően, halálra sebzetten fogta meg, belekapaszkodott a tekintetébe, horgot
                  vetett a lelkébe... Valami egy másik lélekből az ő lelkébe nyilalt át: rettenetes,
                  sorsdöntő kérdéssel, olyan pillanatnyilag, hogy nem tudta kitalálni, még csak
                  megérezni sem, mit jelent... Egy szempillantásig, mintha fel kellene ugrani,
                  megragadni, megrázni ezt az embert, hogy megtudja, mit akar mondani a szemének
                  érthetetlen nyelvén.</p>
					<p>Egy gyufa lobbant fel szemben a cigaretta előtt és Sándor megkönnyebbülten
                  lélekzett fel. A tekintet elsiklott előle, a kék nyakkendő elfordult és az ember
                  már ment is. Az ajtó csattant utána.</p>
					<p>Sándor mintha felszabadult volna a lidércnyomás alól. Hiszen ez az ember volt
                  ennek a helynek a nyomott szomorúsága. Nem is olyan nyomorúságos itt! A pincér
                  régimódi billegő lépésekkel megy az újonnan érkezett vendégek felé, az asztalkendő
                  megfiatalodva zászlósra bomlik ki, amint lekapja karjáról.</p>
					<p>Egy pár ember, az asszony idenéz, a szokott hívó tekintet... Nem, nagyságos
                  asszony, bocsásson meg, nem fogadhatom el a kihívást, egy hét, két hét... és már
                  nem lesz rajtam a mai kabát, talán fehér gallér sem, tévedés kérem, tévedés...
                  csókolom a kezét mindörökre...</p>
					<p>Fizetett és felkapta a kabátját. Odakint be sem gombolta - olyan meleg tavaszias
                  az este. Hogy dolgoznak már kint a földeken! Nemsokára ő is... Vajjon mit fog
                  dolgozni? Akár kapálni is! Ilyen tiszta, drága időben kint dolgozni, boldogság...
                  Régen nem élvezte így lépései ütődésének ruganyosságát, táguló lélekzetének
                  ritmusát.</p>
					<p>Néhány ember szaladt el előtte az utcán át, megálltak egy kapumélyedés előtt.
                  Egész kis csoport gyűlt már össze és ő gondolkodás nélkül, a nagyvárosi ember
                  kíváncsiságával tartott oda. A rendőr előtt éppen megnyílt a csoport. Lent a
                  földön egy sötétes tömeg felett feltűnő kék nyakkendő virított... Két szürke szem
                  nyitottan, tekintet híján, üresen meredt a semmibe.</p>
					<p>- Éppen a szívébe talált - mondta valaki mellette.</p>
					<p>Most már megértette annak az örökre elmúlt tekintetnek kereső, kétségbeesett
                  belekapaszkodását, az ő tekintetébe... Így kapaszkodhatott az övé is a Blankáéba,
                  az Erzsébetébe... Hiába... Talán nem is hozzá, nem is hozzájuk, az egész
                  emberiséghez szóló utolsó könyörgés az ilyen ki nem mondott, meg nem értett
                  kérés... Szegény ember, ha az elébb megérti, ha azt mondta volna neki, hogy jöjjön
                  vele kapálni, most talán együtt mennének tovább és saját lélekzésének ritmusát az
                  is indulónak érezné új életéhez - szegény, olcsó, eldobott emberélet...</p>
					<p>Nem, ő sohasem tenné meg. Mindent inkább! Bünhődni, szenvedni, ha kell, de így itt
                  feküdni, a halál nagy titkát kierőszakolni feleletül az életre, nem!</p>
					<p>Már jó messze járt. Egyszerre a Masenka neve ütött bele a gondolataiba. Hát az,
                  aki másra erőszakolja rá a halál titkát?... És már nem érezte lépéseinek és
                  lélekzésének ritmusát, ezt az indulót a vérében dobolni.</p>
				</div>
				<div type="chapter">
					<head>V.</head>
					<p>Reggel soká hevert az ágyában. Fáradtnak érezte magát, a párnapos feszültség nem
                  vibrált többé, a húr elernyedt és nem adott hangot. A tegnap estére gondolt,
                  közben apatikusan nézte a piszkos mennyezetet.</p>
					<p>A szolgáló sürgönyt hozott be. Hirtelen felemelkedett, alákanyarította a nevét,
                  aprópénz után kapkodott... Felszakította a papírt és amint rápillantott, azt
                  hitte, hogy már a csukott papiron keresztül olvasta: - „Istvánnal szerencsétlenség
                  történt, jöjj azonnal!”</p>
					<p>Szerencsétlenség!... Megfutott az élet elől, mint az a kéknyakkendős fiatalember.
                  Talán nem is volt igaz a tegnap este, nem is történt semmi, csak előérzett
                  látomása volt, hogy a ma reggelre előkészítse. De mintha tudta volna is, vagy ha
                  nem tudta, vétkes vakság volt! Hiszen utolsó találkozásuk minden szava erre
                  vonatkozott... Éppen úgy nem értette meg, mint tegnap azt a tekintetet...</p>
					<p>Közben izgatottan öltözött, még a déli vonattal lejuthat és délután, a halottal
                  fog szembeállani. Egyszerre megdöbbent, honnan veszi a bizonyosságot, hogy
                  meghalt?... Szegény asszony! És Ágota?... Még fel sem öltözött, már levelet kapott
                  az intézet igazgatónőjétől, hogy Ágotát kísérje haza.</p>
					<p>Mi minden áll előtte? Hogy intézzen mindent el? Most csak a pillanattal törődhet,
                  Ágotához menni... Mikor a villamosról leszállt, menekülési ösztön fogta el. Miért
                  kell ezt mind végigcsinálni és a többiekkel együtt végigszenvedni?... Aztán már
                  csengetett is és bent várt az elfogadó teremben. Ágota jött, kimeredt,
                  kiveresedett szemmel. Sándor két kezébe fogta a kezét, aztán megsímogatta a haját
                  és néhány vígasztaló szóval próbálkozott. Ágota elrántotta a fejét.</p>
					<p>- Mit tudsz Sándor bácsi? - Hogy remegett a hangja!</p>
					<p>- Semmi bizonyosat. Valami szerencsétlenség történt.</p>
					<p>- Mama nekem is csak ennyit sürgönyzött. Apa - lehetetlen... Gyerekes, segélytkérő
                  tekintet volt a szemében és Sándor zavartan fordult el.</p>
					<p>- Reméljük, hogy...</p>
					<p>- Ne beszélj így! Ő maga tette, a pénz miatt, mi miattunk, kétségbeesett...
                  és...</p>
					<p>- Várj Ágota, most még ne beszélj, most még nem tudunk semmit. Délre visszajövök,
                  szedd össze magad, minden fiatal erődet. Pár óra mulva otthon leszünk.</p>
					<p>...Sándor a vonaton másik két útjára gondolt. Megint másforma minden, nedvesen
                  barnáló fatörzsek, bokrétás fák, zöld vetés és ez a becsapódó levegő... még nem
                  illatos és mégis benne van a természet minden titka: mag földalatti serjedése,
                  rügyek nedvessége, új fűszál hegyén ingó vízcsepp íze, gyerekajkak frissesége,
                  bimbó és virág, tavasz és nyár... Tavasz - mit gondolhat ez a fiatal leány
                  mellette a tavaszról?</p>
					<p>Nem beszéltek egymással, hogy nyugalmukat fenntarthassák. Egy öreg dáma szemben
                  szunyókál, a negyedik utas, valami ügynökféle, kint cigarettázik a folyosón.
                  Senki sem tudja, mit visznek magukkal és ők... mit tudják, hogy ezekben mi fut a
                  vonattal együtt lerázhatatlanul. Elhantolatlan sírok...</p>
					<p>De hogy is történhetett meg, az Istenért! Lehetséges, hogy csakugyan mindennek
                  vége? Ott benn a börzén, idegen világban, amelyhez semmi közük, emberek ordítanak
                  és mások mennek tönkre, halnak meg miatta. És míg mellette futott a tavaszi világ,
                  ködösnek látott odakint mindent... Úgy érezte, hogy a ház, a két eperfa, a
                  cseresznyefa a cinkével alatta, a szobák, a Hihó kutya ólja, az anyja mosolygása,
                  az apja tekintete, a búzatábla, a testvére könnye, az István erőszakos alakja mind
                  ott úsznak abban a ködös semmiben, a riadtan utána kapó kezek elől tovább
                  lengenek, maguk is köddé válva, emlékronggyá egy pár ember agyában, addig míg
                  ezeknek a gondolata is kihül.</p>
					<p>Az egyik állomáson Ágota felállt. - Nézd, milyen aranyos kis gyerek - kiált fel
                  egyszerre és kimutat. A másik pillanatban könnyes lesz a szeme. Elfelejtkezett,
                  hogy tudott elfelejtkezni! Ijedten néz Sándorra, aki hajára teszi a kezét. A
                  tavasz, - lelke az élet felé fordult és elfelejtkezett... Csak ne szégyelné magát
                  miatta, sóhajtott Sándor.</p>
					<p>Az állomáson ott várt a kocsi. Ágota izgatottan ugrott fel, de egy szóval sem
                  kérdezősködött. Sándor is csak ránézett a kocsisra, aki igent intett a fejével.
                  Tehát csakugyan...</p>
					<p>- Ne jöjj be mindjárt anyádhoz - mondta Sándor, mikor megállott a kocsi. - Én
                  akarok elébb beszélni vele. - Ágota megfordult és a kert felé ment. Teréz már jött
                  is ki a folyosóra, ahol először találkoztak nyolc év után. Merev volt az arca és
                  előrenyujtotta két kezét, mintha meg akarta volna akadályozni, hogy valami érzelmi
                  kitörésben a testvér nyakába boruljon. Sándor megfogta a kezét és gyorsan behúzta
                  a szobába...</p>
					<p>- Meghalt - mondta az asszony odabent.</p>
					<p>- Szerencsétlenség?</p>
					<p>- Az... vadászni ment, nem tudtam róla, mert nem engedtem volna el. Már hetek óta
                  félek... Vadászni ment, megölte magát a börze miatt.</p>
					<p>Sándor csodálkozva nézett rá. Száraz volt ez a hang, de nem nyugodt. Mintha
                  minden, amit érez, erőszakkal volna belefojtva, keserűség, gyász, fájdalom együtt,
                  kívül hideg, mint a kő egy síron.</p>
					<p>Az ajtó kinyilt és Ágota berohant. Odavetette magát az anyja ölébe és zokogott. És
                  Teréz is elkezdett sírni, kitörően, kétségbeesetten. - Szegény gyermekeim!</p>
					<p>- A gyerekeit siratja - gondolta Sándor. - Az anya erősebb benne, a jövőt siratja,
                  azt temeti, nem a férjét.</p>
					<p>Halkan kiment az ajtón, hogy kisírhassák magukat.</p>
					<p>A ravatal az ebédlőben volt. Az alig lefüggönyözött ablakon át kilátott a napban
                  fénylő házakra és ott bent feküdt az erős férfi, nyugodtan, mint aki elvégezte a
                  dolgát. Arcán nem látszott szenvedés, kisimult és fiatalabbnak látszott, csak
                  sokkal soványabbnak, mint ismerte...</p>
					<p>Nem, ez nem megoldás...</p>
					<p>...Estére megérkezett Gyuri is, éppen olyan tágrameredt szemmel, mint az Ágotáé
                  volt. Apró felcsukló zokogások rázták, míg az anyjához futott. És másnap reggel
                  Ákos érkezett meg.</p>
					<p>...A temetés után száraz csendesség fogta el a házat. Sándor este nyugtalanul
                  sétált a szobákon át. Teréz kint volt a konyhában, Ágota az egyik szobában két
                  tenyerébe hajtott fejjel ült, sírás nélkül, szótlanul. A másikban Gyuri az
                  asztalnál valami papirosokat nézegetett. Mikor Sándor belépett, félrelökött maga
                  elől mindent, elébe állt keményen, szinte támadóan. Milyen magas, erős fiú lett,
                  szinte férfi!</p>
					<p>- Sándor bátyám, mi volt ez? Mit titkolnak előttem?</p>
					<p>Sándor kezét a vállára tette. - Majd később.</p>
					<p>- Semmi később! Tudni akarom, mi történt.</p>
					<p>- Már tudsz is mindent. Az apád nem bírt vagy nem mert szembenézni az élettel,
                  mikor az meghazudtolta számításait. Neked kell az apád mulasztását kipótolni, a
                  helyére állani és ez azt jelenti, hogy szembe kell nézni a szegénységgel. Egy nap
                  alatt férfivá kell lenned az anyád, a testvéred miatt.</p>
					<p>- Én... mindent meg akarok tenni. - összeszorította a száját, mert reszketett. -
                  Nem tanulhatok tovább?</p>
					<p>- De igen. Hanem úr egyelőre nem lehetsz.</p>
					<p>- És Ágota?</p>
					<p>- Még nem tudjuk. Elég lesz neked a saját erődet összeszedni.</p>
					<p>- Én mindent meg fogok tenni, hazajövök parasztnak, ha kell.</p>
					<p>Sándor elmosolyodott és átölelte a fiú vállát: - Erre már én vállalkoztam. De ne
                  képzeld, hogy megalázottnak érzem magam miatta. Most vissza fogsz menni tanulni, a
                  többit majd meglátjuk.</p>
					<p>Tovább sétált. Ágota még mindíg úgy ült ott, mint az elébb. Teréz terített a másik
                  szobában, nem az ebédlőben, ahol délelőtt még a ravatal volt. Milyen sovány ebben
                  a fekete ruhában. Nem beszél, de dolgozik. A mindennap ereje, a becsületes, de
                  követelő mindennapé nála győzött legelőször.</p>
					<p>Tovább, ki a folyosóra, az udvarra, a kertbe. A gyümölcsfák színes virághálója,
                  alattuk a lehullott szirmok még felvilágítottak az estében; az orgonasövény barna
                  ágai közét még nem töltik ki a levelek, de már minden várja a virágbaborulást,
                  csak odabent a házban van kevesebb egy emberrel, egy élettel kevesebb a világon...
                  a tavaszban ez semmit sem jelent...</p>
					<p>Az út végén valaki járt, hadonászott a sötétben.</p>
					<p>- Ákos?</p>
					<p>Az alak az első percben mintha el akart volna futni, azután lassan közeledett.</p>
					<p>- Mit csinálsz itt magadban?</p>
					<p>- Sándor bátyám, én... - Elakadt a hangja.</p>
					<p>- Beszélj hát!</p>
					<p>- Én nagyon nyomorult, aljas ember lehetek, csak most jöttem rá...</p>
					<p>- Na, csak nyugodtan!</p>
					<p>- Olyan tiszta bánattal és gyásszal jöttem le és egyszerre, éppen a temetés
                  alatt... eszembe jutott... meg fogsz vetni...</p>
					<p>- Senkinek sincs joga, fiam, megvetni a másikat. Miféle rossz gondolatod volt?</p>
					<p>- De azért ne hidd, kérlek, ne hidd, Sándor bátyám, hogy nem érzek veletek, hogy
                  nem gyászolok Ágotával... mégis arra gondoltam, hogy most már, ha Ágota szegény
                  lesz... hogy most már én is közeledhetem majd hozzá. Olyan boldogtalan voltam a
                  kilátástalanságom miatt, talán ez a boldogtalanság tett ilyen rosszá... de nem
                  tehetek róla! Mert én meg olyan boldoggá akarnám tenni Ágotát, hogy ez a szörnyű
                  tragédia, amely itt lefolyt, csak egy bánatos emléke maradjon és ne váljék az
                  élete tragédiájává.</p>
					<p>Sándor kezet szorított vele. - Ne kínozd magad, fiam! Az ember nem ura a
                  gondolatainak és az érzéseinek. A jövőt majd meglátjuk. De azért Ágotát most még
                  ne kösd le. És főleg nem ebben a szomorú pillanatban, ne legyen a boldogságotok
                  ehhez az időhöz kapcsolva. Reggel utazzál el.</p>
					<p>- Köszönöm, Sándor bátyám, köszönöm... - hebegte a fiú és még mindíg nem tudta,
                  hogy, boldognak, vagy szomorúnak érezze-e magát.</p>
					<p>...Sándor kezdett kijárni a földre. Ma végigment a falun és újra megállt annál a
                  kerítésnél. Az ég kék selyme pattanásig megfeszülve egyetlen felhőgyűrődés nélkül
                  fénylett... Egy fekete ingó folt szállt le belőle, mindíg lejjebb, megnyúlt,
                  szárnyakká vált, eltűnt a domb mögött.</p>
					<p>A téli fehér csend, a gomolygó kemény habfelhők hova lettek?... Ezen az úton jött
                  felé Dörfler, azóta ott van. Nyugodtan, távolian gondolt
                  rá, míg tovább ment.</p>
					<p>Egy gyerek rohant át az úton, majdnem felborította, amint elgondolkozva
                  lépegetett. Megfogta, a gyerek védekezőn emelte fel a kezét.</p>
					<p>- Te csacsi, nem akarlak én bántani!... Ni csak, nem te vagy a Gyurics fiu?</p>
					<p>- Hát persze!</p>
					<p>- Na lám, hogy megnőttél! - Barackot adott a fejére, a fiú elrohant; mezítlábas
                  futása nyomán apró porgomolyok ugráltak fel, barna lába villogva vitte tovább a
                  napban. Sándor utána nézett; az a kis porfelhő még ott nyúlt az úton, mikor
                  eltűnt... A Sándor szívdobogása elakadt, aztán gyorsan, rendetlenül kezdett
                  verni... Ha az enyém volna, ha egy ilyen furcsa kis vadállat az enyém lehetne
                  valaha...</p>
					<p>Kiért a munkásokhoz. Boldog csendben lélekzett a föld, melege emelte az őszi vetés
                  zöld tábláját a nap felé; ott csalamádét vetettek komolyan, egykedvűen. Istenem,
                  csak meg bírná tartani ezt a kis földet! Fel kell mennie Pestre, hogy megtudja,
                  mennyi kölcsönt adnának az egészre, ha adóssággal is, csak el ne kellessen adni,
                  mert ha egyszer a parasztok megveszik, sohasem kap vissza belőle... Hogy is
                  kezdjen hozzá?... Egy részét bérbeadná?...</p>
					<p>Szóbaállt a munkásokkal is, de idegenül, kedvetlenül feleltek... Miért? Még ezt is
                  meg kell tanulni, hogy beszélni tudjon velük, hogy magukhoz hasonlónak érezzék.
                  Szívesen kapát vett volna a kezébe most mindjárt, hogy megmutassa nekik, mennyire
                  olyannak akar látszani, amilyenek ők. De hátha komédiának tartanák...</p>
					<p>Visszafelé jövet az öreg Jánossal találkozott. Ettől fogja megkérdetni, mit is
                  csináljon? Ez földi, hátha mond véletlenül valamit, ami a jó útra vezeti. János el
                  is kísérte egy darabon.</p>
					<p>- Hogy ilyen szerencsétlensíget megenged az Úristen! A fiatal ment el
                  megint...</p>
					<p>Sándor csak bólintott. Jó, hogy ezek szerencsétlenségnek tartják. Jobb, ha nem
                  sejtik az igazat.</p>
					<p>- De különös is, hogy valahányszor a tekintetes úr hazagyün, mindíg törtínik
                  valami...</p>
					<p>Hát nem fiatalúr többé... Ez is őt tartja most a család fejének, mint Ákos és
                  Gyuri is.</p>
					<p>- Hiszen tetszik emlíkezni, először a Simkóné esete, azután a kommunista, most meg
                  ez a szerencsétlensíg...</p>
					<p>Sándor lenézett. Simkóné! hogy elfelejtkezett róla!</p>
					<p>Az öreg folytatta: - Annak is most lesz a tárgyalása.</p>
					<p>- Minek?</p>
					<p>- Hát a gyilkosságnak, a törvínyen Pesten. De aszongyák, beteg szegíny ember
                  nagyon. A falusiak beszílik, meg a jó tekintetes asszony, mert az is
                  meglátogatta.</p>
					<p>- A testvérem?</p>
					<p>- A hát! Jólelkűsígből kereste meg ott, ahová vittík. Nagyon el fogják ítilni, de
                  nem halálra, mer enyhítő körülmínyek vannak...</p>
					<p>Sándor megfordult az országúton és másfelé indult. Csak azután vette észre, hogy
                  nem köszönt. Visszanézett. Ott állt az öreg paraszt, zsíros kalapja a kezében,
                  ahogy köszönésre levette és csodálkozva nézett utána. Száraz, ritka szürke haja
                  meglebben a szélben, a tavaszi jószagú szélben, melyet Simkóné sohasem fog többé
                  érezni és talán Papp János sem... soha!</p>
					<p>Lehajtott fejjel ment tovább. Egyszerre mintha előtte a porban valami vergődnék a
                  földön... Jobban odanézett, semmi! De amint tovább ment, megint a lába előtt volt
                  minden lépésnél egy vergődő féreg, az a szörnyű, undorító, kegyetlen látványa a
                  fajfenntartásnak. Most hiába rúgott oda, egy lépéssel odább újra látta, megint ott
                  volt. Megállt, lenézett, semmi!... Félig lehunyta a szemét és ment előre, hogy ne
                  lásson semmit ebből a világból.</p>
					<p>Soká elkóborolt és megint nem tudta, hogy érkezett haza, érezte, hogy egyszer már
                  járt ugyanilyen öntudatlanul, gondolatok nélkül és éppen így felrezzent, mikor az
                  ismerős ajtó elé ért; mintha Oroszországban járt volna most is... onnan került
                  vissza egyszerre megfoghatatlanul...</p>
					<p>Az udvar... Megállt. Itt kellette magát Simkóné, pedig egy perccel elébb még azt
                  hitte, hogy Masenkát fogja látni, ott, abban a másik udvarban. Nem, Simkóné volt
                  itt egy reggel és mozgatta, kellette magát... és ő akkor már azt gondolta, hogy
                  minden ilyen asszonyt meg kellene ölni. Hogy így megfeledkezett róla!</p>
					<p>Egész nap alig beszélt valakivel és Terézt is haragosan utasította vissza, mikor
                  délután bement a szobájába. Hagyják már nyugton, annyi mindent kell
                  meggondolnia... És igyekezett gondolkozni. De a gondolatok futottak, mire az
                  egyikre ráeszmélt, már messze libegett felismerhetetlenül, másik furakodott elő,
                  olyan, amelyiknek semmi hasznát nem vehette, el akarta kergetni, de az
                  belekapaszkodott az agyába és a többinek, melyek már előretolakodtak, elzárta az
                  útját... Mit gondol most Válira?... Mit keres itt Tornay úr? meg az az asszony a
                  villamos előtt?... Blanka? Miért volt Blanka éppen kék ruhában? És miért is ölte ő
                  meg Simkónét?... Egyik cigarettát a másik után nyomta szét a hamutartóban.</p>
					<p>Este a ház elcsendesedett, mint rendesen. Mintha nem is járt volna rajta keresztül
                  a halál. Ha ő meghalna, akkor is éppen így lenne. De vannak enyhítő
                  körülmények...</p>
					<p>Le akart feküdni. A sok cigarettacsutkát bedobta a kályhába. Aztán elfelejtkezett
                  a lefekvésről és a nyitott ablakhoz állt. Hogy is nem jutott soha eszébe Simkóné?
                  Mindíg csak Masenkára gondolt...</p>
					<p>Holdvilág, hideg holdvilág... nem olyan kerítő, mint akkor volt... itt ment át a
                  holdvilágon, találkozásra ment, Istvánnal... És István azóta - ő is ott van...</p>
					<p>Nyolc év!</p>
					<p>A másik éjjel a kertajtó be volt csukva és ő nem mehetett ki utána, az ajtó be
                  volt csukva és mégis megölte...</p>
					<p>Nyolc év!</p>
					<p>A holdvilágos udvaron egy árnyék megmozdult a kerítés mellett, nem árnyék, egy
                  asszony... lassan ment végig az udvaron, nem látta az arcát, Simkóné?...
                  Mozdulatlanul bámult ki; az asszonyárnyék ment tovább, most az ablak alatt volt,
                  felé fordult, Masenka!... Masenka volt és tovább ment a cselédház felé, eltűnt az
                  ajtóban.</p>
					<p>Sándor betette az ablakot és leült az ágya szélére. A hajnal még ott találta
                  ülve.</p>
					<p>Reggel megmondta Teréznek, hogy azonnal fel kell utaznia Pestre, halaszthatatlan
                  ügyek miatt. Majd értesíti, hogy mikor jöhet vissza. Az itthoni dolgokat addig
                  ügyvédre kell bízni. - Irj Sárándinak, hogy ajánljon valami becsületes embert,
                  nehogy az István régi ügyvédjéhez menjetek!</p>
					<p>- Hát soká maradsz oda? - kérdezte Teréz ijedt szemrebbenéssel.</p>
					<p>- Semmit sem tudok, majd értesítelek. - Türelmetlen és izgatott volt a hangja.
                  Teréz nem kérdezett tovább semmit. Már tudta, hogy megint el kell valamit
                  viselni.</p>
					<p>Sándor gyalog indult az állomásra. De az utcaajtóból visszafordult és az utána
                  néző Terézhez ment. Átölelte, erősen, kapaszkodón, aztán megfordult. Teréz nem
                  bírta tovább, utána kiáltott: - Sándor, mi az? - De a testvér sietett tovább. A
                  kis lécajtó becsapódott, még látszott az alakja a kerítés bokrain túl, aztán az
                  sem... Teréz megdermedten nézett a semmi után.</p>
					<p>Amint Sándor megérkezett, megtudakolta, ki lesz az ügyész az Árva János bűnperében
                  és megörült, mikor megtudta, hogy ismerőse. Sárándiéknál találkozott Darvadyval,
                  így még könnyebb lesz mindent megmagyarázni.</p>
					<p>Kétszer is járt nála, de csak este találta otthon. Igen, ez az, ez a magas, nagyon
                  egyenes, őszes ember... A kislánya bent játszott a szobában, amikor Sándor
                  belépett; rábámult az idegenre, aztán kiszaladt a szobából.</p>
					<p>- Bocsánatot kérek, hogy családi körben zavarlak...</p>
					<p>- Kérlek, a kislányom mindíg itt ugrál a szobámban, akkor is, ha dolgozom. Foglalj
                  helyet...</p>
					<p>- Nem tudom, emlékszel-e rám, méltóságos uram?</p>
					<p>- Hogyne, még arra a vitára is emlékszem a büntetés jogosságáról és a bűn
                  bizonytalan meghatározásáról, amelyet Sárándinál folytattunk. Elég különös
                  nézeteket fejtegettél, de persze jogász ember másként látja az ilyen dolgot, mint
                  az ilyen poétalelkű...</p>
					<p>- Ha megengeded, komoly ügyben, személyes ügyben szeretném a tanácsodat kérni.</p>
					<p>- Kérlek, rendelkezésedre állok, amennyire tőlem telik.</p>
					<p>Sándor egy percig megakadt. Milyen furcsa, hogy ilyen udvariassági formulákkal
                  töltik most az időt...</p>
					<p>- Azt hallottam, te leszel az ügyész az Árva János-féle gyilkossági
                  tárgyaláson.</p>
					<p>- Igen, én. Talán jegyet óhajtasz?</p>
					<p>- Nem, nem arról van szó. Hanem hogy itt tévedés van. Azt az asszonyt nem Árva
                  János ölte meg. Nehogy Justizmordot kövessetek el...</p>
					<p>- Hogyan? Honnan veszed ezt? Szó sem lehet róla. Az az ügy a legtökéletesebben
                  bebizonyított, a legvilágosabb, a legtisztább eset, ami csak képzelhető.
                  Bűnjelek, tanúk, minden egybevág, különben a delinkvens is mindent bevallott, a
                  szerencsétlen. Itt nem lehet bírói tévedésről szó!</p>
					<p>- De igen, azt az asszonyt én öltem meg.</p>
					<p>Az ügyész meg se moccant, beidegzett bírói nyugalma legtökéletesebb diadalával.
                  Igyekezett Sándor szemébe nézni, akinek tekintete ide s tova tévelygett a
                  szobában. Arca bágyadt, de nyugodt volt.</p>
					<p>- Úgy? - kezdte Darvady. - Nem volnál szíves a közelebbi körülményeket
                  elmondani?</p>
					<p>- Akkoriban odalent voltam Apátfalván. Májusban... Az asszonyt kétszer láttam.
                  Először a megérkezésem éjjelén, hiszen tudod talán, hogy csak a mult évben jöttem
                  haza Oroszországból nyolc évi börtön, vagyis számkivetés után...</p>
					<p>- Tudom, hogy hadifogoly voltál.</p>
					<p>- Az, fogoly. Nyolc évig, ebből négy évig lelki fogoly. Különben nem az évek
                  számítanak. Mert végigélni száz év volt, most már rövidre zsugorodott. Az idő nem
                  más, mint vágy és emlék, a vágy végtelenséggé válhat, az emlék... De ez nem
                  tartozik ide - fejezte be hirtelen zavartan.</p>
					<p>- Ez most mellékes ugyan, de kérlek, csak mondj el mindent, ami jólesik.</p>
					<p>- Tehát nyolc év után először... úgy-e, annyit szoktatok kiszabni gyilkosságért,
                  ha enyhítő körülmények vannak? Mert csak ezért fontos éppen ez a nyolc év, ezért
                  tartozik mégis ide valamennyire. Én ezzel a nyolc évvel előre megbűnhödtem egy
                  másik gyilkosságért, mert ott meg a feleségemet öltem meg.</p>
					<p>Darvady észrevétlenül egy lemondó mozdulatot tett, mintha csak máskép helyezné el
                  a kezét.</p>
					<p>- De ez tulajdonképpen nem én voltam - folytatta Gyárfás mindíg izgatottabban. -
                  Mert az ember megváltozik, azt senki sem tagadhatja, hiszen még a bűnök is
                  elévülnek, ez pedig csak akkor lehet jogos, ha a bűnös az évek alatt nembűnössé
                  vált. Ha pedig hosszú évek alatt megváltozhatunk, miért ne változhatnánk meg egy
                  év vagy egy nap alatt?... De rájöttem és ez a legfontosabb arra a régi ügyre
                  nézve, hogy ez a megváltozás csak annyit jelent, hogy az ember sokféle énje közül
                  melyik kerekedik felül. A feleségemért nem lehet engem megbüntetni, mert azt a
                  másik énem tette, tehát a más bűnéért lakolnék... Ezt meg kell értened, különben
                  minden hiába... Igaz, hogy a test egy, a kéz ugyanaz, de nem a testet akarják
                  büntetni, hanem a lelket, úgy-e? Különben az egész csak olyan volna, mint az a
                  rovar, amelyik hernyóba rakja a tojását, az fajfenntartás, nem büntetés...</p>
					<p>Hirtelen a kezébe hajtotta a fejét. - Különben büntessenek meg mind a kettőért -
                  folytatta, mikor kiegyenesedett. Hangja egyszerre megint tiszta volt és a szavak
                  egyenletesen jöttek egymásután a hajszolt nyugtalanságot felváltva. - Csak szegény
                  Árva Jánost engedjétek szabadon.</p>
					<p>- Kérlek, most mondd el a Simkóné-ügyet.</p>
					<p>- Nagyon szép asszony volt, a legveszedelmesebb fajtából. Képzeld el, a sógorom,
                  az unokaöcsém, meg én is, mind szerelmesek voltunk bele. Akkor is, mikor először
                  láttam, a... szeretőjéhez ment át az udvaron a holdvilágnál, igen holdvilágnál, de
                  nem olyan holdvilág volt, mint mikor Budán jártam, hanem kerítő holdvilág...</p>
					<p>Megint gyorsabban, izgatottabban beszélt. Darvady intett, hogy érti.</p>
					<p>- Másodszor egy délelőtt láttam, mikor engem is meg akart bolondítani és én
                  éreztem, hogy ha meg nem ölöm, engem is befon, mint Masenka, hogy sohasem
                  szabadulhatok tőle és a család három embere s ezzel az egész család tönkre fog
                  menni a bestia miatt. Jól ismerem az ilyeneket, nem lehet tőlük többé
                  megszabadulni, nem lehet hazajönni... És akkor azt gondoltam, nincs más menekvés,
                  az ilyen asszonyt mind meg kellene ölni, ezt is, vagy tulajdonképpen nem is én
                  gondoltam, mert akkor én még nem voltam igazán az az én, aki ma, hanem az az
                  orosz, akiről pedig azt hittem, hogy ott hagytam... Ma nem tudnám megtenni persze,
                  talán még gondolatban sem. De akkor éjszaka és ezt kérlek jól figyeld meg, már az
                  udvaron voltam... azt hittem, hogy csak úgy kimentem sétálni, pedig dehogy, utána
                  akartam menni, le is nyomtam a kilincset, de az ajtó be volt zárva. Ez
                  akadályozott meg... mert ha utána mentem volna, bizonyosan megölöm a kezemmel is,
                  nemcsak a kívánságommal. De akkor éjjel Árva János meg is ölte helyettem, az én
                  akaratomból, az én kezem helyett. Most már csak azt szeretném, hogy azt a szegény
                  embert kimentsem a bajból és nem tudom, hogyan fogjak hozzá, azért jöttem
                  ide...</p>
					<p>Kirántotta a zsebkendőjét és megtörölte a homlokát, az ajkát, a zsebkendőt tovább
                  is a kezében szorongatta.</p>
					<p>Az ügyész lehajtotta a fejét, hogy elrejtse szánakozását. Megint egy utólagos
                  áldozata a háborúnak. Nyolc év után visszajön és az első erős hatásra, mely itthon
                  éri, megzavarodik. És hordja magában az őrültség szikráját, míg valami megint nem
                  jön, ami a tüzet felszítja.</p>
					<p>- Első pillanatban nehéz erre válaszolni - mondta végre kitérően, mikor Sándor
                  nyugtalanul várakozó tekintetét megérezte.</p>
					<p>- Azt mindenesetre szeretném - mondta Sándor -, ha a másik gyilkosságot nem vennék
                  ezzel együvé. Azért már megbűnhödtem, nem volna értelme. De ennél nem engedhetem,
                  hogy más ember szenvedjen meg érte helyettem... Mert különben... Voltál a
                  háborúban? Öltünk te is, én is, mind, az egész férfivilág. - Hangja izgatottan
                  csattant fel: - Jogos önvédelem? Ha a testem, a családom, a hazám ellen jön valaki
                  fegyverrel, azt önvédelemnek nevezitek, de ha a lelkemet fenyegeti valaki
                  pusztulással, akkor gyilkos vagyok?... Ha egy életben két Masenka akart
                  tönkretenni, egymásután, mikor már hazajöttem, megszabadultam... hát bele kellett
                  volna inkább pusztulni?...</p>
					<p>- Kérlek, nyugodj meg, értelek... bizonyos tekintetben igazad van, ezt majd
                  figyelembe kell vennünk. Azonban, mint tudod, éppen a lelki dolgok miatt, amelyet
                  te is olyan fontosnak tartasz, elsősorban pszichiáterrel kell beszélnünk róla.
                  Tudod, ez nagyon fontos lesz a beszámíthatóság és büntetés tekintetében. Talán
                  néhány hetet bent kell töltened... majd meglátjuk, lehet, hogy csak pár
                  napot...</p>
					<p>Alig merte kimondani. De Sándor nyugodtan, komolyan nézett rá. - Igen, igen...
                  ahogy gondolod. Csak addig ne ítéljétek el azt a másikat.</p>
					<p>- Kérlek, menj nyugodtan haza, én mindent elintézek. És várd be otthon a
                  rendelkezéseimet. Ne feledd el, hogy most már én, mint a vád képviselője állok
                  veled szemben.</p>
					<p>- Tudom. Mindenben ahhoz tartom magam, amit kívánsz.</p>
					<p>Mikor Sándor elment, Darvady felvette a telefonkagylót és Sárándit hívta fel. -
                  Várj meg otthon, azonnal felkereslek... Gyárfás Sándor volt itt szegény... Te is
                  észrevetted?... Nem normális?... Sokkal rosszabb... Igen, már megyek is.</p>
					<p>Lecsapta a kagylót és felöltözött.</p>
				</div>
				<div type="chapter">
					<head>VI.</head>
					<p>Mikor Teréz bejutott a nagy kertbe, szinte megkönnyebbült. Szép, nagy fák alatt
                  emberek járkáltak, üldögéltek, semmi riasztó... Mintha egy fürdőhely parkjában
                  lett volna. Nagy, tiszta folyosók, az igazgató elegáns, úri szobája... Semmi
                  félelmetes. Szegény Sándor, csak ő is így érezné!</p>
					<p>Teréz még nagy gyászfátyolát is levette a kalapjáról, hogy ne izgassa vele Sándort
                  és most szinte fájt neki ez a megalkuvás, hiszen itt semmi sem izgathatja az
                  embereket. Nyugodt, szép, bezárt élet, szigorú lehet, mint egy szerzetesrendé. És
                  mégis... ha valaki tudja, miért van itt... szegény Sándor, szörnyű lehet!</p>
					<p>Az igazgató a szokott megnyugtató barátsággal fogadta Terézt. Az asszony két nagy
                  könnycseppjét hagyta lehullani, mielőtt beszélni kezdett:</p>
					<p>- Nincs nagy ok az aggodalomra, mert ha ettől a gyilkossági kényszerképzettől
                  eltekintünk, tulajdonképpen egészen normálisan viseli magát. Hiszen tudja, úgy-e,
                  milyen képtelenül vádolja önmagát?</p>
					<p>- Hátha nem is olyan kényszerképzet, mint az orvos urak gondolják?...
                  Természetesen nem hiszem, hogy a büntetőjog felfogása szerint követett el bűnt. De
                  én értem a testvéremet, ki értené, ha én nem! Bocsásson meg, ez mélyebb
                  lelkiismereti kérdés. Ő tudta, hogy milyen szerencsétlenséget hozott a családra az
                  a borzasztó asszony és csakugyan eszébe juthatott, kívánta, hogy megölhesse...
                  vagy nem is helyesen mondom, azt kívánta volna, hogy valamiképpen kipusztítsa a
                  világból ezt a fekélyt...</p>
					<p>Az orvos élesen nézte Terézt, aki lehajtott fejjel beszélt. Érdekelte betegének a
                  testvére, az abnormis gondolkozású család.</p>
					<p>- Aztán megtörtént, amit erősen kívánt. Őrültnek kell-e lennie, ha azt gondolta,
                  ha úgy érezte, az ember az érzelmeinek nem ura... hogy az ő akarata sugárzott ki.
                  És mikor az a másik egyedül bűnhődik miatta, igazságtalanságnak érzi. Tudom, sokat
                  foglalkozott a gyilkosság kérdésével, különösen a háború szempontjából. Lehet,
                  hogy már a harctéren is az a bizonyossága volt, hogy ölt. Nem őrültség, hanem
                  lelkiismeret kérdése ez... De nem untatom, ha erről beszélek?</p>
					<p>- Sőt érdekel. Azonban, amit nagyságos asszony elmond, már az sem volt normális.
                  Azt hiszem, nem kell magyaráznom, hogy a háborút nem lehet ugyanabba a kategóriába
                  vonni a béke életével.</p>
					<p>- Tudom, hogy ezt tartják és jó is, hogy így éreznek. De ő előtte ez nem volt
                  eldöntött kérdés. Tulajdonképpen csak azt akarom ezzel mondani, hogyha a szándékot
                  nem is bünteti a törvény, ő a nélkül, hogy az elméje zavart lenne, mégis bűnösnek
                  érezheti magát.</p>
					<p>- Sajnos, ezt nem fogadhatom el. Mert mit jelent akkor, hogy egy másik
                  gyilkossággal is vádolja magát, amelyet Oroszországban követett el. Tud erről
                  valamit? Volt ott egyáltalában felesége?</p>
					<p>Teréz a fejét rázta. - Nem tudom, csak futólag említette egyszer a feleségét
                  mindjárt mikor hazajött, de akkor még annyira kimerült volt egy nagy betegség
                  után, amin a tengeren ment át, hogy nem is vettem komolyan. Akkor még csakugyan
                  olyan különös volt... hogy szinte féltettem. De azután gyorsan egészen normálissá
                  vált.</p>
					<p>- Véleményem szerint azóta sem volt normális. Tudata alatt mindíg magával hordta
                  valami ilyen fixa ideának a csíráját...</p>
					<p>- Úgy, hát azt hiszi az igazgató úr, hogy itt kell maradnia? - Teréz lehajtotta a
                  fejét és szégyenkezve igyekezett elűzni magától a rémüldöző gondolatokat: és a
                  pénz?</p>
					<p>- Szó sincs róla! Sőt egyenesen ajánlatos, hogy mivel önökhöz vágyik, vigye
                  magával falura. Teljesen veszélytelen. Sőt lehet, hogy tapintatos, megértő
                  bánásmód mellett lassanként enyhülni fog az önkínzása, bár nem hiszem, hogy valaha
                  teljesen meggyógyul. Valami éppen olyan erős hatásnak kellene lenni, mint ez a
                  gyilkosság volt, amely talán... de hiszen minden lelki dologban csak tapogatózunk.
                  A falusi munka, melyre vágyik, feltétlenül jót fog tenni...</p>
					<p>...Sándor a kertben jött Teréz elé. Teréz igyekezett elnyomni szívdobogását és azt
                  a kis reszketést a szemhéján, aztán csodálatosan megnyugodott. Sándor soványabb
                  volt, mint régen, de semmi jele, hogy...</p>
					<p>- Értem jöttél, Teréz? - Megfogta a testvér kezét és nem engedte el.</p>
					<p>- Szeretném, ha hazajönnél. Nagy szükségünk van rád otthon. Kell a férfi a
                  házban.</p>
					<p>Sándor gyanakodva nézett a szemébe; csak nyugodt várakozást látott. - Menjünk be,
                  szeretnék veled beszélni.</p>
					<p>Karonfogva mentek végig a folyosón, be a fehér szobába.</p>
					<p>- Tudod, Teréz, miért vagyok itt? Mit gondolsz, csakugyan őrült vagyok? - Most már
                  fellobbant a szemében az izgatottság.</p>
					<p>- Szó sincs róla. Ezt még az orvosok sem mondják. Ne izgasd magad.</p>
					<p>- És Árva János? Mit tudsz róla?</p>
					<p>Teréz egy pillanatra meghökkent. De azonnal elhatározta, hogy úgy fog vele
                  beszélni, mintha semmi baja sem volna; nem is hiszi, hogy az elméje zavart, miért
                  ne mondaná meg az igazat? - Nagy beteg. Kórházban van. Nem él soká. - Mégis
                  félősen várta a választ.</p>
					<p>- Rabkórházban?</p>
					<p>Teréz intett.</p>
					<p>- Hát akkor mégsem hazudtak ezek! - Megvetően legyintett a kezével. - És én is
                  kórházban vagyok, pedig nincs semmi bajom. Csakugyan el akarsz vinni?</p>
					<p>- Természetesen. Ha akarod, el sem megyek addig Pestről; talán már holnap
                  indulhatnánk a déli vonattal.</p>
					<p>- El... elengednek?</p>
					<p>- Sőt, küldenek. Persze azt tudod, hogy otthon nehéz helyzetben vagyunk. Nemcsak
                  az eszedre és energiádra, hanem a kezed munkájára is szükségünk van. Nem tudom,
                  mennyit lehet megmenteni a birtokból, de hogy szegény kis emberek lettünk, annyi
                  bizonyos.</p>
					<p>- Ne félj, rendbehozzuk az egészet, és ha el kell adni, majd visszavesszük. Hanem
                  nagyon szigorúnak kell lennünk saját magunk iránt is. A legnagyobb
                  takarékosság!... Szép fajtyúkjaidból tenyésztést kell csinálnod, még sok mást is
                  kitalálunk és dolgozni fogunk, parasztok leszünk...</p>
					<p>Teréz bámulva nézett rá, ennyire tévednek az orvosok?</p>
					<p>- Van egy kis pénzem is félretéve, az jó lesz az első időben. Sárándira bíztam,
                  mielőtt idehoztak.</p>
					<p>- Ahogy akarod. Most megyek Ágotához, ő is nagyon szeretne már látni.</p>
					<p>- Nem fog félni tőlem?</p>
					<p>- Miért? - Teréz hűséges szeme nyiltan nézett a testvér szemébe. - Mert az emberek
                  nem értenek meg vagy azt hiszik, hogy jobban megértenek, ha idebent vagy? Ne
                  törődjél velük, csak mivelünk!</p>
					<p>Megölelte Sándort és együtt mentek a kerten át a kapuig. Sándor megfogta a kezét:
                  - Mióta tudom, hogy elmehetek, nem gyűlölöm úgy ezt a kaput sem. Értem jössz,
                  úgy-e? - kérdezte új, pillanatnyi szorongással.</p>
					<p>- Tizenegy órára itt leszek. Addig csomagold össze, ami holmid itt van.</p>
					<p>Teréz sietett lefelé az úton. Egyszerre majdnem rémülten állt meg. Mi fog jönni?
                  Jóságos Istenem, te segíts meg! És öntudatlan önfeláldozással vette magára a
                  mindíg bizonytalanabbá váló jövőt.</p>
					<p>Másnap délben vasúton ültek, egyedül a kis szakaszban. Sándor szótlanul nézte a
                  futó tájat, melyet most negyedszer lát egy év óta, változó pompájában. Megint egy
                  új világ, harsonás zöld, a nap aranyával fákon, füvön, vetésen.</p>
					<p>- Milyen más mégis, mint nálunk az Alföldön vagy Biharban - szólalt meg egyszerre.
                  - Ez változatosabb, de nyugtalanabb. Emlékszem gyermekkoromban, mikor az
                  apám...</p>
					<p>Megcsuklott a hangja. Teréz reszketni kezdett. Csodálkozott, mikor meghallotta a
                  saját nyugodt hangját. - A mi gyerekeink már csak ezt a tájat fogják a magukénak
                  ismerni...</p>
					<p>- A mi gyerekeink...</p>
					<p>Teréz csak most vesztette el az együttérzést a testvérrel, mikor a gyermekeiről
                  volt szó, mert nem értette meg a lemondó fájdalmat a Sándor hangjában. - Szegény
                  gyerekek - suttogta és egész napi feszültsége egy halk felzokogásban tört ki,</p>
					<p>- Ne félj, drágám! Ki tudja, talán ez a szerencsétlenség jobban megedzi őket az
                  életre, mint engem.</p>
					<p>...A bricska ott várt az állomáson. Sándor megállt a ló előtt. - Ezt a fényűzést
                  sem engedhetjük meg többé magunknak - gondolta, de még nem akart szólni.</p>
					<p>Aztán otthon voltak és öntudatlanul azzal a régi mozdulattal ölelték át egymás
                  vállát, mikor bementek a hűvös szobába. Leültek a pamlagra és Sándor
                  belekapaszkodott a testvér kezébe, ebbe a fizikai érzésbe és megint... ha
                  eleresztené ezt a kezet...</p>
					<p>- Mit gondolsz rólam, Teréz?</p>
					<p>- Azt, hogy igazat beszéltél. Mikor egy évvel ezelőtt itt ültünk, már akkor
                  sejtettem, tudtam... hogy történt valami. Már akkor segítenem kellett volna, de
                  akkor még nem tudtam egészen a tied lenni, más önző bánatom volt...</p>
					<p>- És nem ítélsz el?</p>
					<p>- Ki ítélhet? Csak Isten. Az ő ítélete már benned van, az, amit ők őrültségnek
                  neveznek. Életfogytiglani ítélet. De én segítek neked elviselni.</p>
					<p>- Teréz... és más asszony sohasem fogja tudni nekem ezt mondani?</p>
					<p>A két kéz összekapcsolódása szorosabb, kétségbeesettebb lett.</p>
					<p>- Egy asszony, aki úgy tud szeretni szerelemből mint te testvér? Nem jöhet olyan
                  asszony soha?</p>
					<p>Teréz félkarjával magához szorította a barna fejet, hogy meg ne lássa szemében a
                  választ.</p>
				</div>
			</div>
		</body>
	</text>
</TEI>