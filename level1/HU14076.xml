<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14076" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Cilike férjhez megy</title>
            <author>
               <persName>
                  <surname>Tutsek</surname>
                  <forename>Anna</forename>
               </persName>
               <date from="1865" to="1944">1865-1944</date>
               <idno type="VIAF">41121259</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/086484"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">35517</measure>
            <measure unit="pages">88</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Cilike férjhez megy</title>
               <date>2015-05-13</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/14000/14076/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Molnár Éva</name>
                  <name>Szabó Andrea</name>
                  <name>Mészáros Attila</name>
               </respStmt>
            </bibl>
            <bibl type="printSource">
               <title>Cilike férjhez megy</title>
               <author>Tutsek Anna</author>
               <pubPlace>Singer - Wolfner</pubPlace>
               <publisher>Budapest</publisher>
               <date>1929</date>
               <ref target="https://www.mek.oszk.hu/14000/14076/"/>
            </bibl>
            <bibl type="firstEdition">
               <title>Cilike férjhez megy</title>
               <author>Tutsek Anna</author>
               <date>1915</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="F"/>
            <ns1:size key="short"/>
            <ns1:canonicity key="low"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-12-22"/>
      </revisionDesc>
   </teiHeader>
   <text>
      <body>        
         <div type="chapter">
            <head>
               I. Száz korona.
            </head>
            <p>A családi tanács határozata ellen nem volt fellebbezés. Elhatározták, hogy a Cilike
               esküvőjét el kell halasztani, mert a kis lány még nem eléggé érett a
               férjhezmenésre.</p>
            <p>Akivel minduntalan annyi baleset történik, azt nem lehet elengedni olyan messze útra,
               idegenbe, hogy megkezdje a felelősségteljes asszonyi életet, ahol a szelesség,
               gondatlanság bizony-bizony már súlyosabb következményekkel jár...</p>
            <p>Mert például ha Cilike szeleburdiságból leejt a kezéből egy tál süteményt, s a habos
               fánkok szertegurulnak a szőnyegen, ezen ugy-e jót lehet nevetni?... De ha Cilike
               férjhez megy, gyereke születik s aztán szeleburdiságból a kis babát ejti le a földre
               - ezen már ugy-e nem lehet nevetni?...</p>
            <p>Ilyen s ehhez hasonló ijesztő példákat hoztak fel a mama és Teréz néni, ezzel
               érveltek mindenki ellen, s így nyertek szavazattöbbséget a családi tanácsban.</p>
            <p>Laci tehát elutazott Szerajevóba egyedül, Cilikét pedig az édesanyja, hogy bánatát
               kissé felejtse, elvitte néhány hétre Ellához, Budapestre szórakozni.</p>
            <p>Cilike ugyan kijelentette, hogy ő nem fog szórakozni, ő nem megy el sehová, mert
               nagyon búsúl. Igen-igen zokon vette, hogy őt még mindig csak kislánynak tartják s
               hogy egyáltalán nincs semmi tekintélye.</p>
            <p>Elhatározta, hogy ezentúl csak a komoly munkának fog élni, egész idejét a
               háztartásnak szenteli s egyáltalán semmiféle mulatságban nem vesz részt.</p>
            <p>Kivéve persze a színházat, amelyért rajongott Cilike, meg egy-két hangversenyt, no
               meg a felolvasásokat persze. Hiszen, ha már az ember Budapesten van, csak nem
               mulasztja el ezeket az érdekes felolvasásokat. És az nem is a mulatsághoz, hanem a
               művelődéshez tartozik.</p>
            <p>És így lassanként észre sem vette Cilike, hogy megint éppen úgy élt, mint azelőtt,
               mielőtt elhatározta volna, hogy: „teljesen visszavonul a világtól s egész idejét a
               komoly munkának szenteli” - mint ahogy Lacinak olyan szépen megírta.</p>
            <p>Elláék ugyan elég csendes, visszavonult életet éltek, de most, hogy anyuka is eljött
               pár hétre, majdnem mindennap elmentek ide vagy oda. És Cilike, bár néha súlyos
               lelkifurdalásokat érzett, vígan perdült a szobájába öltözködni, mikor a színházba
               kellett menni.</p>
            <p>Valósággal elrepült az a pár hét, s anyuska már semmiképp sem akart tovább maradni.
               Abba azonban beleegyezett, hogy Cilike még maradjon Ellánál egy ideig.</p>
            <p>A reggeli vonattal utazott haza anyuska. Sem Jani nem kísérhette ki a vonathoz,
               akinek a hivatalába kellett mennie, sem Ella, akit reggel és délelőtt úgy elfoglalt a
               háztartása és a kis baba, hogy bizony nehezen szabadulhatott.</p>
            <p>De hát fölösleges is volt, mert hiszen itt volt Cilike. Ő már olyan járatos és
               tapasztalt volt, hogy anyuska nyugodtan rábízhatta magát.</p>
            <p>Korán mentek ki a pályaudvarra, mert anyuska nem szerette a sietést, a kapkodást, az
               utolsó percben való érkezést. Mindig azt mondta: inkább megy egy órával korábban a
               vonat indulása előtt, mint egy félperccel későbben.</p>
            <p>Most is még majdnem háromnegyed óra volt a vonat indulásáig.</p>
            <p>Cilike végtelenül örült, hogy anyuskával ily bizalmas együttlétben lehetett.
               Tulajdonképpen már hetek óta nem is beszélgettek egymással hosszasabban, bizalmasan,
               pedig Cilike megszokta, hogy anyuskának minden gondolatát, minden legapróbb kis
               titkát is elmondja.</p>
            <p>Karonfogva sétálgattak alá s föl a perronon s Cilike éppen harmadszor ígérte meg,
               hogy mindennap fog írni s hogy legkésőbb pünkösdre hazamegy, mikor anyuska
               megszólalt:</p>
            <p>- Cilikém, - mondta nagyon komolyan, - valamit szeretnék veled megbeszélni. Hogy a te
               férjhezmeneteledet elhalasztottuk, annak az is volt egyik oka, mert én azt a
               megfigyelést tettem rajtad, hogy te a pénzzel egyáltalán nem tudsz bánni. Ami kis
               zsebpénzed volt, sohase tudtad beosztani, nem tudtál gazdálkodni vele, elpocsékoltad
               haszontalanságokra s a szükségesre nem jutott. Lehet, hogy ebben én is hibás
               vagyok, mert sohasem engedtem, hogy nagyobb összeg álljon rendelkezésedre s így a
               pénz értékét nem ismerhetted föl. Pedig aki önálló háztartást vezet, akinek a
               konyhapénzét gazdaságosan, okosan be kell osztani, úgy, hogy minden szükségesre
               jusson és még maradjon is belőle, amit félre lehessen tenni, annak elsősorban is
               ismernie kell a pénz értékét. Meg kell tanulnod a pénzzel bánni, aminek az egyik
               alapelve az: hogyha van is pénzed, sohase költs fölöslegesre. Elhatároztuk
               édesapával, hogy mikor én hazamegyek, hazulról küldünk neked egy nagyobb összeg
               pénzt, amelyből ittléted alatt minden kiadásodat magadnak kell fedezni, úgy, hogy sem
               Ellától, sem Janitól, sem édesapától nem szabad aztán egyetlen koronát sem
               kikunyorálni. Miután azonban én ittlétem alatt nem költöttem el minden pénzemet, -
               jól gazdálkodtam, pedig ugy-e mennyi mindenben vettünk részt? - ime, átadok neked
               most száz koronát. Gazdálkodj vele legjobb belátásod szerint, csak arra kérlek, írjál
               föl minden fillért, hogy mire költöd. Ebből aztán meg tudom majd ítélni, hogy
               helyesen tudsz-e bánni a pénzzel, vagy sem?</p>
            <p>Cilike megilletődésében azt sem tudta: sírjon-e vagy nevessen? Mindenekelőtt azonban
               édesanyjának nyakába borult s örömének hangos kitörése csak azért nem okozott
               közfeltünést, mert a pályaudvarokon nem szokatlanok az ilyen jelenetek.</p>
            <p>A vadonatúj, ropogós, szép százkoronás bankjegyet a pénztárcájába tette, a pénztárcát
               a kis táskájába, a táskát a karjára fűzte, komoly fogadalmat tett, hogy nagyon,
               nagyon takarékos lesz s minden fillérnyi kiadásról pontos könyvet fog vezetni s aztán
               a vonathoz kísérte anyját, mert már be kellett szállani.</p>
            <p>Anyuska elindult. Vitte, vitte a robogó vonat hazafelé. Cilike még ott állt egy
               darabig a pályaudvaron, lobogtatta a kendőjét. Aztán, mikor már a vonat füstje sem
               látszott, lassan indult kifelé.</p>
            <p>Egy fejjel magasabbnak érezte magát. Még soha életében nem volt ennyi pénz a
               zsebében. Büszkén nézett körül. Úgy érezte, mindenkinek észre kell vennie, hogy ő a
               vagyonos osztályhoz tartozik.</p>
            <p>Mit is csináljon most ezzel a rengeteg sok pénzzel? Mindenekelőtt hazamegy és
               megmutatja Ellának. Aztán vesz egy háztartási könyvet, amibe a kiadásait föl fogja
               jegyezni.</p>
            <p>Aztán - igen - aztán megvehetné azt a gyönyörű kis hímzett nyakkendőt, melyet tegnap
               a belvárosban egy kirakatban látott. Milyen jól illene az a sötétkék selyemblúzához!
               Nem is olyan drága. Öt korona az egész. Persze, tegnap még nagyon drágának találta,
               de ma, amikor az embernek száz koronája van, öt korona igazán csekély kis összegnek
               tűnik föl.</p>
            <p>A pályaudvar előtt levő kis térségen megállott Cilike, kivette a táskájából a
               pénztárcáját s megnézte a százkoronást. Valósággal gyönyörködött benne.</p>
            <p>Aztán hirtelen elhatározta, hogy nem is megy haza, hanem egyenesen bemegy előbb abba
               az üzletbe s megveszi azt a szép kis hímzett nyakkendőt. Úgy rémlett neki, ha előbb
               hazamenne, Ella lebeszélné róla...</p>
            <p>Sietve fölszállott tehát a legelső villamosra, amelyik jött.</p>
            <p>A villamoskocsiban nagyon sokan ültek s Cilike alig tudott helyet kapni. Valahogy
               mégis elhelyezkedett s mikor a kalauz odajött hozzá jegyet adni, hogy, hogy nem,
               megkísértette Cilikét a nagyzás ördöge s bár volt aprópénze, egy előkelő mozdulattal
               kivette a százkoronást a pénztárcájából s tüntetőleg nyujtotta a kalauz felé. Hadd
               lássa mindenki, hogy ő milyen nagy leány, milyen gazdag úrhölgy, mennyi pénze
               van!</p>
            <p>- Nem tudom fölváltani, - ripakodott rá a kalauz igen mogorván, akinek egyáltalán nem
               imponált a százkoronás, - ha nincs aprópénze, tessék leszállani!</p>
            <p>A Cilike előkelősége egyszeribe megcsappant.</p>
            <p>- Óh kérem, - motyogta fülig pirulva, - talán lesz nálam aprópénz is...
               Megnézem...</p>
            <p>Sietve és nagyon szerényen visszacsúsztatta a százkoronást a pénztárcájába, gyorsan
               előkotorászott tizenkét fillért s aztán nagyon kicsire összehúzódva lapult meg a
               helyén.</p>
            <p>Egy kissé restelte a dolgot, nem is nézett se jobbra, se balra s mikor a villamos a
               Kossuth Lajos-utcához ért, gyorsan szállott le róla.</p>
            <p>Észre sem vette, hogy mind a kétfelőli szomszédja, két elég jól öltözött fiatal úr,
               egymásnak a szemével intve, szintén ugyanakkor szállott le s hogy, hogy nem,
               véletlenül mind a kettő meglökte a megállónál, de csak az egyik mondta nagyon
               udvariasan: pardon, a másik majdnem futva sietett tovább.</p>
            <p>Cilike egyenesen az üzlet felé tartott, ahol tegnap azt a hímzett nyakkendőt látta.
               Megnézte a kirakatban. Ott volt még. Ma még sokkal szebbnek találta, mint tegnap.</p>
            <p>Hirtelen elhatározta, hogy Ellának is vesz egy ugyanolyant. Hiszen telik a pénzéből s
               milyen boldogság lesz egy kis örömet szerezni Ellának, aki mindig olyan jó, olyan
               kedves hozzá.</p>
            <p>Bement a boltba és azonnal becsomagoltatott két egészen egyforma nyakkendőt. Aztán a
               pénztárhoz ment, hogy kifizesse, de amint a táskájába nyúlt, hogy kivegye a
               pénztárcáját, - a pénztárcáját nem találta sehol...</p>
            <p>Ijedten szedte ki a táskájának egész tartalmát. Volt abban zsebkendő, kis tükör,
               gyűszű, két levél, csokoládécukorka s a reggeli kiflijének egy darabkája, - de a
               pénztárca nem volt benne...</p>
            <p>A Cilike siralmas jajveszékelésére csakhamar odagyűlt köréje a bolt egész
               személyzete.</p>
            <p>A főnök igen restelte, hogy éppen az ő üzletében történt meg ez az eset s azon volt,
               hogy Cilikét minél hamarább szépszerével kitessékelje.</p>
            <p>- Méltóztassék azonnal a rendőrségre menni, - biztatta udvariasan, - bizonyára az
               utcán tetszett elveszíteni; vagy egy másik üzletben. Az én üzletemben ki van zárva,
               hogy valaki kilopta volna. Ide nem jár olyan közönség és a személyzetem is kipróbált,
               régi emberek... Talán a villamoson lopták ki a táskából. Óh, hiszen ezek a táskák,
               ezek a táskák... csak úgy kínálgatják magukat a zsebtolvajoknak!</p>
            <p>És mialatt beszélt, beszélt, már nyitotta is az ajtót Cilikének.</p>
            <p>- Méltóztassék csak a rendőrségre menni azonnal!</p>
            <p>Szomorúan támolygott kifelé Cilike. Dehogy ment a rendőrségre, mit tudta ő hová,
               merre kell ott menni, mi a hivatalos eljárás. Búsan, lecsüggesztett fejjel, kisírt
               szemmel ballagott haza - gyalog, mert hiszen még villamosra sem maradt pénze.</p>
            <p>Ahogy visszagondolt most a dolgokra, egészen bizonyos volt benne, hogy az a két elég
               jól öltözött fiatal úr, - két ügyes zsebtolvaj, - akik a leszállásnál jobbról is,
               balról is meglökték, azok lopták ki a pénztárcáját a táskájából. Mert meglátták, hogy
               a kalauznak mutogatta a százkoronás bankót...</p>
            <p>Cilike mélyen elpirult, amint eszébe jutott ez a gyerekes dicsekvés s érezte, hogy
               mindenekfölött ezt lesz a legnehezebb meggyónni Ellának és édes anyjának. Mert hogy
               kilopják valakinek a pénztárcáját a zsebéből, ez megtörténhetik akárkivel, de hogy
               valakinek ellopják száz koronáját csak azért, mert gyerekes hencegésből megmutogatja
               a zsebtolvaj uraknak, - ez csak egy Cilikével történhetik meg!</p>
           
         </div>
         <div type="chapter">
            <head>
              II. Mindenkit érhet baleset.
            </head>
            <p>- Jani születésnapját az idén meg fogjuk ünnepelni, - mondta este Ella Cilikének. -
               Néhány ismerősünknek tartozunk meghívással, akiknél a tél folyamán mi is meg voltunk
               híva. Ez lesz a legjobb alkalom viszonozni a meghívásokat.</p>
            <p>- Ebédre vagy vacsorára? - kérdezte Cilike.</p>
            <p>- Csak uzsonnára. Még pedig vasárnap délután, akkor mindenki ráér. Te is meghívhatod
               egypár barátnődet, hogy ne unatkozzál, mert hiszen az urak úgyis kártyázni fognak,
               mi asszonyok meg egymás közt beszélgetünk s akkor te nagyon árván éreznéd magad.</p>
            <p>- Igazad van, - nevetett Cilike. - Kíváncsi vagyok, ha majd asszony leszek, én is
               csupa unalmas háztartási dolgokról fogok beszélni, mint ti?</p>
            <p>- Akkor majd nem találod unalmasnak, - mondta Ella mosolyogva, - légy meggyőződve,
               hogy akkor téged is sokkal jobban fog érdekelni, hogy mennyi a krumpli kilója, mint
               hogy ki lett a tenniszversenyben győztes. No de lássuk, kiket fogsz meghívni?</p>
            <p>- Blankát és Micikét: ők ketten a legjobb barátnőim Budapesten. Persze, ha Ilus itt
               lehetne!... - tette hozzá egy halk sóhajjal.</p>
            <p>- Összesen tizenöten leszünk, - számítgatta Ella, - azt hiszem, legjobb lesz, ha nem
               terítünk asztalt, hanem a kis tea-asztalokon adjuk be az uzsonnát, habos kávét, teát,
               süteményt, gyümölcsöt.</p>
            <p>Cilikének fölragyogott az arca.</p>
            <p>- Természetesen én fogok elkészíteni mindent, - sietett kijelenteni.</p>
            <p>- Nagyon szívesen fogadom a segítségedet, - mondta Ella, - csak vigyázz, nehogy úgy
               járj, mint egyszer a halkészítésnél, emlékszel? Mikor a halat pikkelyestől főzted
               meg!</p>
            <p>- Oh Ella, - duzzogott Cilike, - nem szép tőled, hogy ilyen régen mult dolgokat
               fölemlegetsz! Hiszen akkor még gyerek voltam!</p>
            <p>- Igaz, igaz, - nevetett Ella, - borítsunk hát fátyolt reá!...</p>
            <p>*</p>
            <p>A meghívók szétmentek, mindenki megígérte, hogy eljön s vasárnap délutánra Cilike
               csakugyan kitett magáért.</p>
            <p>Pompás édes és sós teasüteményeket készített, gyönyörű gesztenyetortát s olyan finom,
               foszlós kalácsot a habos kávé mellé, hogy a leghíresebb cukrásznál sem lehetett
               volna különbet kapni.</p>
            <p>Meg is dícsérte Ella s Jani kijelentette, hogy igazán nem érti: miért nem akarják még
               Cilikét férjhez adni? Aki ilyen kalácsot tud sütni, az megérdemli, hogy már férjhez
               menjen!</p>
            <p>A Cilike keble csak úgy dagadozott az önérzettől s tulajdonképpen legjobban szeretett
               volna egy darab kalácsot becsomagolni egy levélbe s elküldeni Lacinak, hadd kóstolja
               ő is meg, milyen pompás.</p>
            <p>Egymásután jöttek délután a vendégek, Ellának a barátnői, férjeikkel, mind fiatal,
               kedves asszonyok, - de az igazat megvallva, Cilike meglehetősen únta őket. Csendesen,
               hallgatagon ült köztük a szalonban s csak akkor élénkült föl, mikor Blanka és Micike
               is eljöttek.</p>
            <p>Akkor a leányok bevonultak a Cilike szobájába s csakhamar ők hárman sokkal
               hangosabban voltak, mint az összes többi vendégek.</p>
            <p>Nemsokára azonban Ella megjelent az ajtóban s intett Cilikének. Ez azt jelentette: -
               Cilike, készítsd az uzsonnát!</p>
            <p>Cilike szolgálatkészen ugrott föl s kiszaladt a konyhába. A kis asztalok már meg
               voltak terítve s Mari, a mindenes-szakácsnő bevitte őket, mindenik vendég elé egyet.
               A kávét már délelőtt megfőzte Cilike, a tejszínhab föl volt verve s egy üvegtálra
               kitéve, a teavíz már forrt. Válogathattak a vendégek, ki akart teát, ki kávét?</p>
            <p>Cilike gyorsan felöntötte a teát s aztán néhány csészébe kitöltötte a kávét. Már
               éppen a habot is rá akarta tenni, mikor egyszerre eszébe jutott, hogy - szent Isten -
               cukrot nem tett bele egy csöppet sem.</p>
            <p>Körülnézett, de csak kockacukrot látott a cukortartóban, az pedig igen lassan olvad
               föl. Gyorsan befutott hát a kamrába, a sötétben megkereste a papirzacskót, amelyben a
               porcukor szokott állani, a tapintásáról kívülről is megismerte, hogy melyikben van s
               aztán hamar dobott bele minden csészébe egy jó kanállal.</p>
            <p>A vendégek majdnem kivétel nélkül mind kávét kértek, már csak a jó kalács kedvéért
               is. Csupán két-három idősebb úr ivott teát.</p>
            <p>Mari körülhordta az üvegtálban a tejszínhabot is s aztán - nem találván más helyet
               számára - ügyetlen módon egy üresen álló székre tette le. Cilike pedig a kaláccsal és
               süteménnyel kínálta a vendégeket.</p>
            <p>De egyszerre csak észreveszi, hogy egyik is, másik is leteszi a kanalat s félretolja
               a kávéscsészét, némelyik elmosolyodik, a másik köhögni kezd, Ella pedig fölugrik,
               összecsapja a kezét s fölkiált:</p>
            <p>- Cilike fiam, hiszen te ebbe a kávéba cukor helyett sót tettél!</p>
            <p>Harsogó kacagás tör ki erre mindenfelől, még az urak is átjönnek a másik szobából,
               Blanka és Micike is részvétlenül nevetnek s kissé kárörvendően kiáltják:</p>
            <p>- Hja, a szerelmes Cilike! A szórakozott Cilike!</p>
            <p>Cilikével csak úgy forog a szoba. Eltakarja két kezével az arcát, hogy ne lássa a sok
               nevető arcot maga előtt s megsemmisülten roskad le egy székre.</p>
            <p>De a másik pillanatban mintha nyílból lőtték volna ki, oly rémülten ugrik föl s
               akkorát sikolt, hogy mindenki megijed.</p>
            <p>Pedig nem történt semmi szerencsétlenség, mindössze csak annyi, hogy Cilike beleült a
               tejszínhabos-tálba, amelyet Mari a székre tett volt le.</p>
            <p>Egy pillanatig megdermedve állt ott. Most már igazán nem tudta, mit csináljon, merre
               forduljon. A nevetés még hangosabb lett körülötte; Jani már az oldalát fogta, úgy
               kacagott s szegény Cilikének csak az a kívánsága volt most: elsülyedni, vagy eltünni
               a föld színéről.</p>
            <p>Miután azonban a két kívánsága közül egyik sem teljesült, hirtelen elhatározással
               megfordult és kirohant a szobából.</p>
            <p>Meg volt írva azonban a sors könyvében, hogy a Cilike balesetei ma nem érnek egyhamar
               véget.</p>
            <p>Amint behúnyt szemmel, esze nélkül rohant ki a szobából, az ajtóban összeütközött
               Marival, aki egy tálcán még két csésze kávét hozott be, ezuttal só nélkül.</p>
            <p>Az összeütközés olyan heves volt, hogy a tálca kifordult a Mari kezéből s mind a két
               csészének egész tartalma végigfolyt Cilikén.</p>
            <p>Mi lett a szép világoskék ruhából, a fehércsipkés kötényből, a szürke
               szarvasbőrcipőből s a fehér harisnyából!...</p>
            <p>Micike a nevetéstől fuldokolva kiáltotta, hogy Cilike most egy eleven kávéscsésze
               tejszínhabbal, de só nélkül, Blanka megfogta a kötényét s úgy mutogatta, hogy ime,
               rajta van Bosznia térképe, Jani pedig megfogta a vállát:</p>
            <p>- Állj meg, Cilike, mert még elviszed az egész házat!</p>
            <p>De Cilike dehogy állt meg! Amint kissé magához tért, amint lélekzethez jutott,
               rohant, rohant ki, egyenesen a fürdőszobába, azt magára zárta s a vízvezetéknél
               megmosakodva, a fürdőkádba hullatta keserves könnyeit.</p>
            <p>Nem is jött ki a fürdőszobából, csak mikor a leányok küldöttségileg jöttek érette s a
               kulcslyukon keresztül becsületszavukat adták, hogy velök is történtek már hasonló
               balesetek, ne vegye tehát annyira a lelkére. Ella pedig más ruhát és tiszta kötényt
               hozott neki s szentül megigérte, hogy igazán nem fogja ezt az esetet megírni
               Lacinak.</p>
           
         </div>
         <div type="chapter">
            <head>
            III. Levélírás közben.
            </head>
            <p>Amióta Cilikének ismét elhalasztották az esküvőjét s Laci hosszabb időre elutazott
               Szerajevóba, ahol egy nagy vállalat ügyeit kellett lebonyolítania, Cilikének egyik
               legfőbb foglalkozása lett a levélírás.</p>
            <p>Ő, aki azelőtt annyira idegenkedett az írott betűtől s egy levelet nem tudott
               bevégezni legalább két packa nélkül, most egyik levélpapirt a másik után írta
               tele.</p>
            <p>Egész délutánokon át nem tett egyebet, mint levelet írt. Otthon persze nem lett volna
               szabad, mert édes anyja megkívánta, hogy egyebet is dolgozzon, a háztartással
               foglalkozzék, sőt az is megtörtént, hogy éppen a szerelmeslevél írása közben hívta
               el: harisnyát foltozni... Amely prózai foglalkozás bizony Cilikének csöppet sem volt
               inyére.</p>
            <p>Ella azonban több szabadságot engedett neki, nem volt oly nagyon szigorú s így Cilike
               vígan gyártotta hosszú episztoláit.</p>
            <p>Valahogy azonban azt ne higyje senki, hogy Cilike rendesen, szépen az iróasztalhoz
               ülve írt. Dehogy. Akkor nem lett volna ő Cilike. Még az ebédlőasztalhoz sem ült le.
               Egyáltalán nem is ült le, hanem legkedvesebb helye volt a zongora sarka fölé hajolva
               egy kis székre rátérdelni. A díszes, hímzett zongoratakarót fölhajtotta s ott a
               szétszórt kották között félig görnyedve, félig hajolva, ott tudott ő csak igazán
               írni, a - szerinte - költői rendetlenség közepette.</p>
            <p>Ennek a helyzetnek tagadhatatlanul megvolt az az előnye, hogyha váratlanul
               megzavarták, ami elég gyakran megtörtént, nem kellett még előbb gyorsan elrakni
               mindent, hanem a félig kész levelet egyszerűen becsúsztatta a kották közé.</p>
            <p>Ott nem akadt rá senki. Igaz, hogy néha ő maga sem találta azután meg, de ez nem volt
               olyan nagy baj. Írt helyette egy másikat.</p>
            <p>Egy délután ismét szokott helyén, a zongora mellett kuporgott és írt. Körülötte,
               mellette, előtte szanaszét hevertek a kották, füzetek, egy doboz levélpapir
               kiborítva, a tintatartó, ceruzák, tollak, egy verseskönyv s néhány gondosan
               szárított virágcsokor, amelynek mind külön jelentősége és emléke volt.</p>
            <p>Már alkonyodott s a szobában már meglehetősen sötét volt. De a zongora az ablak
               mellett állott, honnan még beszűrődött egy kis világosság. Különben is Cilike -
               fiatal leányok szokása szerint - még a félhomályban is írt, olvasott, vagy varrt,
               amint éppen kedve tartotta s egyáltalán nem törődött, vagy csak mosolygott az
               idősebbek intései fölött: ne rontsd a szemedet! Ugyan, ugyan, hiszen nekik olyan erős
               szemük van, mint a sasnak. Mit árthat annak egy kis félhomályban való olvasás. Az
               ember csak nem hagyhatja éppen akkor félbe, mikor a legérdekesebb. Ugyebár,
               leányok?</p>
            <p>Tehát Cilike is írt, írt, buzgón, a zongora fölé görnyedve.</p>
            <p>Egyszerre kinyilt az ajtó és sietve lépett be Ella.</p>
            <p>- Cilike fiam, hozd hamar rendbe a szobát, vendégek jönnek. Láttam jönni a folyosón
               az öreg Weltstein bárónét és a fiát, Pepi úrfit. Nem szeretném, ha ilyen
               rendetlenséget találnának itt. Siess, hamar, én addig föltartóztatom őket az
               előszobában.</p>
            <p>E percben már csengettek is, Ella kisietett, Cilike meg lázas gyorsasággal kapkodott
               össze mindent.</p>
            <p>Fölnyalábolta a zongorán széjjelszórt kottákat, füzeteket és sietve benyomkodta a
               kottatartóba. A kis széket, amelyen térdelt, az ablak mellé taszította, a
               ceruzákat, tollakat, levélpapirosokat a dobozzal együtt az asztalfiókba hajította, a
               zongoratakarót ráborította a zongorára, aztán körülnézett a szobában, nincs-e még
               valahol valami szanaszét, megigazította a divánpárnákat a divánon s végül még arra
               is maradt ideje, hogy kiegyengesse összegyűrött kötényét, kisimítsa arcából a
               lecsüngő hajfürtöket és a haját is végigsimítsa a kezével.</p>
            <p>Csak éppen a tükörbe nem nézhetett; arra már nem volt idő, mert nyilt az ajtó és
               beléptek a vendégek.</p>
            <p>Cilike legbájosabb mosolyával sietett az öreg báróné elé, Ella meg fölcsavarta a
               villanyt, mert a szobában már egészen sötét volt.</p>
            <p>- Kezét csókolom, kedves nénike, - köszöntötte Cilike s mindjárt meg is akarta
               csókolni, de az öreg méltósága ijedten hőkölt vissza s mind a két kezét védőleg
               tartotta maga elé.</p>
            <p>- Aber um Gotteswillen, - sikoltott ijedten, - mi történt veled, te szerencsétlen
               gyermek!</p>
            <p>Pepi úrfi sóbálvánnyá meredve bámult Cilikére, még a száját is nyitva felejtette
               csodálkozásában és Ella is ijedten csapta össze a kezét:</p>
            <p>- Jó Isten, mit csináltál magaddal, Cilike?</p>
            <p>Cilike csak állt ott és bámult és nézett egyikről a másikra és nem tudta megérteni a
               dolgot. Tisztára azt hitte, hogy vagy megbolondultak valamennyien, vagy valami
               varázslat történt vele.</p>
            <p>E pillanatban a szemközt lévő tükörbe tekintett s egyszerre ő is hangosan
               elsikoltotta magát.</p>
            <p>De hát mi történt Cilikével?...</p>
            <p>Semmi különös. Csak mikor a kottákat hebehurgyán fölnyalábolta, feldöntötte a
               tintatartót, a tinta végigfolyt a kötényén, tintás lett mind a két keze s a tintás
               kezével jól végigsimogatta az arcát, a haját is.</p>
            <p>Cilike azt hitte, egy szerecsen nem lehet feketébb, mint amilyen ő, de később, hetek
               vagy hónapok múlva, mikor nyugodtabban átgondolta a dolgot, úgy rémlett neki, hogy
               inkább hasonlított egy zebrához, mint egy szerecsenhez.</p>
            <p>De akkor, abban a szomorú pillanatban, nem jutott eszébe semmi, csak egyetlenegy
               gondolat élt benne: el innen, el!...</p>
            <p>És otthagyva a sóbálvánnyá meredt Pepi úrfit, a sápítozó bárónőt s a csodálkozó
               Ellát, rohant, rohant egyenesen be a fürdőszobába. Az ajtót magára zárta s nem
               nyitotta ki egy egész óra hosszáig. Akkor is csak éppen egy kissé nyitotta ki,
               óvatosan körülnézett, nincs-e senki az előszobában s aztán halkan szólt a
               szakácsnénak, aki a konyhaajtóban állott:</p>
            <p>- Kati, Kati, - nyöszörögte, - hozzon be kérem egy kis kőport, talán azzal le tudom
               súrolni...</p>
            <p>De, sajnos, a kőpor sem segített olyan hamarosan, mint ahogy Cilike óhajtotta. Egy
               egész hét eltelt, amíg valahogy lekopott a tinta az arcáról, a kezéről.</p>
            <p>Hanem annyi bizonyos, hogy a zongorán nem írt többet szerelmeslevelet Cilike...</p>
           
         </div>
         <div type="chapter">
            <head>
              IV. A csipkeblúz.
            </head>
            <p>Régen nem volt Cilikének olyan öröme, mint azon a reggelen, mikor megérkezett néhány
               napi látogatóba az ő gyermekkori legjobb barátnője, Kende Ilus. Mennyi levélváltás
               előzte meg ezt a látogatást, azt csak Cilike meg Ilus tudná megmondani! Ilust eleinte
               nem akarta elengedni a mamája, mert hogy sohasem volt még Budapesten, meg aztán hogy
               alkalmatlan lesz Ellának, meg hogy nincs kivel utaznia, stb.</p>
            <p>De azután Ella is írt, hogy nagyon szívesen látja Ilust, csak engedjék el, Jani sógor
               meg éppen valami hivatalos ügyben leutazott s így ez olyan jó alkalom volt, hogy
               mindjárt magával is hozta Ilust.</p>
            <p>Azt hiszem a viszontlátás örömei után reggeltől késő estig a két jó barátnő nem
               csinált egyebet, mint folyton beszélt, mondott egymásnak. Gyakrabban egyszerre, mint
               fölváltva, de ők azért jól megértették egymást.</p>
            <p>No és aztán Cilike elindult Ilussal, hogy megmutassa neki Budapest nevezetességeit.
               Úgy járt-kelt mindenütt, mint egy valódi bennszülött s a Lánchidat, a Gellérthegyet,
               a budai várat, a Mátyás-templomot, a múzeumokat, mindent olyan büszke önérzettel
               mutatott meg, mintha csak az övé lett volna.</p>
            <p>Ilus nagyon hálás publikumnak bizonyult. Lelkesedett mindenért, szépnek talált
               mindent, el volt ragadtatva mindentől. Ő eddig csak az iskolakönyvekből ismerte
               „hazánk fővárosát” és nem győzött betelni mindazzal a sok szépséggel, amely most
               szeme elé tárult.</p>
            <p>Nagyon tetszett neki a déli korzó is a Dunaparton és a Kossuth Lajos-utcában.</p>
            <p>- Te, - mondta belekapaszkodva a Cilike karjába, - itt mindig ennyi ember sétál? Hát
               itt az embereknek nincs egyéb dolguk? És milyen szépen vannak öltözve az asszonyok,
               leányok! Nézd csak ezt a fiatal leányt ott balról, látod, éppen olyan blúzt szeretnék
               én is. Vajjon hol lehetne megvenni?</p>
            <p>- No hát jőjj velem, majd én elvezetlek Holzerhez, - mondta Cilike önérzetesen. - Ott
               készül az én tavaszi ruhám is, egyúttal majd föl is fogom próbálni. Meglátod, milyen
               szép! Lacival együtt választottuk ki a mintát, - tette hozzá kissé elpirulva.</p>
            <p>Sietve mentek végig a Kossuth Lajos-utcán s betértek egy nagy, fényes üzletbe,
               amilyenhez foghatót Ilus még álmában sem látott soha. Ő igazi vidéki kisleány volt,
               aki el sem tudta képzelni, hogy ruhát másképp is lehet készíteni, mint otthon
               megvarrni.</p>
            <p>Három-négy előkelő külsejű fiatalember is sietett feléjük. - Kezét csókolom, kezét
               csókolom, mit méltóztatnak parancsolni? - hangzott mindenfelől s Ilus olyan zavarban
               volt, hogy azt sem tudta: hogy köszönjön vissza.</p>
            <p>Cilike azonban egészen otthonosan érezte magát.</p>
            <p>- A ruhámat szeretném próbálni, - mondta egy csinos, fiatal leányhoz fordulva, aki
               szintén eléjük jött. - Kedves Mariska kisasszony, készen van már a ruhám?</p>
            <p>- Azonnal megnézem, - felelt Mariska kisasszony szíves készséggel, - méltóztassanak
               azalatt helyet foglalni. Rögtön itt leszek.</p>
            <p>Piros bársony pamlaghoz vezette őket s aztán elsietett. Ilus érdeklődve nézett körül.
               Az óriási nagy, fényes helyiségben előtte, mellette, mögötte mindenfelé a piros
               bársony pamlagokon, székeken előkelő hölgyek ültek - legalább is grófné valamennyi, -
               gondolta magában Ilus s azok mind ruhát, kosztümöt, kabátot, blúzt választottak,
               nézegettek. Előttük csinos, karcsú, feketeruhás fiatal lányok állottak s türelmesen,
               nyájasan mosolyogva próbálták magukra a ruhákat, hogy a hölgyek annál jobban
               megnézhessék, szemügyre vehessék.</p>
            <p>Voltak, akik egy óráig is válogattak, mindent maguk elé hordattak s utoljára is nem
               vásároltak semmit, mások három-négy blúzt is megvettek egy pillanat alatt. Némelyik
               alkudni próbált s elment, mert nem vehette meg két koronával olcsóbban, amit akart, a
               másiknak meg nem volt semmi elég szép és igen drága.</p>
            <p>Ilusnak csak úgy zúgott a feje és csak azon csodálkozott, hogy itt senki sem
               zavarodik belé abba a nagy forgatagba, hanem mindenki, a feketeruhás, fiatal leányok
               éppen úgy, mint a fiatalemberek, udvariasan, türelmesen és előzékenyen igyekeznek
               eleget tenni mindenki kívánságának.</p>
            <p>- Te, - súgta oda Cilikének, - emlékszel Ernesztin kisasszonyra, a mi púpos kis
               varrónőnkre, akinek tavasszal kell odaadni a téli ruhát és télen a nyári ruhát - és
               még akkor sem bizonyos, hogy elkészíti?... Csak mernénk mi úgy kritizálni neki, mint
               ahogy az a fiatal leány kritizálja ott ni, azt a gyönyörű blúzt!... Rögtön visszaadna
               mindent és soha többet nem varrna semmit nekünk! Oh, Ernesztin kisasszonytól el kell
               fogadni mindent úgy, ahogy neki tetszik készíteni, még ha ferdén is áll a derék és
               csupa ránc a szoknya!</p>
            <p>- Ez onnan van, - nevetett Cilike, - mert Ernesztin kisasszony az egyedüli varrónő a
               városunkban. Tudod-e, hogy én most úgy megtanultam varrni, ha hazamegyek, nyithatnék
               egy divatszalont, ha...</p>
            <p>- Ha véletlenül nem inkább férjhez mennél! - nevetett Ilus.</p>
            <p>- Oh, az még olyan messze van, - sóhajtott Cilike. - De nézd csak, milyen csinos az a
               csipkeblúz, amit az a szőke kisasszony próbál. Éppen olyan, mint amilyent te
               szeretnél!...</p>
            <p>- Vegyük meg, - lelkesedett Ilus. - Vajjon mi az ára?</p>
            <p>- Harminc korona, - mondta a szőke kisasszony, akit Cilike megkérdezett s Ilus búsan
               hajtotta le a fejét.</p>
            <p>- Ez nekem igen drága, nem merek olyan sok pénzt kiadni, anyuska megszidna. Pedig
               jaj, de csinos, de szeretném!</p>
            <p>- Tudod mit, - mondotta nagylelkűen Cilike, - ne is vedd meg, én varrok neked egy
               éppen ilyent! És éppen félárba fog kerülni!</p>
            <p>- Igazán? Megtennéd? És meg tudod így varrni?</p>
            <p>- Hogyne, még sokkal szebben, - felelt Cilike önérzetesen s a szőke kisasszony erre
               mosolyogva tette félre a blúzt.</p>
            <p>Most visszajött Mariska kisasszony a Cilike ruhájával, amely már kész is volt
               teljesen. Cilike fölpróbálta; nagyszerűen állott, nem volt rajta semmi igazítani
               való. Olyan volt benne Cilike, mint egy igazi előkelő kis dáma.</p>
            <p>- Még ma délután hazaküldjük, - mondta Mariska kisasszony udvariasan s a két leány
               most már sietett ki az üzletből. Ilus még egy sóvárgó pillantást vetett a blúzra,
               nagyon szerette volna mégis megvenni, de Cilike gyorsan húzta magával.</p>
            <p>- Jőjj csak, most mindjárt megveszünk minden hozzávalót, délután kiszabom s igérem,
               hogy két nap alatt meg is varrom!</p>
            <p>Ilus nem ellenkezett, gondolta: Cilike úgyis mindent jobban tud. Mentek tehát boltba
               be, boltból ki, Cilike válogatott, vásárolt, selymet, csipkét, hímzést, szalagot,
               Ilus fizetett s mikor aztán otthon összeszámították, hát éppen harminc koronát
               költöttek el a sok mindenféle hozzávalóra, amire szükség volt.</p>
            <p>Ez egy kissé megcsappantotta a Cilike dagadozó önérzetét.</p>
            <p>- Bocsáss meg, édes Iluskám, - mondta nagyon restelkedve, - igazán nem képzeltem
               volna, hogy ennyibe belekerüljön ez a kis selyem, meg csipke! Persze, előbb ki
               kellett volna számítani!... No de igérem, hogy most már annál szebb lesz a
               blúzod!</p>
            <p>Hiszen ha az igéret és jóakarat elég lenne s nem volna szükséges még egy kis tudás és
               gyakorlat is hozzá, akkor igazán nem lett volna semmi baj. Így azonban!...</p>
            <p>Cilike nagy bátran és öntudatosan nekiment az ollóval a drága, finom selyemnek,
               szabott, fércelt, varrt, öltögetett két napon keresztül olyan buzgalommal, hogy
               azalatt el sem mozdult a varrógép mellől. El is készítette a blúzt, de, Istenem, hogy
               állott az szegény Iluson! Bizony, a legnagyobb jóakarattal sem lehetett csinosnak
               mondani. Hiába próbálta meg aztán Ella is igazítani rajta, nem lehetett, el volt az
               rontva alaposan.</p>
            <p>- Most már se pénzem, se blúzom! - kesergett Ilus, Cilike meg szeretett volna a föld
               alá sülyedni, annyira restelte, hogy ismét valami olyanra vállalkozott, aminek nem
               tudott megfelelni.</p>
            <p>Szerencsére még volt egy mód, hogy jóvátehette hibáját s kárpótolhatta Ilust.</p>
            <p>Megszámlálta összegyűjtött zsebpénzét, éppen harminc koronája volt. Elment hát
               Holzerhez s megvette azt a blúzt, amelyik annyira tetszett volt Ilusnak. Egy kissé
               restelte a dolgot, mert véletlenül éppen az a szőke kisasszony szolgálta ki, aki
               előtt olyan dicsekedve mondta, hogy majd ő éppen így meg tudja varrni.</p>
            <p>De a szőke kisasszony olyan nyájasan mosolygott most is, mintha egyáltalán nem
               emlékeznék semmire. És valószínűleg nem is emlékezett. Cilikének legalább jól esett
               ezt hinnie.</p>
           
         </div>
         <div type="chapter">
            <head>
               V. A korzón.
            </head>
            <p>- Sem a Városligetben, sem a korzón nem való két fiatal leánynak magában sétálgatni,
               - mondta Ella Cilikének és Ilusnak, akik legszebb ruhájukba felöltözve délelőtt
               tizenegy órakor sétálni akartak menni. - Én nem kísérhetlek el, azt tudjátok, mert a
               szakácsné beteg és nekem kell főzni ma helyette. Sétáljatok az Andrássy-úton végig,
               vagy a Köruton s egyúttal egy pár kis bevásárlást is elvégezhettek.</p>
            <p>Ilusnak, akinek Budapesten minden új és szép volt, teljesen mindegy volt, de Cilike
               elhúzta a szájacskáját.</p>
            <p>- Persze, - mondta bosszusan, de természetesen csak a lépcsőn lemenet közben. - Ella
               engem még most is pólyásbabának tart. Szeret teljesen megfeledkezni arról, hogy én
               már menyasszony vagyok, maholnap asszony leszek, mint ő s így tehát egészen jól
               gardirozhatlak téged. Szeretném tudni, miért ne sétálhatnánk a korzón, a Dunaparton,
               mikor most az egész előkelő világ ott sétál s a legszebb toaletteket ott láthatjuk. A
               Körúton és Andrássy-úton ilyenkor csak az iskolásgyermekek járnak s a dadák, akik
               különböző gyermekkocsikat tolnak.</p>
            <p>Olyan meggyőzően érvelt és vitatkozott saját magával s Ilus oly föltétlen bámulattal
               adott neki mindenben igazat, hogy alig egy negyedóra múlva már ott voltak a
               Dunaparton.</p>
            <p>Ragyogó, napsugaras, meleg tavaszi délelőtt volt. A csodaszép panoráma, amely eléjük
               tárult, jó ideig feledtetett velük mindent. A napsugarak mint aranykévék hullottak a
               Duna tükrére, amely apró fodrokban hullámozva, ezerszeresen verte vissza a fényt és
               ragyogást. A karcsú propellerek, méltóságteljesen úszó hajók végigszántották az
               aranycsillogású tükröt s odaát a tulsó parton a Várhegy, az öreg Gellérthegy, meg a
               távolban kéklő budai hegyek, mintha őrködtek volna a ragyogó aranytükör fölött.</p>
            <p>Cilike és Ilus jó ideig nem is figyeltek semmire, csak elmerülve nézték a gyönyörű
               képet, amely eléjük tárult.</p>
            <p>Csak akkor lettek figyelmesek, mikor mellettük egyszer csak megszólalt valaki:</p>
            <p>- Igazán csinosak!</p>
            <p>Cilike körülnézett.</p>
            <p>Közvetlen mellettük két fiatalember állott, de Istenem, két olyan nagyon fiatal
               ember, akiken meglátszott, hogy csak tegnap vagy ma tették le az érettségit. Legjobb
               esetben elsőéves jogászok lehettek. Fejükön vadonatúj cilinder, kezükön sárga
               kesztyű, kabátjuk gomblyukában fehér szekfű és nyakukon sötétkék selyem
               nyakkendőcsokor, amelyen már tíz lépésről meglátszott, hogy gazdájuk legalább egy
               óra hosszat a legnagyobb gonddal kötözgette, hogy minél szebb legyen.</p>
            <p>- Igazán csinosak! - ismételte most a másik is, valamivel hangosabban s úgy tettek
               mind a ketten, mintha ők is a Dunát néznék.</p>
            <p>Cilike mélyen elpirult és gyorsan húzta magával Ilust. Semmi kétség, ez a két fiatal
               gyermekember rajtuk mulat, vagy beszélgetést akar velük kezdeni. No de ilyen
               vakmerőséget!</p>
            <p>Cilike büszkén fölvetette a fejét, karonfogta Ilust s aztán a lehető legelőkelőbb
               lépésekkel sétáltak végig a korzón.</p>
            <p>Az emberek csak úgy tolongtak, nyüzsögtek, hullámoztak a ragyogó tavaszi napfényben.
               Egymást érték a szebbnél-szebb ruhák, tollas, virágos kalapok, virító szinű
               napernyők. Cilike és Ilus azt se tudták, merre nézzenek, valósággal belekábultak a
               forgatagba.</p>
            <p>Amint megfordultak, megint szembe találkoztak a két cilinderes ifjúval, akik
               úgylátszik mindenütt nyomukban voltak.</p>
            <p>- Határozottan csinosak, - ismételték most újra félhalkan s odasandítottak a két
               leányka felé.</p>
            <p>- Na, hát ez már mégis csak sok! - dörmögte magában Cilike s egyszerre eszébe jutott
               az Ella intelme, hogy két fiatal leánynak nem illik magában sétálgatni a korzón.</p>
            <p>Nagyon kedvetlen lett. Hát neki csakugyan nem volna annyi tekintélye két ilyen fiatal
               gyerkőc előtt, hogy azok ki akarnak kezdeni velük, mint valami csitri iskolás
               leányokkal?</p>
            <p>- Tudod mit? - súgta oda Ilusnak, - üljünk le. Akkor majd elmaradnak ezek a
               kellemetlen alakok.</p>
            <p>A kioszk előtt helyet foglaltak két üres széken. Mellettük egy idősebb úrhölgy ült,
               akinek ölében egy hófehér kis foxterrier szunyókált. Ebben a szomszédságban Cilike és
               Ilus teljes biztonságban érezték magukat.</p>
            <p>A kis kutyus fölébredt, leugrott úrnője öléből s mindjárt barátságot kötött a két
               leánnyal. Főleg Ilus nyerte meg a tetszését s minduntalan rá akart ugrani, bár úrnője
               haragosan rángatta vissza a hosszú kötőnél fogva, mely nyakláncára volt erősítve.</p>
            <p>Cilike most már teljesen meg volt nyugodva s öntudatosan mosolygott magában, hogy
               milyen jól sikerült lefőznie azt a két éretlen tacskót. Nem is látta őket többé
               sehol, nyilván elpárologtak. E percben egy öreg néni állott meg előtte s két kis
               cédulát nyujtogatva, eléje tartotta a markát. Cilike hirtelen nem tudta, hogy mit
               akar az öreg asszony, de aztán egyszerre eszébe jutott, hogy ez a pénzbeszedő. A
               korzón ugyanis fizetni kell, ha az ember leül, minden székért hat fillért.</p>
            <p>Cilike kinyitotta a táskáját, hogy kivegye belőle a pénztárcáját. Keresgél jobbra,
               keresgél balra, de a pénztárcát nem találja. Izgatottan rakja ki az ölébe a táska
               egész tartalmát, zsebkendő, kis tükör, gyűszű, körömráspoly, egy csomó cukorka,
               rózsaszín hajszalag, két levél, néhány elhasznált villamosjegy, szóval egész kis
               múzeum kerül elő, csak éppen a pénztárca hiányzik.</p>
            <p>- Otthon felejtettem... úgylátszik, otthon felejtettem, - hebegi izgatottan Cilike s
               a zsebébe akar nyúlni, hogy ott is megkeresse, pedig nincs is a ruhájának zsebe.</p>
            <p>De ezzel a mozdulattal szerencsésen leveri az öléből a táska egész tartalmát. Tükör,
               gyűszű, körömráspoly, cukorka, minden szerteszét gurul. A kis foxi vígan vakkantva
               iramodik utána, azt hiszi, játszani akarnak vele s azért dobtak le annyi mindenfélét.
               Az úrnője haragosan kiáltva húzza vissza a kutyát, Cilike fölugrik, hogy összeszedjen
               mindent, megbotlik a kis kutya kötelében, melyet éppen most rángatott meg az asszonya
               s egy nagyot botorkálva végigesik a székek előtt.</p>
            <p>Mindez egy pillanat alatt történt. Cilike csak éppen annyit látott, hogy a két
               cilinderes ifjú - mintha a földből termettek volna elő - fölsegítették, összeszedték
               a szétgurult holmit s visszafojtott nevetéssel, de a világ legudvariasabb
               mozdulatával nyujtottak át mindent Cilikének. Még a cukorkákat is!</p>
            <p>Cilike nem volt már se élő, se halott! Csak azon csodálkozott, hogy az egész korzó
               nem sűlyedt el vele együtt. Összenéztek ketten Ilussal, akinek majdnem sírásra állott
               a szája, aztán fölugrottak s egymásba karolva, oly gyorsan elsiettek, mintha puskából
               lőtték volna ki őket.</p>
            <p>Dehogy lépkedtek előkelően, nagy leányokhoz méltóan, sőt éppen egész kislányosan
               szedegették a lábaikat, oly szaporán, hogy a két nevető, cilinderes ifjú messze
               elmaradt mögöttük valahol a Lánchid tájékán.</p>
            <p>Az öreg nénike pedig tátott szájjal állt ott a két üresen maradt szék előtt, nem is
               igen bírta megérteni, mi történt s aztán lassan, fejcsóválva cammogott tova.</p>
            <p>Cilike és Ilus pedig, midőn végre lelkendezve hazatértek, a lépcsőházban megállva,
               szent fogadalmat tettek egymásnak, hogy erről a sétájukról senkinek se fognak
               beszélni soha egy szót sem!...</p>
           
         </div>
         <div type="chapter">
            <head>
              VI. A napernyő titka.
            </head>
            <p>- Cilike, Cilike! - kiáltott Ilus, nagy sebbel-lobbal beesve az ajtón, - képzeld
               csak, holnap kirándulásra megyünk! Jani és Ella éppen most határozták el, hát akkor
               egészen bizonyos!</p>
            <p>- Hová megyünk? - kérdezte Cilike fölütve a fejét a levélből, amelyet éppen írt.</p>
            <p>Megjegyzendő, hogy utolsó balesete óta, mikor a tintásüveget fölborította a zongorán
               s a tintával bemázolta az arcát és kezét, áttette levélírásai színhelyét a
               zongoráról az ablakpárkányra.</p>
            <p>- A Zugligetbe megyünk, még pedig egész napra! - felelt ragyogó arccal Ilus. -
               Viszünk elemózsiát és hívhatunk vendégeket is. Ella kéret, gyere az ebédlőbe, hogy
               beszéljünk meg mindent.</p>
            <p>Cilike sietve rakta el az írásait; most más rejtekhelyet talált, nem a kották közé,
               hanem az ablakpárna alá dugta be a félig megírt levelét s aztán Ilust átkarolva,
               vígan lejtett vele az ebédlőbe.</p>
            <p>- Gyerekek, - mondta Ella, - holnap Janinak szabad napja van, fölhasználjuk a szép
               időt s az egész napot kinn töltjük el a Zugligetben. Ha akarjátok, szólhattok
               egyik-másik barátnőtöknek is, hogy tartson velünk. Jó lesz?</p>
            <p>Hogy jó lesz-e? De még mennyire! Cilike már rohant is le a sarki füszereshez, akinek
               a telefonját néha igénybe vették, hogy telefonáljon Berényi Blankának és Tolnai
               Micikének, a két legkedvesebb budapesti barátnőjének.</p>
            <p>Rövid félórai ide-oda telefonálgatás után megbeszéltek mindent, legapróbb
               részletig.</p>
            <p>- Rendben van, - mondta Cilike sugárzó arccal Ilusnak, - jön Blanka is, Mici is,
               Micinek a bátyja, Sándor, aztán a Blanka leendő vőlegénye, Radványi Pista - és igaz,
               majd elfelejtettem, - tette hozzá hamisan pillantva Ilusra, - Csathó Bandi is
               jön!</p>
            <p>Ilus mélyen elpirult s úgy tett, mintha sürgősen keresne valamit, - csak nem tudta,
               hogy mit. Cilike meg elnevette magát s tréfálkozva húzta meg a fülét.</p>
            <p>Ugyanis Csathó Bandi, egy nagyon derék, ügyes, fiatal mérnök, Janinak a kollégája,
               egy idő óta - amióta Ilus is ott volt - igen sűrűn látogatott el hozzájuk s nagyon
               sokat foglalkozott Ilussal. Ilus pedig szörnyen elpirult és zavarba jött mindig,
               ahányszor csak Csathó Bandit emlegették előtte.</p>
            <p>*</p>
            <p>Ragyogó, verőfényes szép nyári nap kedvezett másnap a kirándulásnak.</p>
            <p>Délelőtt már tíz órakor összeverődött az egész kis társaság a villamosmegállónál,
               ahol a találkozó volt.</p>
            <p>Blanka elhozta magával a két kis öccsét is, Antit és Danit, akik nagyon emlékeztették
               Cilikét az ő két öccsére, Palkóra és Gyuszira, mikor még azok is ilyen kis virgonc,
               huncut, vásott fiúcskák voltak, akiknek kedvük telt abban, hogy őt mindig
               bosszantsák.</p>
            <p>- Istenem, - gondolta magában Cilike, - hogy telik az idő, most már Gyuszi hatodik
               gimnázista, Palkó meg jövőre érettségizik!...</p>
            <p>Vígan, zajongva, jókedvűen helyezkedett el a társaság a zugligeti villamoson, csupán
               Cilike volt egy kissé csöndesebb, mint máskor. Ugyanis nem egészen jól érezte magát,
               de azért egy világért otthon nem maradt volna.</p>
            <p>- Tudod mit, Cilike, - mondta neki Ella reggel, mikor öltözködtek, - ne vegyél fűzőt,
               akkor nem lesz semmi bajod.</p>
            <p>- Hová gondolsz? - méltatlankodott Cilike, - csak nem megyek fűző nélkül? Hiszen úgy
               néznék ki, mint egy medve!</p>
            <p>- Ugyan, ugyan, - nevetett Ella, - ne légy olyan hiú. Ha az ember nem érzi magát
               egészen jól, akkor nem bír egész nap fűzőben lenni. Különösen, ha még hozzá jó erősen
               össze is szorítja magát.</p>
            <p>- Én nem szorítom össze magamat, - tiltakozott Cilike, - különben is nem vagyok
               rosszul, csak éppen hogy egy kissé fáj a fejem. Az majd elmúlik a friss levegőn!</p>
            <p>Ella nem vitatkozott tovább és Cilike sértett önérzetében még egyet húzott a
               fűzőjén.</p>
            <p>- Nem akarok elhízni, - mormogta magában, - mikor most csakis a karcsú termet
               divatos. Az egész társaság kinevetne, ha fűző nélkül gurulnék közöttük, mint egy
               hordó!</p>
            <p>Így hát Cilike karcsún és lengén, de egy kissé savanyú képpel mászott fölfelé a
               Csermely-úton s már az első félóra múlva kénytelen volt elismerni, hogy Ellának igaza
               volt; sokkal könnyebben tudna hegyet mászni, ha most nem volna rajta a fűző.</p>
            <p>Radványi Pista volt a vezető s mintha csak szándékosan tenné, a legmeredekebb utakat
               választotta. Úgy határoztak, hogy összebolyongják az egész Zugligetet s aztán a
               „Disznófő”-nél fognak ebédelni.</p>
            <p>- Ott zene is van! - mondta Radványi Pista, - és ebéd után a pázsiton táncolni
               fogunk!</p>
            <p>- Éljen! - ujjongtak a leányok és fiatalemberek s Anti és Dani örömükben
               cigánykereket vetettek. Ebben nagy művész volt mind a kettő s művészetüket mindegyre
               bemutatták a társaságnak, úgy, hogy Blanka már egész tekintélyét összeszedve intette
               őket csendre és nyugalomra.</p>
            <p>Az ebédnél a hangulat még vidámabb volt s Cilike is, miután kipihente magát s egy
               képes levelező-lapot írt Lacinak, amelyet mindnyájan aláírtak, egy kissé jobban
               érezte magát.</p>
            <p>De ebéd után, mikor tényleg táncra penderültek a pázsitos téren, egyszer csak
               félrehívta Ilust.</p>
            <p>- Te, én nem bírom tovább, - súgta a fülébe. - Le kell vetnem a fűzőmet. Mit
               csináljunk?</p>
            <p>Ilus részvéttel karolta át a sápadt Cilikét.</p>
            <p>- Tudod mit, gyerünk be az erdőbe, mintha sétálni mennénk s ott a bokrok között
               leveted. Senki sem fogja meglátni!</p>
            <p>- De hová rejtsük el?</p>
            <p>- Betesszük a napernyődbe. Hiszen tudod, hogy az milyen jó rejtekhely.</p>
            <p>Cilike arca fölvidult s a két barátnő a következő pillanatban eltünt a fák és bokrok
               között, senki sem vette észre őket.</p>
            <p>Negyedóra mulva Cilike vidáman, jókedvűen, piros arccal, mosolygó szemmel táncolt a
               többiekkel együtt. Meg se látszott, hogy nincs rajta a fűzője, de szegény már annyit
               szenvedett egész nap, hogy most már azt se bánta volna, ha látszik. Éppenséggel nem
               hasonlított egy hordóhoz, mint ahogy reggel magát kifejezte. A fűző pedig, minden
               bajnak okozója, szép vékonyra összecsavarva, szerényen rejtőzködött a Cilike
               napernyőjében, a napernyő meg egy termetes fa törzséhez támasztva pihent a többi
               napernyő, kendő és kalap társaságában.</p>
            <p>Egy szünet közben véletlenül éppen azon fatörzs közelébe telepedtek le a
               fiatalemberek cigarettázni, a leányok citromos vizet inni.</p>
            <p>Még javában pihentek, mikor a cigány újra rázendített egy bosztonra. Radványi Pista
               fölugrott s széles jókedvében két napernyőt fölkapva, azzal kezdett táncolni.</p>
            <p>- Most be fogok önöknek mutatni egy japán táncot, - kiáltott vígan s mind a két
               napernyőt kinyitva akarta azokat ujjahegyén egyensúlyozni.</p>
            <p>Cilike fölsikoltott s a napernyője után kapott. De már későn. Radványi Pista már
               kinyitotta s a szerényen, félénken meglapuló fűző kihullott belőle, karcsú,
               halcsontos, összegöngyölt termete szétnyúlt, öt méter hosszú zsinórja gyászosan
               lengett utána s szomorúan, egész hosszában és szélességében terült el a földön.</p>
            <p>Radványi Pista álmélkodva bámult reá, nem értette meg hirtelen az összefüggést,
               hogyan került elő a napernyő rejtelmes mélyéből ez a diszkrét toalett-cikk.</p>
            <p>De a leányok valamennyien már hahotázva, sikoltva ugráltak föl s Ilus gyorsan
               borított reá egy nagy kendőt.</p>
            <p>Mindnyájan nevettek, csak Cilike horgasztotta le restelkedve a fejét; Ella pedig
               sietve keresett elő egy ujságpapirost, abba belegöngyölte a fűzőt s aztán
               elsülyesztette a Jani felöltőjének jótékony, mély zsebébe...</p>
           
         </div>
         <div type="chapter">
            <head>
          VII. A megsült kalap.
            </head>
            <p>Azon az emlékezetes zugligeti kiránduláson, mikor a Cilike levetett fűzője olyan
               áruló módon került ki a napernyőből, még egy más baleset is történt, még pedig nem is
               kizárólag Cilikével, - hanem az egész társasággal.</p>
            <p>Napfényes, ragyogó idő volt, mikor elindultak. Még a délutáni táncnál is a tisztáson,
               kedvezett az idő, bár itt-ott már kezdtek felhők gyülekezni. De azokat senki sem
               vette észre, senki sem figyelt arra.</p>
            <p>Csathó Bandi, a fiatal mérnök, aki ezen a napon föltünő sokat forgolódott Ilus körül,
               azt indítványozta, hogy uzsonna előtt tegyenek egy sétát. Ő tudott egy gyönyörű, nagy
               rétet, nem messze a „Disznófő”-től, ahol sok szép mezei virágot lehetett szedni.</p>
            <p>Hogyne fogadták volna örömmel ezt az indítványt! Virágot szedni! Mezei virágot! Nagy,
               nagy bokrétákat, amelyekből otthon még napok múlva is kiárad a mező, a rét illatos
               füvének édes lehellete. Hiszen ez minden kirándulás tulajdonképpeni célja!</p>
            <p>Csak Ella aggodalmaskodott kissé. Talán mégis sok lesz már a jóból. A kis baba
               elfárad. Nem bír messzire menni. Jobb lenne talán itt maradni. Hiszen eleget sétáltak
               ma már.</p>
            <p>- Kis mama, - nevettek a leányok, - te mindig olyan aggodalmas vagy! Ne rontsd el az
               örömünket!</p>
            <p>- Majd visszük a babát fölváltva, ha elfárad, - ajánlkoztak a fiatalemberek. Jani
               pedig nem szólt semmit, hanem már ölbe is vette a szőkefürtös, fehérruhás kisbabát s
               aztán sétapálcáját magasra emelve: - Előre! - vezényelt a kis csapatnak.</p>
            <p>Vígan nevetve, tréfálva kapaszkodtak föl a meredek kis hegyi ösvényen.</p>
            <p>Odafönt a hegytetőn tényleg egy gyönyörű, vadvirágos rét terült el.</p>
            <p>A zöld füvet egészen ellepte a sok tarka virág. A margitvirág fehér csillagfeje
               aranyszemével csakúgy mosolygott és kínálta magát. A harangvirág lilaszín
               harangocskái szinte csilingeltek. A vadrepce aranysárga fürtei fölött méhek
               zümmögtek. A galagonya fehér díszben pompázott s az apró, kék pillék, tarkaszárnyú
               pávaszem-pillangók, aranyos zöldhátu bogarak cikáztak, repdestek a virágok
               fölött.</p>
            <p>Szép volt az erdő, sötét, árnyas fáival, madárdalos zöld lombjával, - de az a kis
               vadvirágos tisztás itt fönn a hegytetőn, százszínű pompájában, napsugaras
               ragyogásban, mely olyan volt, mint egy nevető leányszem, még sokkal szebb volt.</p>
            <p>A leányok ujjongva, dalolva rebbentek szét virágot szedni. A kisbaba is lekívánkozott
               apja öléből s vígan hempergett a selymes fűben. Ella leült melléje. Ő nem szedett
               virágot. Ő már kis mama volt és vigyázott a gyermekére.</p>
            <p>Egyszerre csak sötét árnyék borúlt a rétre. A napsugár teljesen eltünt.</p>
            <p>Ella fölnézett az égre. Csúnya, fekete, sűrű felhők gomolyogtak odafönt. És egyszerre
               éles, hideg szél sivított végig. Vihar közeledett.</p>
            <p>Ella aggódva állott föl s szétnézett, merre vannak a leányok, fiatalemberek. Jani
               futva jött át a réten s kiáltott a többieknek is, hogy jőjjenek.</p>
            <p>- Úgy látszik, eső lesz, kis mama, - kiáltott. - Siessünk le a vendéglőbe!</p>
            <p>Még ki sem mondta egészen és már lecsapott a heves, hirtelen jött zápor. Kövér, nagy
               cseppek hullottak alá, nem egyenként, nem szerény kíméletességgel jelentve
               megérkezésüket, hanem valamennyien egyszerre, úgy, mintha dézsából öntötték
               volna.</p>
            <p>A leányok, fiatalemberek kacagva, sikoltozva futottak össze. A rét közepén állt egy
               magányos, terebélyes szilfa, valamennyien odamenekültek.</p>
            <p>A jó szilfa védőleg terjesztette ki ágait és mintha megigérte volna, hogy lombjai
               alatt védelmet fognak találni.</p>
            <p>Esernyő persze egyiknél sem volt, csak Cilikénél egy piros napernyő és Janinál meg
               Csathó Bandinál egy-egy felöltő.</p>
            <p>Jani azonnal beburkolta az ő felöltőjébe a kis babát és ölébe vette. Az ott meg volt
               védve jól, s mint egy meleg, puha fészekből kacagva nézett ki a világba, a szakadó
               záporba. Tetszett neki ez a mulatság!</p>
            <p>A Csathó Bandi felöltője az Ilus vállára került, Cilike pedig büszkélkedve nyitotta
               ki a napernyőjét.</p>
            <p>- Ha valamennyien meg is fogtok ázni, én nem! - jelentette ki büszkén s hálás
               tekintetet vetett a piros selyemnapernyőre.</p>
            <p>- Nyári zivatar, hamar el fog múlni, - vígasztalta Radványi Pista a társaságot,
               amelynek különben nem is volt szüksége vígasztalásra. Egyáltalában nem vették
               tragikusan a dolgot, hanem vígan kacagtak és tréfálkoztak.</p>
            <p>Az eső azonban csak nem akart megszünni. Ellenben a vendégszerető szilfa úgylátszik,
               megúnta a mulatságot és lassankint kinyitogatta hajlékának ablakait az esőnek.</p>
            <p>Az átázott lombokról itt is, ott is kezdett lecsöpögni a víz. Először Blanka
               sikoltott föl, hogy a nyakába csurog az eső, azután Ella. Nem telt bele öt perc, már
               valamennyien úgy áztak a fa alatt, mintha csak künn állottak volna a rét közepén.</p>
            <p>Csak Cilike állott rendületlenül a piros selyemernyővel a kezében és nevetett. De
               egyszerre megszünt ő is nevetni. Átázott a vékony selyem is. Már nem nyujtott semmi
               védelmet. Ellenben szép kis piros patakokban folyt le róla a víz a Cilike fehér
               ruhájára, be a nyakába, végig a hátán.</p>
            <p>- Tudjátok mit? - mondta Jani. - Most már úgyis mindegy. Itt is ázunk, ott is ázunk.
               Ez az eső úgylátszik, nem fog megszünni egyhamar. Menjünk le a vendéglőbe. Ott
               legalább fedél alatt leszünk.</p>
            <p>És mentek. Nem, - szaladtak. Azaz szaladtak volna, hogyha a vendégmarasztaló, agyagos
               sár bele nem kapaszkodik a cipőjükbe. Persze a leányoknak kivágott cipőjük volt,
               amelybe a víz is belefolyt.</p>
            <p>Egyszerre Cilike nagyot kiáltott. Az történt ugyanis, hogy az egyik cipője úgy
               beleragadt a sárba, hogy amint ki akarta húzni a lábát, a cipő ottmaradt s ő
               harisnyában lépett tova.</p>
            <p>A kis Anti és Dani lovagiasan kiszedték a cipőt a vizes agyag közül s
               visszasegítették Cilikének a lábára, amely közben természetesen csuron vizes
               lett.</p>
            <p>Végre nagynehezen, sok küzdelem és viszontagság után megérkeztek a vendéglőbe,
               amelynek fedett terraszán vígan szólt a zene és nyugodtan sörözgettek a vendégek.</p>
            <p>Akik idejekorán idemenekültek és nem áztak meg, azok most el nem titkolható
               kárörömmel nevetve nézték az elázottan, csatakosan, sárosan érkezőket.</p>
            <p>A vendéglősné hamarosan betessékelte őket a mosókonyhába, ahol már be volt fűtve,
               vígan lobogott a rőzse a nagy tűzhelyen s egypár kárvallott asszony és leány már
               szárítgatta a vizes ruháit a tűz mellett.</p>
            <p>A férfiak bevonultak egyik szobába; ők nem sokat törődtek a nedves ruhákkal. De a
               leányok kijelentették, hogy addig nem mozdulnak innen, amíg egy kissé legalább rendbe
               nem hozzák magukat.</p>
            <p>Hát siralmas látvány is volt az a sok szép, könnyű, színes nyári ruha, az
               bizonyos.</p>
            <p>A Cilike fehér ruhája a szivárvány minden színében pompázott. A napernyőjéről piros
               lé csurgott le reá, a tarka virággal és szalaggal ékesített kalapjáról meg zöld,
               sárga, kék és fekete... A kivágott kis szürke cipője helyett meg sárga
               agyagbocskorokat viselt...</p>
            <p>De a többiek is hasonlóképpen voltak ellátva. Egymásra néztek és nevettek. Csak Ilus
               menekült meg ép bőrrel, - illetőleg ép ruhával a Csathó Bandi felöltője alatt, no
               meg a kis baba.</p>
            <p>Cilike levetette blúzát, kicsavarta és fölterítette száradni. A buzgó, jószívű
               vendéglősné azt ajánlotta neki, hogy tegye a kalapját is száradni, be a sütőbe, ott
               jó meleg van. Cilike azt is megtette.</p>
            <p>A tűzhely előtt egy termetes asszonyság állt, aki a zöld selyemblúzát szárítgatta.
               Olyan széles és kövér volt, hogy terjedelmes alakja az egész tűzhelyet elfoglalta. A
               lányok nevetve integettek egymásnak. A terebélyes hölgynek a nyaka, válla, karja,
               háta egészen zöld volt. Ő nem fogta fel olyan vígan a dolgot, mint a lányok, hanem
               nagyokat fújva sopánkodott:</p>
            <p>- Jaj, jaj, a gyönyörű ruhám! A drága ruhám, oda van...</p>
            <p>A mosókonyha tele volt apró kis csirkékkel, melyek az eső elől idemenekültek s most
               ijedten, riadtan szaladgáltak a sok idegen vendég között. Főleg a terjedelmes hölgy
               lábai körül szaladgáltak, aki idegesen, bosszúsan kapkodta a lábait s közben folyton
               sopánkodott.</p>
            <p>Olyan mulatságos, komikus volt ez, hogy a lányok majd megpukkadtak a nevetéstől. És
               nevetve nézegették egymás ázottan, csapzottan lecsüngő frizuráját, sárfoltokkal ékes
               ruháját - és soha olyan jól nem mulattak, mint ott lent a mosókonyhában.</p>
            <p>Közben az eső megállott, a nap kisütött, az utak felszáradtak, lehetett indulni.</p>
            <p>Jani kopogtatott a mosókonyha ajtaján.</p>
            <p>- Siessetek. Indulhatunk hazafelé.</p>
            <p>Cilike sietve kapta le a blúzát a szögről, ahova fölakasztotta volt.</p>
            <p>- Nézzétek, már egészen száraz! - kiáltott diadalmasan, meglobogtatva a blúzt.</p>
            <p>Nem vette észre, hogy egy mosó-teknő előtt áll, amely tele volt vízzel. És amint
               diadalmasan lobogtatja a blúzt, beleejti a teknőbe. Most még vizesebb lett, mint
               azelőtt volt.</p>
            <p>Már nem volt idő, hogy újra megszárítsa. Úgy kellett fölvennie vizesen, a többiek
               hangos hahotája közben.</p>
            <p>- De legalább a kalapom száraz! - vigasztalta magát s kivette kalapját a sütőből.</p>
            <p>Száraz volt, az igaz, csakhogy egy oly alaktalan tömeggé zsugorodott össze, hogy azt
               föl nem tehette a fejére. A teteje hegyesre kinyúlt, a széle zeg-zúgosan csüngött le,
               a szalag és a virágok fölismerhetetlen rejtély gyanánt lógtak az oldalán. És olyan
               csodásan zörgött az egész, mint a száraz szalma.</p>
            <p>- Ezt alaposan megsütötted, - nevettek a lányok. - Elteheted emlékül a mai
               kirándulásra.</p>
            <p>Aztán útnak indult a kárvallott kis csapat, úgy, amint már kiránduláson szokásos,
               vizesen, sárosan, de azért vígan, jókedvűen s Cilike a kezében lóbálva vitte a
               megsült kalapot.</p>
           
         </div>
         <div type="chapter">
            <head>
               VIII. A báli cipő.
            </head>
            <p>Nagy volt az izgalom és az öröm Somkúton. Cilike levélben bejelentette a látogatást
               néhány napra.</p>
            <p>- Ne ijedjetek meg! - harsogta Teréz néni a gyermekeknek, Tercsinek, Ducinak és
               Jankónak, - Cilike itt lesz, biztosan fogja megint valami baleset érni. Hát csak
               vigyázzatok, rendben legyen minden, nehogy ti legyetek valaminek az okai, mert
               összetöröm a csontjaitokat!</p>
            <p>Tercsike, Duci és Jankó elrohantak, mert tudták, hogy Teréz néni hamarosan szeret
               itéletet tenni s igen hirtelen kézzel végre is hajtja azt.</p>
            <p>Sietve tartottak szemlét a gyermekszoba, a gyümölcsösfák és a majorság-udvar fölött s
               aztán átvágtattak Gyárfás Gizihez és Erzsihez, megvinni nekik az örömhírt: Cilike
               holnap érkezik!</p>
            <p>Gizi és Erzsike nyomban elhatározták, hogy az összes somkúti ismerős fiúkkal és
               leányokkal kivonulnak holnap az állomáshoz, ünnepélyesen fogadni Cilikét, aki oly
               régen nem volt már Somkúton. Virágot is fognak vinni, mindegyik egy-egy szép kis
               rózsabokrétát, hadd lássa Cilike, mennyire szeretik őt itt s milyen örömmel
               várják.</p>
            <p>Cilike ezalatt pedig buzgón csomagolt és búcsúzkodott barátnőitől, ismerőseitől s
               Ellától, meg Jani sógorától.</p>
            <p>- Csak azt sajnálom, - mondta Ella, - hogy nem kisérhetünk ki a vasútállomáshoz. De
               olyan korán reggel indul a vonat, hogy én olyankor még - a kis baba miatt - nem
               mehetek ki, éppen akkor kell füröszteni. Janinak pedig a hivatalba kell menni.</p>
            <p>- Ugyan kérlek, - mondta Cilike - ne aggódj emiatt. Ki tudok én menni magam is.
               Hiszen oly közel van ide az állomás - gyalog is kisétálhatok, kocsi sem kell. Csak a
               szobaleány hozza el a poggyászomat.</p>
            <p>Úgy is történt. Másnap reggel korán Cilike útra kelt, vígan és boldogan, mert hiszen
               Teréz néniékhez mindig örömmel ment.</p>
            <p>A Damjanich-utcától a keleti pályaudvarig igazán nincs messze s Cilike ezt a rövid
               útat szinte táncolva tette meg. Könnyű, fürge lépésekkel sietett előre, míg Mari, a
               szobaleány a kis kézitáskával lassabban haladt utána.</p>
            <p>Amint átmentek az úton, hogy kiérjenek a Rottenbiller-utcába, egyszerre Cilike
               felszisszent és megállt.</p>
            <p>- Jaj Mari, - kiáltott ijedten, - nem tudok tovább menni! Valami megfogta a
               lábamat!</p>
            <p>Mari odasietett és műértő szemmel nézett a Cilike lábára.</p>
            <p>- Beleakadt a kisasszony cipőjének a sarka a villamos vasúti sínbe. Tessék gyorsan
               kihúzni, mert mindjárt jön a villamos.</p>
            <p>Cilike húzta, Mari segített s szerencsésen kiszabadították a Cilike lábát, mielőtt
               még egy villamos látható lett volna. De a cipősarka a küzdelemben úgy meglazult, hogy
               csak a legnagyobb óvatossággal tudott tovább menni Cilike. Az első vigyázatlan
               mozdulatnál leesett volna az egész sarok.</p>
            <p>Szerencsésen kiértek azonban idejében az állomáshoz s pár perc mulva minden további
               baleset nélkül már fent volt a vonatban Cilike.</p>
            <p>Egyedül ült egy félfülkében és nagyon, nagyon jól érezte magát.</p>
            <p>Olyan rég nem volt már Teréz néniéknél, majdnem egy éve. Alig várta már, hogy
               viszontláthassa őket, meg a leányokat, Gizit és Erzsikét. Mennyi beszélnivalója is
               lesz velük! Óh, ők megértették őt mindig, éppen úgy, mint Kende Ilus; sokkal, sokkal
               jobban szereti őket, mint összes budapesti barátnőit.</p>
            <p>Milyen érdeklődéssel vannak ők hosszú menyasszonysága iránt! Jól tudja, érzi, hogy
               csupa szeretetből, minden írigykedés nélkül érdeklődnek és vesznek részt mindenben.
               Nekik bizalommal beszélhet Laciról és mátkaságuk minden viszontagságáról és
               felolvashatja nekik a leveleket is, amiket Lacival írnak egymásnak, ők nem
               gúnyolódnak a háta mögött és nem nevetik ki érte.</p>
            <p>Cilike egészen elérzékenyült, mikor erre gondolt s menten előszedte a kis tarsolyából
               Laci legutolsó leveleit, amelyeket mindig magánál hordott.</p>
            <p>Újra és újra átolvasta s mikor eszébe jutott, hogy még csak öt hónap van hátra a Laci
               hazajöveteléig, hát olyan jó kedve kerekedett, hogy táncolni szeretett volna.</p>
            <p>- Ha-za-jön! Ha-za-jön! La-ci-ha-za-jön! - kattogták a kerekek víg, pattogó ütemben s
               olyan ritmikusan, hogy Cilike önkéntelenül is dúdolni kezdett.</p>
            <p>Majd széles jókedvében fölugrott az ülésről s a keskeny fülkében víg táncot kezdett
               lejteni. Már persze amennyire táncolni lehet az ablaktól az ajtóig tíz lépés hosszú
               és két lépés széles helyen. De azért a two-stepp, meg a pulyka-tipegő, meg a
               medvetánc, meg a többi bolondos új táncfigura egy-két mozdulatát csak
               végigtipeghette, tapoghatta, ugrálhatta Cilike - éppen eléggé arra, hogy cipőjének a
               meglazult sarka az ugrálás közben egyszerre csak egészen leváljon s ő a vonat egy
               hirtelen zökkenésénél hanyatt essék az ülésen s onnan a következő percben le a
               földre.</p>
            <p>Szerencse, hogy teljesen egyedül volt, lefüggönyözött ablaknál s így ennek a nem
               egészen díszes táncfordulatnak senki élő szemtanuja nem volt.</p>
            <p>Cilike hirtelen felugrott, de amint talpra állott, majdnem újra hanyatt esett.
               Ugyanis csak az egyik talpára állhatott, mert a másikról hiányzott a sarok - még
               pedig természetesen magas sarok.</p>
            <p>- Most mit csináljak, - töprengett magában Cilike, búsan nézegetve a levált sarkot a
               földön, - világos, hogy így nem állíthatok be Teréz néniékhez. Előbb azt hinnék, hogy
               megsántultam s aztán jól kinevetnének ezért a balesetért! Hogyan segítsek most
               magamon - még pedig hamarosan, mert egy negyedóra mulva már Somkuton vagyunk!</p>
            <p>Egyszerre eszébe jutott, hogy a táskájában van egy pár vadonatúj, kivágott fehér báli
               cipője. Ezt fogja fölhúzni. Ha nem is egészen stílszerű báli cipőben utazni, mégis
               inkább ezt, mintsem sántikálva odabicegni Teréz néniék elé...</p>
            <p>No de hát csak gyorsan, gyorsan, mert már nagyon rövid az idő - és Somkuton csupán
               egy percig áll meg a vonat.</p>
            <p>Sietve lekapta a bőröndjét a hálóból és gyorsan kezdett kicsomagolni belőle.
               Természetesen a cipő a táska legfenekén volt, mindent ki kellett rakni belőle. A
               sietségtől szinte reszkető kézzel dobálta ki Cilike a mindenféle csomagokat,
               dobozokat, blúzokat, ruhákat, melyeket oly gonddal pakolt volt be. Végre megvolt a
               cipő. Éppen ideje, mert már csak öt perce volt.</p>
            <p>Gyorsan lehúzta most a póruljárt cipőjét, betette a bőröndbe s aztán úgy harisnyában
               állva, hamar, hamar dobálta megint vissza a többi csomagot, ruhát és - szent Isten,
               dehogy volt most idő gondos csomagolásra! Hiszen már fütyült a vonat, azonnal bent
               lesznek az állomáson!</p>
            <p>Végre készen volt mindennel, a bőrönd bezárva s ő kimerülten, izzadó homlokkal
               roskadt le az ülésre, hogy fölhúzza a báli cipőjét.</p>
            <p>Föl is húzta szerencsésen - az egyiket. A másikat nem találta sehol. Rémülten,
               ijedten kapkodott ide-oda, lebújt az ülések alá, fölmászott a hálóba, hol a
               poggyászok állanak, ledobálta a párnákat az ülésről - a másik cipő nem volt
               sehol.</p>
            <p>Semmi kétség - a nagy sietségben azt is visszadobta a bőröndbe és bezárta.</p>
            <p>A vonat már lassította a haladását, egyre-másra hallatszott éles sípolása, mely az
               állomásra való beérkezését jelzi, ismerős fák, bokrok, épületek tüntek föl az
               útszélen - egy perc még és benn vannak a kis falusi állomáson...</p>
            <p>És Cilike verejtékező homlokkal, sietségtől elfuló lélekzettel, sírásra görbülő
               szájjal - egyik lábán fehér báli cipővel, másikon fekete fátyol-harisnyával szinte
               kétségbeesetten áll ott és nem tudja mitévő legyen!... Arra már nincs idő, hogy újra
               kicsomagoljon - így kell majd leszállania... És Teréz néninek első kérdése bizonyára
               ez lesz:</p>
            <p>- Cilike, megbolondultál?...</p>
            <p>E pillanatban egy utolsót füttyentett a vonat - és megállott.</p>
            <p>- Somkut, egy perc! - hallatszott a kalauz harsány kiáltása.</p>
            <p>Egy hordárnak előléptetett kis falusi gyerek ugrott föl a lépcsőn. Pista volt, a
               kocsis fia.</p>
            <p>- Tessék ideadni a poggyászt, Cilike kisasszony! - kiáltott.</p>
            <p>Azzal már meg is ragadta a Cilike táskáját és futott vele. Cilike kétségbeesetten
               nézett ki az ablakon.</p>
            <p>Szent Isten... A virágos kis állomás sárga kavicsos perronján ott állottak Teréz
               néni, Miklós bácsi, Tercsike, Jankó, Duci - és Gyárfás Erzsike és Gizike, meg egy
               egész sereg ismerős leány és fiatalember. Mindegyiknek virág volt a kezében s vígan
               integettek Cilike felé.</p>
            <p>- Leszállni! Leszállni! - hangzott a kalauz szava az ajtóban - a vonat már indul!</p>
            <p>Egy pillanatig megfordult a Cilike fejében, hogy ő inkább tovább utazik, kibujdosik a
               világból, de nem száll így le. De a másik pillanatban örömujjongva sikoltott fel s
               majdnem térdre vetette magát egy kis fehér cipő előtt, mely szerényen meghúzódva
               lapult meg a fülke tulsó sarkában.</p>
            <p>Még volt annyi ideje, hogy fölragadja, de már fölhúzni nem volt ideje. Majdnem
               indulóban volt már a vonat s éppen csak hogy leugorhatott róla!</p>
            <p>- Cilike, megbolondultál?... - hallotta a Teréz néni csodálkozó kiáltását s a leányok
               és fiatalemberek felharsanó nevetése között ott állott Cilike oly zavarban, mint
               talán még sohasem volt - s a fehér cipő egyik fele a lábán, a másikat pedig mint egy
               diadalmi jelvényt magasan fent lobogtatta a kezében!...</p>
           
         </div>
         <div type="chapter">
            <head>
               IX. Cilike kávét főz.
            </head>
            <p>Legutolsó viszontagsága óta, - mikor harisnyában és félcipővel a kezében szállott le
               a vonatról Cilike - nagyon csendesen és szerényen viselkedett. Szerette volna, ha
               mindenki, aki akkor jelen volt, végképp elfelejtette volna azt a kis epizódot, ha
               teljesen kitörülik az emlékezetükből - úgy, amint ő is kész volt kitörülni.</p>
            <p>De ez nem ment olyan könnyen. Valahányszor találkozott barátnőivel és a
               fiatalemberekkel, mindig újra fölemlítették és nevettek rajta és Cilike - mit
               tehetett egyebet - velök nevetett.</p>
            <p>Lelke mélyén azonban - az igazat megvallva - szörnyen restellte a dolgot.</p>
            <p>Hiszen ő azzal a titkos szándékkal jött a fővárosból ide falura, hogy mindenkit el
               fog kápráztatni fölényes, előkelő modorával s hogy Teréz nénitől kezdve egészen a
               kis Jankóig mindenki elismerje róla: Cilike most már valóban egészen nagy leány, sőt
               nemcsak leány, hanem tökéletes úri hölgy!</p>
            <p>És ime már a bevonulásával, az első megjelenésével lerombolt mindent. Hogy lehetne
               valakit előkelő úrhölgynek nézni, akinek csak az egyik lábán van cipő!</p>
            <p>Csak természetes, hogy most már mindenki azt mondja: Cilike még mindig a régi!</p>
            <p>Pedig ő a leveleiben, amelyeket Lacinak ír, váltig hangoztatja, hogy most már
               teljesen megváltozott és emberemlékezet óta nem érte semmi baleset.</p>
            <p>Szent fogadalmat tétetett Teréz nénivel, hogy nem írja meg Lacinak az ő dicstelen
               megérkezésének történetét s nagyon igyekezett, hogy most már aztán csakugyan vége is
               legyen mindenféle viszontagságnak.</p>
            <p>A dolog ment is egészen jól. Napokig nem történt semmi s lassanként feledésbe merült
               az eset. Cilike nagyleánysága és menyasszonysága dicsfényétől övezve, boldogan
               trónolt a barátnői, Gyárfás Gizike és Erzsike között s kegyes leereszkedéssel
               tanította meg őket a legújabb divatos táncra, a tangóra, amit ugyan ő maga sem
               tudott, de ezt nem árulta el.</p>
            <p>Egy napon Cilike levelet kapott az öreg Kőváry nénitől - a leendő anyósától, - aki
               azt írta neki, az ő kedves, öregbetűs írásával, hogy nagyon szeretné már látni. És
               miután Juliskának kalapot kell venni a városban, Domokos bácsinak meg a fogorvoshoz
               kell menni, tehát útközben kiszállnak Somkúton egy napra, éppen vasárnapon.</p>
            <p>Lehet képzelni, milyen izgalom keletkezett erre. Cilike a levéllel a kezében alá s
               fel futkosott a szobákban s egyre csak ezt kiáltotta:</p>
            <p>- Holnap van vasárnap! Holnap van vasárnap!</p>
            <p>Míg végre Teréz néni elfogta s lenyomta maga mellé a dívánra.</p>
            <p>- Mindenekelőtt kijelentem, - mondta, - hogy az ebédet, ne ijedj meg, nem te fogod
               főzni!</p>
            <p>- Óh, Teréz néni, - méltatlankodott Cilike - azt hiszi talán, hogy nem tudok egy
               ebédet megfőzni?</p>
            <p>- Azt nem hiszem, - mosolygott Teréz néni. - Csak azt nem akarom, hogy leendő
               apósodon és anyósodon esetleg mérgezési tünetek mutatkozzanak, mert amilyen izgatott
               most vagy, még tintát öntenél a levesbe, vagy hagymát és sót tennél a tortába!</p>
            <p>- Óh, Teréz néni, mit nem képzel rólam! - nevetett Cilike egy kissé sértődve, de
               azért alapjában véve örült, hogy nem kell a konyhába kimennie, mert így biztosan nem
               éri semmiféle baleset. - De legalább a feketekávét kérem engedje meg, hogy én
               készítsem el. Én nagyon jó feketekávét tudok készíteni!</p>
            <p>- Jól van, nem bánom, azt elkészítheted. És holnap reggel a vasúthoz is kimehetsz, a
               gyermekekkel együtt. Hátha Juliska is fehér báli cipőben érkezik meg?...</p>
            <p>Cilike egy csókkal tapasztotta be a Teréz néni száját s aztán trillázva szaladt ki a
               szobából. Gyorsan át kellett sietnie Gizihez és Erzsikéhez, hogy velök is közölje a
               nagy újságot s egyúttal őket is meghívja a holnapi ebédre.</p>
            <p>*</p>
            <p>Megérkeztek a kedves vendégek s Cilikénél nem volt senki sem boldogabb.</p>
            <p>Ujólag meggyőződhetett róla, hogy mennyire szeretik őt a Laci szülei s hogy máris
               igazán leányuknak tekintik, a kis Juliska meg testvérének.</p>
            <p>Elhalmozták ajándékokkal: Juliska egy sajátkezűleg hímzett szép tarsolyt hozott neki,
               Domokos bácsi egy karkötő-órát, Kőváry néni pedig, a finomlelkű, gyöngéd szívű jó
               anya tudta, hogy mivel szerez Cilikének legnagyobb örömöt. Elhozta a Laci összes
               leveleit, amelyeket haza írt azóta, mióta lent volt Boszniában.</p>
            <p>Mindegyik levélben legalább egy-két oldalon át szó volt Cilikéről s Cilikének könny
               gyűlt a szemébe, látva, olvasva azt a mély, igaz szeretetet, amely minden sorból,
               minden szóból kiragyogott.</p>
            <p>Itt nem tréfálkozott Laci, mint ahogy vele szokott a leveleiben, hanem komoly,
               férfias lelke egész őszinteségében nyilatkozott meg az édesanyja előtt.</p>
            <p>Cilike százszor is megcsókolta a Kőváry néni kezét, mialatt a leveleket olvasta s
               bizony az ebéd alatt is nagyon szórakozott volt, mert folyton a köténye zsebébe
               rejtett kedves, drága levelekre gondolt.</p>
            <p>Óh, milyen hálás volt Teréz néni iránt, hogy már előre fölmentette az ebédfőzés
               gondjai alól és mennyire összerezzent, mikor Teréz néni ebéd végeztével odaszólt
               neki:</p>
            <p>- Cilike, hozd be a feketekávét a dohányzószobába.</p>
            <p>Persze arról egészen megfeledkezett, hogy ezt magára vállalta. Esze nélkül rohant ki
               a konyhába; szerencsére volt a kamrában frissen pörkölt kávé, azt gyorsan
               megdarálta, a pótkávéval felöntött vizet addig föltette forrni s míg a víz fölforrt,
               még egyszer elővette a Laci leveleit...</p>
            <p>De nem olvasta mind át, csak az egyiket s egy pillanatig elábrándozott...</p>
            <p>- „Számolom a napokat, édesanyám, - írta Laci - amikor újra fogom láthatni az én
               édes, aranyos kis Cilikémet! Ne vegye rossznéven édes jó anyám, magukat is,
               mindegyiket óhajtom már látni, de szívem minden gondolata türelmetlen vágyódással
               repül az én drága kis menyasszonyom felé”...</p>
            <p>- Ez én vagyok! - ujjongott magában Cilike s miután egy oldalpillantással
               meggyőződött róla, hogy Zsófi, a szakácsné nem néz oda, hamar megcsókolta a
               levelet.</p>
            <p>Közben a víz forrni kezdett s Cilike elandalogva, elábrándozva töltögette lassanként
               bele a zubogó pótkávés vizet a kávémasinába. Észre sem vette, hogy milyen gyorsan
               lefolyt, sokkal gyorsabban, mint máskor s mikor készen volt, kitöltötte az ezüst
               kávéskannába és gyorsan bevitte.</p>
            <p>Éppen idejében érkezett. A vendégek átmentek már a dohányzóba, Miklós bácsi, Domokos
               bácsi már szivarra gyujtottak s Teréz néni már idegesen nézegetett az ajtó felé,
               mikor Cilike belépett.</p>
            <p>- Köszönöm, kislányom, - mosolygott feléje Domokos bácsi, akinek Cilike legelőször
               töltötte ki a feketekávét. - Ebéd után egy jó szivar, meg egy csésze jó erős, forró
               feketekávé, ennél nagyobb élvezet nincsen a világon.</p>
            <p>- Én egy kis tejet is kérek hozzá, - mondta Kőváry néni - magad főzted, ugy-e
               kislányom?</p>
            <p>- Igen, én főztem - mondta Cilike büszke önérzettel s hirtelen el nem tudta képzelni,
               miért tette le mindegyik vendég a csészét a kezéből. Domokos bácsi elkezdett köhögni,
               Teréz néni pedig meg se kóstolta, csak ránézett s úgy ugrott föl a székről, mintha
               puskából lőtték volna ki.</p>
            <p>- Mit csináltál, Cilike? - kiáltott riadtan, - miféle kávé ez?</p>
            <p>Cilikének a szája is nyitva maradt bámulatában. Mi történt? Hiszen ő nem csinált
               semmi ügyetlenséget! Hirtelen a zsebéhez kapott, vajjon nem főzte talán a leveleket
               is bele a kávéba?... Nem, nem, a levelek ott voltak mind sértetlenül... De hát akkor
               mi baja Teréz néninek?...</p>
            <p>E pillanatban megjelent az ajtóban Zsófi szakácsné, kezében tartotta a kávédarálót és
               kaján arccal szólt:</p>
            <p>- Cilike kisasszony benne felejtette a kávét a darálóban. Csak a pótkávét öntötte
               föl. Ne tessék meginni.</p>
            <p>Azzal összeszedte a kávéscsészéket, kávéskannát, kivitte s tíz perc mulva diadalmas
               arccal tért vissza, ezúttal kifogástalan jó kávéval.</p>
            <p>De hol volt már akkor Cilike?...</p>
            <p>Úgy kiszaladt a szobából, mintha ott se lett volna, de azért még hallotta a kitörő
               nevetést s a Teréz néni harsogó hangját, aki hangosan kiáltotta:</p>
            <p>- Cilike, Cilike, ne ijedj meg, ezt már mégis megírjuk Lacinak!...</p>
           
         </div>
         <div type="chapter">
            <head>
            X. Marci, a kis malac.
            </head>
            <p>Sok időbe telt, amíg Cilikét, aki a kávéfőzés balsikere után elrejtőzött a szobájába,
               ki tudták csalogatni onnan.</p>
            <p>Juliska, Gizike és Erzsike küldöttségileg mentek érette, de Cilike bevette magát a
               díván sarkába, betakarta a fejét egy csomó párnával és nem akart kimozdulni.</p>
            <p>Onnan a párnák alól nyöszörögte, hogy ő ezt a balesetet túl nem éli, hogy soha többet
               nem tud az anyósának és apósának a szeme közé nézni s hogy most már bizonyosan az
               egész világ rajta fog nevetni.</p>
            <p>Csak mikor a jó Kőváry néni is bejött a szobájába és elmesélte, hogy valamikor,
               régen, mint egész fiatal leányt őt is érte egy hasonló baleset, hogy ugyanis ecetet
               töltött rum helyett a vendégeknek a teájába, akkor vigasztalódott meg egy kissé
               Cilike s merte kidugni a fejét a párnák közül.</p>
            <p>- Menjünk le a kertbe, - indítványozta Teréz néni, - majd megmutatom a baromfi-udvart
               is.</p>
            <p>A baromfi-udvar volt a Teréz néni büszkesége. Senkinek olyan gyönyörű fajtyúkjai,
               kakasai, emdeni lúdjai nem voltak, mint neki, no és a malacok, azok meg éppen
               ritkaságszámba mentek. Cilike azt állította, hogy Teréz néni mindennap sajátkezűleg
               megmosdatja és megfésüli őket, olyan tiszták, rózsaszínűek, kedvesek voltak.</p>
            <p>Teréz néni indítványát valamennyien szívesen fogadták, legszívesebben azonban Cilike,
               mert azt remélte, hogy majd a kertben meg az udvaron hamarosan megfeledkeznek az ő
               legújabb balesetéről.</p>
            <p>A gyermekek, Tercsi, Jankó és Duci előre vágtattak, Juliska, Gizi és Erzsike
               közrefogták Cilikét s így csakugyan kijutottak a kertbe, anélkül hogy bárki csak egy
               szó célzást is tett volna a kávéra.</p>
            <p>Gyönyörű, ragyogó meleg tavaszi délután volt. A gyümölcsfák teljes virágjukban
               pompáztak, a fű olyan puha és selymes volt, mint egy gyermeknek a haja s olyan fényes
               smaragdzöld, mint csak tavasszal szokott lenni.</p>
            <p>S a ragyogó, üde zöld közepette a cseresznyefák és meggyfák mintha hóval lettek volna
               borítva s minden kis fuvallatra mintha apró, fehér pillangók röpködtek volna a
               levegőben s lassú libbenéssel szálltak le a ringó fűszálakra.</p>
            <p>- Óh, beh gyönyörű itt, - sóhajtotta Cilike önkénytelen elragadtatással. -
               Tudjátok-e, hogy minden évszak között legszebb a tavasz, én legalább a legjobban
               szeretem! És nincs szebb, mint egy virágzó cseresznyefa!</p>
            <p>- Olyan éppen, mint egy óriási nagy menyasszonyi bokréta! - mondta Erzsike.</p>
            <p>- Ez téged illet meg, Cilike, - tette hozzá Gizike s mind a négy leány megállott egy
               virágzó cseresznyefa alatt, amelynek minden ága oly sűrűn tele volt hófehér virággal,
               hogy egyetlen kis zöld levélke sem látszott ki.</p>
            <p>Cilike kissé elpirult örömében a kedves célzás hallatára s két karját kinyújtva
               magához húzott egy ágat, gyönyörködve nézegette s aztán a fejére illesztve
               mondta:</p>
            <p>- Menyasszonyi koszorúnak sem volna rossz!</p>
            <p>- Gyönyörű! Gyönyörű! - kiáltották a leányok egyhangulag és Juliska vígan tapsolni
               kezdett.</p>
            <p>- Jaj, csak már minél előbb megvolna az esküvőd, Cilike, - kiáltotta hévvel. - Egy
               gyönyörű új rózsaszín ruhát kapok akkor s anyuska megigérte, hogy éppen öt
               centiméterrel lesz hosszabb, mint ez!</p>
            <p>- Leányok, Cilike, Juliska, Erzsike, Gizike, - harsogott most Teréz néni hangja át a
               kerten, - jőjjetek a baromfi-udvarba. Mi is oda megyünk.</p>
            <p>A leányok sietve indultak a hang irányába, csupán Cilike nem tett többet, mint egy
               fél lépést s aztán mozdulatlanul állt meg és egy nagyot sikoltott. A leányok ijedten
               futottak hozzá.</p>
            <p>- Mi az, Cilike, mi történt?</p>
            <p>Cilike még mindig ott állott mozdulatlanúl, csak a fejét rázogatta, a nyakát forgatta
               s nagyon furcsa arcokat vágott.</p>
            <p>- De hát mi bajod, Cilike? - kérdezték újra a leányok és csodálkozva néztek reá.</p>
            <p>- Jaj, jaj, a hajam, a hajam, - nyögte Cilike, - megakadt a cseresznyefa ágában!</p>
            <p>- Majd én segítek, - ugrott oda Gizike, - s megfogta az ágat, amely Cilike haját
               fogva tartotta. De ebben a percben valami csodálatos dolog történt. A lehajlott ág
               visszapattant s rajta függve maradt a Cilike fürtjeinek egy része. Olyan volt a barna
               hajcsomó a fehér virágok közt, mint egy madárfészek.</p>
            <p>Cilike persze nem vette észre, ő csak örült, hogy feje kiszabadult az önkénytelen
               fogságból, de a leányok hangosan kezdtek nevetni.</p>
            <p>- Cilike, Cilike, nini, hol van fürteidnek tengervészes éje!... Majd elviszik a
               verebek, meg a fecskék!... Jaj de furcsa cseresznye terem ezen a fán! - kiáltozták
               nevetve össze-vissza.</p>
            <p>Cilike ijedten kapott a fejéhez, majd az áruló cseresznyefaághoz.</p>
            <p>- Jaj, jaj, - kiáltotta - soha többet nem fésülködöm divatosan! Soha többet nem
               teszek betétet a hajamba, csak most az egyszer ne áruljatok el, lányok!</p>
            <p>Hirtelen zsebébe gyűrte a huncut kis barna fürtöket s aztán nevetve, tréfálkozva
               siettek Teréz néniék után. Cilike nem győzött magában hálálkodni afölött, hogy senki
               más nem látta ezt a kis balesetet, csak a leányok. Ők pedig bajtársi fogadalmat
               tettek, hogy nem mondják el senkinek...</p>
            <p>A baromfiudvarban ott voltak már valamennyien s kellőképpen gyönyörködtek és
               dicsérték a Teréz néni büszkeségét, a különféle kacsákat, tyúkokat és libákat, mikor
               a leányok futva, nevetve és lihegve megérkeztek.</p>
            <p>- Jaj de édes, jaj de cukros! - kiáltotta Juliska, elragadtatással nézve egy
               rózsaszínű kis malacot, mely ott settenkedett és röfögött a kacsák között.</p>
            <p>- Ez Marci, - mondották a gyerekek büszkén - meg is lehet simogatni, olyan szelíd!
               Marci, Marci, jer ide!</p>
            <p>Marci, a jó falatok reményében, örömteljes röfögéssel közeledett s lehajtott fejjel
               döfölgette, turkálta orrával a földet a gyermekek lába előtt.</p>
            <p>- Édes anyám, nézze, milyen aranyos! - kiáltotta Juliska ragyogó arccal s lehajolt
               megsimogatni a kis malacot.</p>
            <p>Mind odagyűltek Juliska és a kis malac köré, amely ide-oda forgott és még mindig
               várta a jó falatokat, mellyel a gyermekek rendesen meg szokták vendégelni.</p>
            <p>- Vigyázz Juliskám, elpiszkolod a ruhádat - szólt Cilike anyáskodó gondoskodással -
               ott éppen egy tócsa van! Marci nagyon szeret abba belehemperegni! Marci te, hallod-e,
               ne menj olyan közel Juliskához!</p>
            <p>Elővigyázatból oda állott Marci elé, hogy megvédelmezze a Juliska ruháját. E
               pillanatban azonban Marci megúnta a dicsőséget, látta, hogy itt ma nincs kilátás
               semmiféle lakomára s egy hirtelen mozdulattal megfordult és lefeküdt a tócsába. Azt
               nem vette tekintetbe, hogy éppen a Cilike lába előtt hempergett le, aki erre
               elvesztette az egyensúlyt s ráesett a Marci hátára.</p>
            <p>Marci a váratlan meglepetésre visítva, vinnyogva, örült iramodással rohant tova,
               olyan gyorsan, hogy majd elhányta mind a négy lábát, Cilike meg lefordulva a Marci
               hátáról, úgy beleült a tócsa kellős közepébe, mintha csak egy kényelmes karosszékben
               foglalt volna helyet.</p>
            <p>A moziban nem pereghetett volna gyorsabban le mindez, mint ahogy itt történt. Még
               sikoltani sem maradt ideje Cilikének.</p>
            <p>Csak akkor kiállotta el magát, mikor Domokos bácsi és Miklós bácsi fölemelték a
               tócsából s a Teréz néni hangja felharsant.</p>
            <p>- Jézus Mária, a ruhád, Cilike!</p>
            <p>De erre már rohant is Cilike, talán még gyorsabban, mint a kis malac, egyenesen be a
               szobájába. Ezer szerencse, hogy futás közben ki nem estek - a hajfürtök a
               zsebéből!</p>
           
         </div>
         <div type="chapter">
            <head>
               XI. Balesetek láncolata.
            </head>
            <p>Mikor Kőváry néniék másnap délután tovább utaztak X-be, Cilike is velük ment.</p>
            <p>Teréz nénit nem kellett sokat kérlelni, hogy elengedje; nagyon szívesen beleegyezett
               ebbe a kis kirándulásba. Egyúttal felhasználta az alkalmat s egynehány megbízást is
               adott Cilikének.</p>
            <p>- Sokkal jobb, ha te személyesen veszel meg mindent mint ha levélben rendelném meg -
               mondta Cilikének. - Tehát elsősorban is elmégy a Nagler Testvérek fűszerkereskedésébe
               és veszel öt kiló legfinomabb kubakávét, aztán... különben legjobb lesz, ha mindent
               felírok. Ismerem az én Cilikémet, felét, tudom elfelejtené!</p>
            <p>- Ugyan, ugyan, Teréz néni, - méltatlankodott Cilike - hová gondol?</p>
            <p>De azért készséggel adott egy levélpapírt oda Teréz néninek, aki a Cilike szobájában
               sehol sem talált egy darabka papirost sem, amelyre följegyezhette volna
               komissióit.</p>
            <p>- Így, - mondotta aztán, mikor elkészült a meglehetős hosszú listával. - Most aztán
               nesze, itt van ötven korona, ezt tedd a pénztárcádba s ebből fizess ki mindent, amit
               felírtam.</p>
            <p>Cilike gondosan betette a bankjegyet a pénztárcájába, a levélpapírt a táskájába,
               azonkívül még egy levélpapírt és borítékot is tett bele, mert holnap reggel írni
               akart X-ből Lacinak levelet s aztán útra készen sietett ki.</p>
            <p>Három óra távolságra volt vasúton X. Somkúttól, de azért már sötét este volt, mikor
               megérkeztek Cilikéék. Egyenesen a Pannónia-szállodába hajtattak, az egyetlen
               szállodába, amely a kis városban volt; megvacsoráztak s aztán pihenni tértek.</p>
            <p>Cilike Juliskával került egy szobába s persze a két leányka még éjfélkor is
               beszélgetett, nevetgélt, míg Kőváry néni át nem kopogott a falon:</p>
            <p>- Gyerekek, most már aztán csend legyen! Aludjatok! Reggel nem tudtok majd
               fölkelni!</p>
            <p>Erre gyorsan eloltották a gyertyát, de Cilike előbb még odakészítette a kis
               íróasztalra az ablak mellett a levélpapírt és tintát, mert reggel korán ő még írni
               akart Lacinak.</p>
            <p>Persze, hogy elaludták az időt s mikor Domokos bácsi kopogtatott az ajtón, akkor
               ugráltak föl ijedten az ágyból. Gyorsan mosakodtak, öltözködtek, de azért Cilike nem
               engedte el a levélírást. Hiszen csak meg kellett írni Lacinak, hogy ő most a
               szülőivel és Juliskával itt van X-ben, ebben a kedves kis városban, hogy itt ül a
               Pannónia-szálló egyik szobájában és itt is csak reá gondol, mint mindig, örökké, stb.
               stb.</p>
            <p>Kőváry néni és Juliska már kalappal, felöltőben várakoztak, amíg Cilike bevégezte a
               levelet. Aztán ő is hamar feltette a kalapját, közben kiüresítette a táskája egész
               tartalmát, hogy megkeresse a bélyeget, amit szintén hozott magával. Szerencsésen meg
               is találta, aztán gyorsan belette a levelet a borítékba, megcímezte, leragasztotta,
               mindent visszadobált megint a táskájába s aztán rohant le a lépcsőn Kőváry néniék
               után, akik már előre elindultak.</p>
            <p>A legelső levélszekrénybe sajátkezűleg bedobta a levelet s aztán megnyugodva, ragyogó
               arccal, boldog mosollyal ment tovább.</p>
            <p>Domokos bácsi az egyik utcasaroknál elvált tőlük, hogy a fogorvoshoz menjen s ők
               legelőször a kalapüzletbe siettek, hogy Juliskának kalapot válasszanak.</p>
            <p>Ez nem ment nehezen, mert Juliska nagyon szerény, jó nevelésű kislány volt s amelyik
               kalapot az édesanyja kiválasztotta számára, azzal ő meg volt elégedve, s hálásan
               köszönte meg.</p>
            <p>- Most aztán végezzük el a Teréz néni megbízásait, - mondta Kőváry néni.</p>
            <p>- Helyes, - mondta Cilike, - legelőször menjünk a Nagler fűszerkereskedésébe, az itt
               van éppen a szomszédban.</p>
            <p>- Mit kell vásárolnod? - kérdezte a néni.</p>
            <p>- Nagyon sok mindenfélét - nevetett Cilike, - egy egész levélpapírt teleírt Teréz
               néni. Itt van a táskámban.</p>
            <p>Közben már bementek a boltba s Cilike kinyitotta a táskáját, hogy kivegye a
               jegyzéket. De bizony abban mindenféle volt, zsebkendő, kis tükör, fésű, keztyű,
               illatszeres-üvegecske, csak éppen a jegyzék nem volt benne.</p>
            <p>- Elvesztettem, - hebegte Cilike zavartan.</p>
            <p>- Talán a szállodában hagytad, - sietett Juliska segítségére, - jőjj, menjünk vissza,
               keressük meg.</p>
            <p>Cilike hálásan pislantott Juliskára.</p>
            <p>- Valószínűleg ott van, - mondta megkönnyebbülten. - Bizonyosan mikor a bélyeget
               kerestem, kiesett a táskámból. Kedves néni, szíveskedjék itt megvárni minket, egy
               pillanat alatt itt leszünk.</p>
            <p>Kőváry néni helyeslőleg bólintott, türelmesen leült egy székre s a két leány gyors
               léptekkel iramodott tova.</p>
            <p>A szálloda közel volt s pár perc mulva már tűvé tettek mindent a szobában, de a
               jegyzéket nem találták sehol. Juliska még a szenes-ládába is belenézett, a
               szekrénybe, a szekrény alá, sehol semmi.</p>
            <p>Azonban, - óh csodák csodája, - Cilike az íróasztalon megtalálta a levelet, amelyet
               Lacinak írt s amelyet alig egy órával ezelőtt sajátkezűleg dobott be a
               levélszekrénybe. Hogyan került ez ide vissza? Hiszen egészen világosan emlékszik,
               hogy beletette a borítékba, a borítékot megcímezte, leragasztotta, bélyeget is tett
               rá s azután sajátkezűleg dobta be a levélszekrénybe. És most itt van, nyitva, boríték
               nélkül...</p>
            <p>Hát szellemek járnak itt? Miféle varázslat ez?</p>
            <p>- Te Cilike, - mondta Juliska halkan, félénken, mialatt elképedve tanakodtak, hogy
               miféle csodálatos dolog is lehet ez, - vajjon nem a Teréz néni jegyzékét tetted te a
               borítékba, amelyet Lacinak elküldtél?</p>
            <p>Cilike ijedten kiáltott fel:</p>
            <p>- Jézus, Mária!... Az lehet... Valószínűleg elcseréltem a nagy sietségben... Mit fog
               majd szólni ehhez Laci?... És mit fogok én most már vásárolni Teréz néninek?...</p>
            <p>Mélyen lesújtva ment vissza a két leány a boltba. Csak annyit mondtak, hogy a
               jegyzéket nem találták meg sehol, valószínűleg a szobaleány kiseperte reggel, mikor
               takarított. Juliska bajtársi hűséggel el nem árulta volna balsejtelmüket, hogy az a
               jegyzék most már útban van Bosznia felé, pedig igazán nincs ott semmi keresni
               valója.</p>
            <p>- És nem emlékszel semmire, mi volt felírva? - kérdezte a néni.</p>
            <p>- Nem, el sem olvastam, - felelt Cilike zavartan. - Csak azt tudom, hogy öt kiló
               legfinomabb kubakávét említett Teréz néni.</p>
            <p>- Hát vegyük meg legalább a kávét, - mondta vigasztalólag a jó néni, - hogy ne menj
               egészen üres kézzel haza. És ne búsúlj azért úgy, csak soha ennél nagyobb baj ne
               érjen. Majd megrendeli Teréz néni levélben, ami kell.</p>
            <p>A boltos készséggel mérte ki a kávét, becsomagolta, Cilike átvette s aztán ki akarta
               fizetni, abból az ötvenkoronásból, amelyet Teréz néni átadott neki.</p>
            <p>Ismét kinyitotta a táskáját, hogy kivegye belőle a pénztárcáját, - de óh borzalom, -
               most meg a pénztárcát nem találta sehol!...</p>
            <p>Kirázta a táska egész tartalmát, ijedten kapkodott a zsebéhez, a pénztárca nem volt
               sehol.</p>
            <p>Most már a néni is meghökkent, Juliska is, a kereskedő is, ez már komolyabb ügy volt,
               mint az előbbi, a jegyzékkel. Mindenki, aki a boltban volt, keresni kezdte a tárcát.
               Nem került elő sehonnan.</p>
            <p>- Nézzük meg otthon, - indítványozta a néni, - hátha otthon felejtetted?</p>
            <p>Cilike csak intett a fejével, szólni nem tudott és már indult is kifelé.</p>
            <p>- Tessék csak elvinni a kávét is, - szólt udvariasan a kereskedő s utánaszaladva
               átnyujtotta a csomagot, - majd meg tetszik fizetni az árát máskor.</p>
            <p>Cilike gépiesen vette át a csomagot s ment a néni és Juliska után, akik már előre
               siettek.</p>
            <p>Még egy halvány remény él Cilike lelkében. Hátha az utcán vesztette el a pénztárcáját
               s most meg fogja találni?...</p>
            <p>Lehajtott fejjel, földre szegzett tekintettel ment előre. Mindenfelé csak a
               pénztárcát keresve. Bele is ütközött minduntalan a járókelőkbe, de a pénztárcát nem
               találta meg sehol.</p>
            <p>A szobában újra összekerestek mindent, de teljesen eredménytelenül. Cilikének csak
               úgy potyogtak a könnyei s a néni is nagyon komoly arcot csinált, Juliska pedig olyan
               résztvevő szívvel sóhajtozott, mintha csak őt érte volna a kár és bosszuság.</p>
            <p>E pillanatban kopogtak az ajtón, belépett a szobapincér s utána a sürgönykihordó.</p>
            <p>- Ilosvay Cilike kisasszonyt keresem, - mondta a sürgönykihordó.</p>
            <p>- Én vagyok, - felelt Cilike elsápadva és minden izében reszketni kezdett, mert még
               soha életében nem kapott sürgönyt.</p>
            <p>A néni is megijedt kissé, mint az asszonyok rendesen szoktak, ha sürgönyt látnak.</p>
            <p>- Jaj Istenem, csak nincs valami baj? Vajjon nem Laci sürgönyzött? - volt első
               gondolata.</p>
            <p>Közben Cilike reszkető kézzel aláírta a vevényt, aztán kibontotta a sürgönyt és
               hangosan olvasta:</p>
            <p>
               Ne ijedj meg, pénztárcádat
                 ötven koronával itthon fe lejtetted. Teréz néni.
            </p>
            <p>A Cilike kezéből kiesett a sürgöny, a néni pedig hangosan, jóízűen kezdett
               nevetni.</p>
            <p>- No hála Istennek, csakhogy megvan a pénz! Csakhogy nincs semmi baj!</p>
            <p>Lassankint Cilike is felvidult és ő is nevetni kezdett, de azért azt az őszinte
               kérdést intézte magához, hogy tulajdonképpen miért is jött ő most X-be?</p>
            <p>A pénzt otthon felejtette, a rábízott komissiókat nem végezhette el, ellenben Lacinak
               elküldött egy bevásárlási jegyzéket a Teréz néni öregbetűs írásával, ami méltán fogja
               a legnagyobb csodálkozásba ejteni Lacit!</p>
           
         </div>
         <div type="chapter">
            <head>
              XII. Cilike hozománya.
            </head>
            <p>Nagy volt az izgalom Somkúton. Cirkusztársaság érkezett a kis községbe s a szolgabíró
               engedelmével a piactól jobbra elterülő nagy térségen ütötték föl sátorfájukat.</p>
            <p>Afféle kisebb vándor cirkusztrupp volt, de a somkútiaknak, akiknek nem voltak
               világvárosi igényeik, ez is módfölött tetszett.</p>
            <p>A falusi gyerekek egész nap ott ácsorogtak a ponyvasátor körül s élénk figyelemmel
               kísérték a nagy szekérkocsit, amely egyúttal lakásul is szolgált a cirkusz
               személyzetének.</p>
            <p>A cirkusz személyzete állt a „direktor úrból”, aki egyúttal díjbirkózó és
               trapezművész volt, a direktornéból, aki a „magas iskolát” lovagolta; hajdan ő is
               trapezművésznő volt, de abból már kihízott; aztán a leányuk, „Amanda, Kelet
               tündércsillaga”, a tüneményes műlovarnő; két kis fiú, Yameta és Yoshito, japán
               erőművészek, akikről a jó somkútiak sohasem tudták meg, hogy tulajdonképpen
               Csehországban látták meg a napvilágot, valamikor Hanzinak meg Tóninak hívták őket és
               még a mappán se tudták volna megmutatni: merre van a cseresznyefavirág, a felkelő nap
               hazája... No és aztán azonkívül ott volt még a somkúti gyerekek szemében a
               legfontosabb személy: Dummer Auguszt, a bohóc, - aki egy személyben volt a szolga és
               a lóápoló is.</p>
            <p>Mert lovaik is voltak ám, négy vagy öt kiszolgált öreg gebe, azonkívül egy kis ponny,
               két betanított tudós majom és egy állítólag gyönyörű szép, fehér szamár, Oriman,
               amelynek megjelenését és csodás mutatványait minden estére beigérték, de amely
               sohasem volt látható.</p>
            <p>Cilikéék és Gyárfásék természetesen páholybérletet vettek. A „páholy” egy valamivel
               szélesebb deszkaülés volt, mint a többi s egy molyrágta piros takaróval volt
               letakarva.</p>
            <p>De hát mit törődtek a gyerekek ezzel? Tercsinek, Jankónak és Ducinak tündérország nem
               lehetett volna szebb és érdekesebb, mint a kopott kis cirkusz, az ő kezdetleges
               mutatványaival.</p>
            <p>El nem maradtak volna egyetlen este sem.</p>
            <p>És mi tagadás, Cilike, Erzsike és Gizi is szívesen mentek; sőt - nagyleányság ide,
               menyasszonyság oda - otthon, a gyermekszobába bezárkózva, még el is próbálták azt,
               amit „Amanda, Kelet tündércsillaga” produkált. A nagy, öreg, viharvert díván,
               amelyből már itt-ott kicsüngött a lószőr, volt a ló s a három nagy leány, rövidre
               föltűzött ruhával, kecsesen ugrált és hajlongott a díván hátán... Sőt egy abroncsot
               is kerítettek, azt bevonták fehér selyempapírral s aztán a dívánról nekilendülve
               keresztülugrottak az abroncson, úgy mint „Amanda, Kelet tündércsillaga” a száguldó
               ló hátáról... A három nagy leány...</p>
            <p>Tercsi, Jankó és Duci meg a japán erőművészeket és Dummer Augusztot adták elő,
               visítással, csatakiáltásokkal és földön hempergéssel fűszerezve.</p>
            <p>Csak egy dolog fúrta mindnyájuknak az oldalát. Hol van Oriman, a fehér szamár,
               amelynek csodás mutatványai minden este elmaradtak? Miért? Mi ennek az oka? Talán
               nincs is Oriman?</p>
            <p>Jankó és Duci kifürkészték, hogy tényleg van, él, létezik - ott van az istállóban,
               egészen elkülönítve, gyönyörű szép kis állat, hófehér, selymesszőrű, egyszer egy
               aranyos piros nyerget is láttak rajta. És azt is látták egyszer, mikor bekukucskáltak
               a ponyva mögött, hogy Dummer Auguszt egy bottal végighúzott rajta, a szamár ordított,
               rúgott a hátulsó lábával s ők annyira megijedtek, hogy elszaladtak.</p>
            <p>Ettől kezdve még többet foglalkoztak Orimannal, végtelenül sajnálták szegényt, akivel
               bizonyára gonoszul és méltatlanul bántak s valószínűleg csupa írígységből nem
               engedik föllépni, mert művészetével mindegyiket elhomályosítaná.</p>
            <p>A cirkuszi előadások kezdtek azonban nagyon egyhangúvá válni. Mikor ötödik nap is
               csak ugyanazt adták elő, amit az első nap, a közönség kezdett elmaradozni.</p>
            <p>Csupán a falu összes gyerekei tartottak ki meg nem csappanó érdeklődéssel - de azok
               meg csak a ponyva nyílásain át szoktak kívülről leselkedni, - mint fizető közönség
               tehát nem jöttek számításba.</p>
            <p>A direktor úr elővette a megszokott trükköket. Amanda jutalomjátéka; a japán
               művészpár jutalomjátéka; Dummer Auguszt jutalomjátéka. Mindez alig vonzott már.</p>
            <p>Egy hét mulva már teljesen üres volt a nézőtér. Most már nem maradt más hátra:
               búcsúelőadást kellett hirdetni. De a hálátlan somkútiak most is közömbösen
               viselkedtek. Következett még egy búcsúelőadás, aztán közkívánatra még egy
               legeslegutolsó búcsúelőadás. Hiába minden, a nézőtér üres maradt, csak a „bérlők”
               ültek a helyükön rendületlenül.</p>
            <p>A szegény direktor a haját tépte. Okvetetlenül be kellett volna vennie legalább annyi
               pénzt, hogy elutazhassanak s az adósságokat kifizethesse, mert különben az egész
               fölszerelése itt maradt volna zálogba.</p>
            <p>Másnap reggel óriási plakátok jelentek meg mindenfelé, amelyek a „visszavonhatatlanul
               legeslegutolsó búcsúelőadást” hirdették, még pedig azzal a kecsegtetéssel, hogy
               mindenki, aki a jegyét megváltja, kap ráadásul egy sorsjegyet s az előadás végével
               kisorsolják Orimant, a világhírű, csodaszép, tudós fehér szamarat. A szerencsés nyerő
               mindjárt haza is viheti.</p>
            <p>Délelőtt pedig a cirkusz egész személyzete, díszes, fényes, aranyos, tarka ruhákba
               öltözve, réztányér-csattogástól és trombitaharsogástól kísérve ünnepies menetben
               vezette körül az egész községben Orimant, a világhírű, csodaszép, tudós fehér
               szamarat! Dummer Auguszt fogta a kantárszárát. A hátán ott volt az aranyospiros
               nyereg s Oriman oly engedelmesen, szeliden, szerényen lépegetett, mint az egy igazi
               tudóshoz illik.</p>
            <p>A hatás óriási volt. Az egész falu kicsődült és megbámulta a körmenetet; a gyerekek
               ujjongva, ordítozva rohantak utánuk s cigánykereket hánytak örömükben, hogy szabad
               volt nekik megsimogatni Oriman hátát. Cukrot is adtak neki, amelyet Oriman kegyesen
               elfogadott; egyáltalán olyan intelligensül, szendén és engedelmesen viselkedett,
               hogy Dummer Auguszt nem állhatta meg, hogy egyszer fogcsikorgatva oda ne szóljon a
               japán erőművészeknek:</p>
            <p>- Das verfluchte Vieh! Jetzt tut er’s!</p>
            <p>Este zsúfolásig megtelt a cirkusz. Mindenki ott szorongatta kezében a sorsjegyet s
               mindenki remélte, hogy ő lesz a szerencsés nyerő.</p>
            <p>Természetesen Cilikéék is ott voltak. Teréz néni és Miklós bácsi nem mentek el, sem a
               Gyárfás-leányok szülői; nekik éppen elég volt a cirkuszi előadásokból. De a három
               gyerek és a három nagy leány el nem maradt volna egy világért sem s egyforma lázas
               érdeklődéssel várták az előadás végét.</p>
            <p>Végre kezdetét vette a kisorsolás. Amanda kisasszony ezüsttel hímzett hófehér ruhában
               húzta ki a szerencsekerékből a számokat, a direktor úr harsány hangon kiáltotta ki s
               az egyik japán erőművész még azonkívül felírta egy nagy fekete táblára is a kihúzott
               számokat. Mindenféle csalás ki volt tehát zárva.</p>
            <p>Oriman pedig, a nap - azaz az est hőse - ott állott a körönd közepén, szeliden
               lehajtott fejjel, hátán a piros nyereggel s mintha örömében mosolygott volna. Dummer
               Auguszt fogta most is a kantárszárát s mintha ő is mosolygott volna.</p>
            <p>Már egy félóra óta folyt a sorsolás. Az izgalom telőfokra hágott. Mindenki beszélt,
               lármázott, nevetett, izgatottan, hangosan.</p>
            <p>A direktor úr megrázta a csengetyűt. Egyszerre csend lett.</p>
            <p>- Száztizenkettő! - kiáltott harsány hangon.</p>
            <p>- Hundert und zwölf, - ismételte a japán s felírta a fekete táblára.</p>
            <p>Egyszerre Cilike elsikoltotta magát, felugrott, ismét visszaült, megint sikoltott
               egyet s megint felugrott.</p>
            <p>- Száztizenkettő... - lihegte elfulladó hangon. - Az enyém... Én nyertem meg...</p>
            <p>Magasan lobogtatta kezében a sorsjegyet. Jankó elkapta, keresztülugrott a korláton,
               odavitte a direktorhoz. Megnézték, összehasonlították a számokat. Tényleg, Cilike
               volt a szerencsés nyerő.</p>
            <p>A közönség tombolt, tapsolt, éljenzett, nevetett, lármázott, az igazgató mélyen
               meghajolt előtte:</p>
            <p>- Ich gratulire, gnädiges Fräulein!</p>
            <p>Dummer Auguszt odavezette a szamarat Cilike elé s boldogan mosolyogva mondta ő
               is:</p>
            <p>- Ich gratulire!...</p>
            <p>Cilike zavartan, elfogódva nézett körül. Igazán nem tudta, mit mondjon, mit
               csináljon. Még ilyen helyzetben nem volt. Hiszen még soha életében nem nyert
               sorsjeggyel egy szamarat!</p>
            <p>Annál hamarabb feltalálta magát azonban Jankó és Duci.</p>
            <p>- Haza fogjuk vinni, - kiáltozták lelkendezve s már ott is álltak mind a ketten
               Oriman mellett és simogatták, becézgették. - Óh, Cilike, milyen nagyszerű, hogy te
               nyerted meg! Ugy-e, nekünk is szabad majd lovagolni rajta.</p>
            <p>Az igazgató úr intézkedett, hogy Dummer Auguszt kísérje haza Orimant; Dummer Auguszt
               először savanyú képet vágott, de aztán jó borravaló reményében megfogta Oriman
               kantárját s azzal elindult a menet.</p>
            <p>Elől ment Cilike, büszkén és délcegen, szerencséje tudatában, fölemelt fejjel,
               mosolyogva fogadta mindenfelől a szerencsekívánatokat; Erzsike és Gizi kétfelől
               karonfogták s ők is osztozkodtak a Cilikéről reájuk kisugárzó dicsőségben.</p>
            <p>Utánuk ballagott, Dummer Auguszttól vezetve, Oriman, igazi filozófushoz illő
               megnyugvással sorsában. Jankó, Duci és Tercsike közrefogták s le nem vették volna a
               kezüket egy pillanatig sem a selymes fehér szőréről. Mintha csak attól féltek volna,
               hogy akkor Dummer Auguszt azonnal elszalad a fehér csacsival.</p>
            <p>Azután következett az egész falu. A gyermekek visongtak, zajongtak, az öregek
               különféle szempontból tárgyalták az esetet s mindenki bizonyos irígységgel nézte a
               ritkaságszámba menő fehér szamarat és boldog tulajdonosát, Cilikét.</p>
            <p>Ez idő alatt Cilike magához tért meglepetéséből s most már egész higgadtan beszélte
               meg a dolgot Gizivel és Erzsikével.</p>
            <p>- Egy ilyen szép állat igazi ternó! - mondta Gizi. - Képzelem, Laci is hogy fog neki
               örülni, ha meglátja.</p>
            <p>- Én is azt hiszem, - felelte Cilike. - Ez az én külön hozományom!</p>
            <p>- És mire fogjátok használni?</p>
            <p>- Gondolom, vízhordásra használják a szamarakat, - felelt Cilike kissé tétovázva. -
               De persze, nálunk vízvezeték van... Azonban mindenesetre egy szép kis istállót
               csináltatunk neki... De most jut eszembe, hátha második vagy harmadik emeleten fogunk
               lakni és nem lesz sem udvarunk, sem kertünk... Ez mindenesetre kissé megnehezíti a
               helyzetet.</p>
            <p>- Ugyan kérlek, - szólt közbe Erzsike, - hát megkéred Lacit, hogy költözzetek
               földszinti lakásba. Oriman kedvéért bizony megteheti.</p>
            <p>- Hát persze, - erősítette Gizi is s Cilike is átlátta, hogy ez bizony a legkevesebb,
               amit Laci ezért az értékes hozományért megtehet!</p>
            <p>Közben elértek a házukhoz, Jankó kinyitotta a kapu mindkét szárnyát, hogy Oriman
               kellő ünnepélyességgel vonulhasson be.</p>
            <p>Dummer Auguszt átadta a kantárszárat a jogos tulajdonosának s aztán félre nem érthető
               mozdulatokat tett a tenyerével. Cilike kivette zsebéből a pénztárcáját s előkelő
               gesztussal nyujtott át két fényes ezüst koronát - utolsó pénzét! De nem sajnálta,
               igazán nem sajnálta.</p>
            <p>Dummer Auguszt örömmel kapta el, katonásan szalutált, - s aztán elinalt, vissza se
               nézve többé. Cilike pedig büszkeségtől és önérzettől elragadtatva vezette be az
               udvarra a - hozományát.</p>
            <p>Azaz csak akarta vezetni, mert Orimannak mintha földbe gyökerezett volna a lába, nem
               mozdult. Hiába kérlelték, húzták, taszították, egy tapodtat sem lépett se előre, se
               hátra.</p>
            <p>Az egyik falusi gyerek végre megunta a sok hiábavaló kérlelést s egy pálcával jót
               húzott reá. Erre a szamár egy nagyot ordított - iá - kettőt rúgott hátrafelé - s
               azzal levágta magát a földre, mind a négy lábát ég felé meresztve kezdett kapálódzni
               és rugdosódni s közben olyan hatalmas hangon iázott, hogy Jerikó falai is
               bedülhettek volna.</p>
            <p>Természetesen Teréz néni és Miklós bácsi, akik már régen édesdeden aludtak,
               felriadtak erre a rettenetes zenebonára s ijedten magukra kapkodva ruháikat,
               szaladtak ki megnézni, hogy mi történt.</p>
            <p>Egy kis időbe telt, amíg a bábeli zűr-zavarból meg tudták érteni, hogy tulajdonképpen
               mi van itt.</p>
            <p>Miklós bácsi aztán fejcsóválva hívta elő a kocsist s megparancsolta neki, hogy a
               szamarat kösse be egyelőre a tehénistállóba. Teréz néni meg cukrot hozott s annak a
               segítségével sikerült aztán Orimant jobb belátásra bírni.</p>
            <p>Végre nagynehezen elcsendesedett az egész ház. Az idegenek elszéledtek, Erzsike és
               Gizi hazamentek, Cilike, a gyerekek, az egész háznép lefeküdt.</p>
            <p>De nem telt bele egy óra sem, a tehénistálló felől rettenetes lárma hallatszott,
               tehénbőgés, szamárordítás, ostorcsapkodás, a kocsis káromkodása.</p>
            <p>Miklós bácsi bosszúsan kell föl, kiment a tornácra és lekiáltott az udvarra:</p>
            <p>- Miska te, mi történik ott?</p>
            <p>Miska előjött az istállóból.</p>
            <p>- Instálom, ez a fehér csoda egy undok állat. Rugdossa a teheneket, harapja a
               jászolt, ordít, hogy az ember megsüketül bele! Ezt én agyon fogom ütni.</p>
            <p>- Dehogy ütöd, Miska fiam. Kösd be most a lovakhoz, ott talán nyugtod lesz.
               Bizonyosan azokhoz van inkább szokva.</p>
            <p>Miklós bácsi bement a szobába, újra lefeküdt, Miska pedig nagynehezen átvonszolta a
               szamarat a lóistállóba. Persze mindez nem ment olyan csendben, hogy az egész ház föl
               ne ébredt volna megint; Cilike, Jankó, Duci és Tercsike igen hiányos öltözékben
               szaladtak le az udvarra és szinte sírva borultak le a szamárra, mert meg voltak
               győződve róla, hogy szegénnyel valami igazságtalanság történt.</p>
            <p>Miklós bácsi újra fölkelt, bekergette a gyerekeket s aztán kijelentette Teréz
               néninek, hogy most már ő fogja agyonülni azt a dögöt, ha azonnal csend és rend nem
               lesz a háznál.</p>
            <p>Hát akkor vehette volna is mindjárt a botot, mert a következő pillanatban még nagyobb
               lárma hallatszott az istálló felől s a Miska kocsis a képéből kikelve állított be a
               tornácra.</p>
            <p>- Tekintetes úr, - kiáltott Miklós bácsinak, aki persze újra fölkelt és kijött, -
               tekintetes úr, én egy minutumig sem maradok tovább avval a döggel! Vagy a szamár -
               vagy én! Hiszen az egy sátánfajzat! Az a karónrágó, alattomos, dühös Belzebub maga!
               Szétrúgja az egész istállót!</p>
            <p>- Kösd ki az udvarra egy fához, - kiáltott most már dühösen Miklós bácsi. - Holnap
               reggel pedig bottal vered vissza ahhoz a taljánhoz, aki ezt a dögöt a nyakunkba
               sózta! Most pedig csend legyen, mert ha még egy hangot hallok ma éjjel, hát puskával
               lövök le mindenkit!</p>
            <p>Cilike, Tercsike, Jankó és Duci megriadva lapultak meg az ajtó mögött. Ők ugyanis
               ismét ki akartak rohanni, megvédeni a szegény, igazságtalanul bántalmazott
               Orimant.</p>
            <p>De Miklós bácsi szokatlanul dühös és erélyes szavaira moccanni se mertek.</p>
            <p>Búsan kullogtak vissza szobájukba és Cilike valósággal könnyezett is, ha arra
               gondolt, hogy Miklós bácsi talán kérlelhetetlen lesz és tényleg visszaküldi a
               szamarat - az ő hozományát.</p>
            <p>Másnap korán, hajnalban, mikor még mindenki aludt, már fölkelt, hogy leosonjon és
               megnézze: hogy van Oriman, mit csinál, hogy töltötte szegény az éjszakát a szabad ég
               alatt? Bizonyára meghült, köhög is - pedig a szamárköhögés nagyon
               veszedelmes!...</p>
            <p>Előbb azonban lábujjhegyen bement az ebédlőbe, hogy a cukortartóból cukrot vegyen ki
               Orimannak.</p>
            <p>Az ajtóban összeütközött Tercsivel, Ducival és Jankóval, akik reggeli pongyolában,
               mezítláb szintén az ebédlőbe lopóztak cukorért, Oriman számára.</p>
            <p>Most aztán mind a négyen gazdagon megrakodva cukorral, siettek le az udvarra. Nem is
               gondoltak arra, milyen kellemesen lesz meglepetve Teréz néni, ha a reggelinél az üres
               cukortartót megpillantja!</p>
            <p>Az udvaron azonban Oriman nem volt sehol.</p>
            <p>Szent Isten, Miska talán már elvitte, kiüldözte szegényt!...</p>
            <p>Jankó már bosszút lihegve rohant az istálló felé, hogy kérdőre vonja Miskát, mikor
               egyszerre a virágoskert felől vidám iá hallatszott. Szaladtak mind a négyen a hang
               irányában, le a kertbe. De a szépen kavicsozott út első fordulatánál Cilike szinte
               megdermedve állt meg.</p>
            <p>Ott feküdt Oriman a nagy virágágyas kellő közepén s vígan hempergett a piros
               verbéniák, gyönyörű teljes violák és gazdagon nyíló pelargóniák között. A szegény
               virágok lekonyult fejjel, összetörve hevertek szerteszéjjel. A virágágy föl volt
               dúlva teljesen.</p>
            <p>És a kertben mindenfelé rettenetes pusztítás nyomai. Mintha egész csorda vadszamár
               száguldott volna végig rajta. Úgy látszik, Oriman határozottan virágokon szeretett
               pihenni, mert mindenik virágágyat végigpróbálta s mindegyiken végighempergette kecses
               hófehér testét. Azután pedig víg ide-oda száguldozás közben hálátlanul összerugdosott
               mindent.</p>
            <p>- Oh, Oriman, Oriman, mit tettél!... - tördelte kezeit Cilike kétségbeesve, - mit fog
               most Teréz néni mondani... A kert... a virágok... az ő legfőbb büszkesége...</p>
            <p>Oriman pedig, amint a gyermekeket megpillantotta, lehet mondani, nyájasan mosolyogva
               fölállott s mint aki dolgát jól végezte, önérzetesen megállott előttük, mintegy
               várva a dicséretet, a jutalmat.</p>
            <p>Nem, nem lehetett rá haragudni. Olyan kedves volt, még így sárosan, piszkosan is,
               olyan szép, olyan kecses, hogy a gyermekek vetélkedtek, melyik adjon neki hamarább és
               több cukrot.</p>
            <p>- Miska az oka mindennek, - mondották, - miért nem kötötte meg jobban a fához? Ha jól
               megkötözi, Oriman nem tudja elszakítani a kötelet s nem jön a kertbe... Miska az
               oka, nem Oriman.</p>
            <p>Teréz néni azonban ezt az indokolást nem fogadta el. Mikor meglátta a rettenetes
               pusztítást, olyan haragos lett, amilyennek még sohasem látta Cilike és azért
               pisszenni sem mert, mikor Miklós bácsival együttesen kimondották a végleges
               határozatot:</p>
            <p>- A szamarat vissza kell vinni a gazdájához. Itt nem tartjuk tovább egy órát sem.</p>
            <p>- Az én hozományom... - sírdogált elkeseredetten Cilike. - Pedig hogy örült volna
               neki Laci...</p>
            <p>Teréz néni bosszúsága dacára is elnevette magát.</p>
            <p>- Én nem bánom, édes fiam, ha most mindjárt hazaviszed s beállítod otthon a
               szalonodba, de itt nálunk nem maradhat. Punktum.</p>
            <p>Ez ellen nem volt föllebbezés. Orimantól búcsúzni kellett. A gyerekek búsan állották
               körül s a huncut kópé, mintha csak még nehezebbé akarta volna tenni a válást, olyan
               szeliden, olyan szendén állt ott, mintha soha életében rossz fát nem tett volna a
               tűzre. Szinte nyájasan mosolyogva nézett reájuk s barátságos jóindulattal tűrte,
               hogy Jankó és Duci tisztára keféljék és mosdassák, Cilike meg virágot tűzzön a
               nyakába.</p>
            <p>Átjöttek Erzsike és Gizike is s ők is szomorúan hallották a történteket. De
               bármennyire fájlalták is a dolgot, segíteni, változtatni nem lehetett rajta. A szép,
               fehér szamarat vissza kellett vinni a gazdájához, aki pedig örült, hogy megszabadult
               tőle.</p>
            <p>Cilike kihozta az aranyos-piros nyerget, amelyet tegnap este olyan boldogan tett el s
               a fiúk búsan kantározták föl Orimant.</p>
            <p>Olyan szép volt így, ragyogó fehér szőrén a piros nyereggel, nyaka körül
               rózsakoszorúval, amint hosszú füleivel legyezgette magát s jámbor, türelmes
               szelidséggel hajtotta le a fejét, hogy Cilikének egyszerre ellenállhatatlan vágya
               támadt legalább egyszer reáülni és körüllovagolni az udvaron.</p>
            <p>Ugyanez a gondolata támadt Jankónak és Ducinak is s vetélkedni kezdtek, melyik üljön
               reá hamarább.</p>
            <p>- Enyém az elsőség, - jelentette ki Cilike határozottan, - Oriman az én tulajdonom,
               tehát én rendelkezem fölötte. A búcsúlovaglást a következő sorrendben fogjuk
               megtartani: először én, aztán Erzsike, azután Gizike, azután Tercsi s végül Jankó es
               Duci.</p>
            <p>Jankó és Duci hangosan tiltakoztak ezen, szerintük igazságtalan sorrend ellen. Csak
               Oriman nem szólt semmit, mintha őt nem is érdekelné a dolog.</p>
            <p>Cilike pedig feltűzte a szoknyáját s egy ügyes mozdulattal fölült a nyeregbe. Nem
               hiába nézte végig minden este, hogyan ül föl Amanda kisasszony a ló hátára,
               ugyanolyan kecses lendülettel ugrott ő is föl s vidám: hopp-la, hopp-la! kiáltással
               ösztönözte gyors galoppra Orimant.</p>
            <p>Oriman, amint a hátán érezte a kedves terhet - gyönge hatvan kilót - egyszerre
               fölkapta a fejét, szétvetette mind a négy lábát s aztán gyors galoppban kivágtatott a
               nyitott kapun.</p>
            <p>Olyan gyorsan történt mindez, hogy Gizi és Erzsike és a gyermekek a meglepetéstől
               majdnem hanyatt estek. Aztán hirtelen fölocsudtak s ijedt kiáltozással rohantak
               utána.</p>
            <p>Oriman pedig őrült trappban száguldott végig a piacon; Cilike sikoltozva, félájultan
               kapaszkodott meg a két hosszú fülében, nem volt se eleven, se holt, csak visított,
               ahogy a torkán kifért.</p>
            <p>A piac tele volt emberekkel; éppen ünnepnap volt s templomba igyekezett mindenki.
               Cilikét pedig az ünneplőbe öltözött somkúti társadalom előtt vágtatva vitte hátán a
               cirkusz híres fehér szamara s mint egy különös kíséret, rohantak utána kiáltozva és
               sikoltozva Erzsike, Gizike, Jankó és Tercsike.</p>
            <p>Az emberek álmélkodva nézték e csodás jelenetet, a gyermekek pedig csatlakoztak a
               szaladó menethez s csakhamar a falu összes gyermekei ott voltak Cilike mögött.</p>
            <p>Oriman pedig vágtatott rendületlenül tovább, egyenesen vissza a cirkuszhoz. A
               direktor éppen ott állt a kocsi előtt, amelyre már csomagoltak mindent föl. Oriman
               hirtelen megállt előtte s fejét szép csöndesen egészen mélyen lehajtotta, úgy, hogy
               Cilike a fején keresztül szépen lecsúszott s elterült a hüledező direktor úr lába
               előtt.</p>
            <p>Ekkor már odaértek valamennyien. Erzsike és Gizike fölsegítették Cilikét, akinek az
               ijedtségen kívül nem történt semmi baja.</p>
            <p>Oriman pedig diadalmasan nézett körül, mintha valami hőstettet vitt volna véghez s
               most várná a jutalmat.</p>
            <p>Meg is kapta. Éppen abban a pillanatban jött oda Dummer Auguszt s a pálcájával jót
               húzott reá.</p>
            <p>- Du verfluchter Kerl, bist schon wieder da!</p>
           
         </div>
         <div type="chapter">
            <head>
              XIII. Tűz és víz.
            </head>
            <p>Az életnek nemcsak vidám és kellemes oldala van, - gondolta magában Cilike egy napon,
               midőn kocsi állott meg a ház előtt s abból - fényes hadnagyi uniformisában ragyogva -
               kiszállott Pepi úrfi, aki ezúttal hosszabb rokoni látogatásra jött.</p>
            <p>Pepi úrfi az évek során át még pufókabb és még vörösebb lett és még elbizakodottabb s
               amióta kadétból hadnaggyá lépett elő, tökéletesen ellenállhatatlannak képzelte
               magát.</p>
            <p>Cilike legszívesebben azonnal csomagolt volna s elutazott volna Somkútról, de hát ezt
               természetesen nem tehette meg, már csak Teréz néniért sem, aki nagyon sokat tartott
               az előkelő rokonságra.</p>
            <p>- Édes hugom, - mondta Cilikének, - az embernek meg kell tanulnia az életben
               uralkodni magán s nyájasan mosolyogni akkor is, mikor nincs kedve hozzá. Itt a
               legjobb alkalom, hogy ezt gyakoroljad s remélem, nagyon kedves leszel Pepihez, aki
               tulajdonképpen nem is vétett neked soha semmit.</p>
            <p>Ezt Cilike maga is beösmerte s így hát nagyokat nyelve, de azért nyugodtan mosolyogva
               hallgatta végig Pepi úrfi hosszú és részletes meséjét arról, hogy őt a kétheti
               szabadságidejére meghívták a kastélyukba gróf Andorváryék és báró Kolossék, de ő a
               fényes nagyúri kastélyok helyett inkább választotta ezt az egyszerű falusi kuriát (-
               ahová meg sem hívták - gondolta magában Cilike -), mert jobban szereti a bizalmas
               családi kört a feszes nagyvilági társaságnál - és főleg, mert tudta, hogy itt találja
               a világ legbájosabb menyasszonyát!</p>
            <p>Cilike nem lett volna fiatal leány, ha ez a bók - bármilyen esetlen is volt - mégis
               egy kissé legalább ne tetszett volna neki.</p>
            <p>Hiszen tudta ő jól, hogy Pepi úrfi, még kis kadét kora óta mily gyöngéd érzelmeket
               táplál szíve mélyében iránta s éppen azért volt előtte mindig oly kiállhatatlan a
               szegény, kövér Pepi úrfi.</p>
            <p>Mennyi csipkelődést, élcelődést kellett miatta hajdan eltűrni az öccseitől, Gyuritól
               és Palkótól, meg a barátnőitől. És azt a bizonyos táncot, mikor egy mulatságon olyan
               ügyetlenül végig esett vele a parketten - azt tulajdonképpen nem bocsátotta meg neki
               soha.</p>
            <p>De hát most már nagy leány volt és boldog menyasszony. Minden gyermekes bohóság rég a
               háta mögött volt, most már megengedhette magának, hogy elnézően és leereszkedően
               mosolyogjon a Pepi úrfi együgyüségei fölött, anélkül, hogy bosszankodjon
               miattuk.</p>
            <p>De mintha csak Pepi úrfi saját magán kívül még egyéb kellemetlenséget és bajt is
               hozott volna magával, az első éjszakán, amelyet Teréz néniéknél töltött, vészes
               harangkongás, lárma, kiabálás verte föl az egész házat.</p>
            <p>- Tűz van! Tűz van! - hallatszott végig az utcán az ijedt sikoltozás.</p>
            <p>Cilike is fölriadt. Rémülten kapkodott magára valami ruhát és kirohant az
               udvarra.</p>
            <p>Rettenetes látvány tárult eléje. Odaát az utca tulsó végén, nem messze tőlük,
               lángbaborulva állt a szomszédék kis háza. A szikrák pattogtak, zuhogtak, röpdöstek
               szerte-széjjel, a vérvörös lángnyelvek emeletmagasságra csapkodtak föl s fekete fojtó
               füst terjengett, mint egy nehéz sűrű fátyol minden fölött.</p>
            <p>Cilike a rémülettől megdermedten állt ott. Észre sem vette, milyen hiányos öltözetben
               futkosnak körülötte Teréz néni és a gyermekek, a cselédek; mindenki valósággal fejét
               vesztette az ijedségtől.</p>
            <p>Csak Miklós bácsi őrizte meg hidegvérét.</p>
            <p>- Gyorsan a kúthoz! - vezényelte harsány hangon. - Minden ember vegyen vedret,
               dézsát, kancsót a kezébe! A ház födelét kell öntözni, hogy át ne csapjon hozzánk a
               tűz! Péter, János - rivallt a kocsisra és a béresre, - ti fölmásztok az istálló
               tetejére és azt öntözitek. Zsófi, Julcsa, ti húzzátok a kútból a vizet. Teréz, te
               vidd be a gyermekeket a szobába, mert meghülnek itt az udvaron egy szál ingben!...
               Hohó öcsém, te hová szaladsz? - kiáltott most rá Pepi úrfira, aki teljesen
               felöltözve, fényes parádés ruhájában, még a kardját is felcsatolva, szép sárga
               bőröndjét a kezében tartva, esze nélkül szaladt körül az udvaron.</p>
            <p>- A vasúthoz akarok menni, - kiáltott Pepi úrfi. - Elutazom; én nem akarok itt
               elégni!</p>
            <p>- Még annyira nem vagyunk, - kiáltott kissé haragosan Miklós bácsi. - Egyelőre csak
               segíts te is az oltásnál, a bőrödet ráérsz majd később megmenteni!</p>
            <p>Cilike akaratlanul is elnevette magát, mikor meglátta Pepi úrfit olyan ijedten körbe
               szaladgálni az udvaron s ezzel egyszerre megszünt az a dermesztő rémülete, amely
               eddig lenyügözte.</p>
            <p>- Jőjjön, jőjjön Pepi, segítsünk mi is, - kiáltott oda neki frissen és bátran.</p>
            <p>Erre Pepi úrfi is megszégyelte magát, ledobta a bőröndjét, lecsatolta a kardját s
               kezébe ragadva egy vedret, derekasan hozzálátott az oltáshoz.</p>
            <p>Faluhelyen bizony nincs szervezett tűzoltóság, a községháznál levő fecskendőről is
               rendesen kiderül tűzeset alkalmával, hogy használhatatlan. Ha tűz üt ki, minden
               épkézláb ember, férfi, asszony, gyermek beáll önkéntes tűzoltónak, mentenek, amit
               lehet, amit tudnak és a többit a jó Istenre bízzák.</p>
            <p>Most is a jó Isten sietett segítségére a falunak. Hirtelen nagy záport küldött le a
               felhőkből s az csakhamar eloltotta a tüzet. Csupán három ház égett le.</p>
            <p>A szikrák azonban átszálltak Teréz néniék udvarára is és a csűr teteje majdhogy
               lángba nem borult.</p>
            <p>Gyárfáséktól az egész háznép ott volt az udvaron és segített az oltásnál. A leányok,
               Gizi és Erzsike, Cilikével versenyt hordták a vizet a kútról, Pepi úrfi pedig a csűr
               tetején állva öntözgette végig a veder vizeket, amelyet a létrán álló emberek
               föladogattak neki.</p>
            <p>- Nincs már semmi baj, - harsogott most végig az udvaron a Miklós bácsi hangja. - A
               tűz el van oltva. Abba lehet hagyni az öntözést!</p>
            <p>De Pepi úrfi nem hallgatott senkire. A csűr tetején állva, úgy tünt fel magának, mint
               egy hadisten, aki diadalmasan küzdi le az elemeket is. Aki most látja őt, annak
               okvetlenül bele kell szeretnie - mondta magában - s titokban Cilikére gondolt,
               szívének régi ideáljára, aki iránt mindig olyan gyöngéd érzelmekkel viseltetett.</p>
            <p>És ebben a percben megjelent Cilike a csűr oldalához támasztott létra alsó fokán.</p>
            <p>- Jőjjön le Pepi, - kiáltotta, - hát nem hallja, hogy már nincs semmi baj?</p>
            <p>- Megyek már, - felelt Pepi úrfi túlboldogan. - Csak még ezt elintézem.</p>
            <p>S azzal a kezében tartott rocska vizet nagy lendülettel kiöntötte, olyan széles,
               bátor mozdulattal, mintha egy előtte álló sárkánynak a fejét akarta volna
               levágni.</p>
            <p>Azonban elvétette az irányt s az egész rocska vizet Cilike nyakába zúdította, aki
               sikoltozva, prüszkölve, köhögve ugrott le a létráról s vizesen, mint egy ürge futott
               be a házba.</p>
            <p>Pepi úrfi szájtátva bámult utána s aztán búsan mászott le a csűr tetejéről s
               lehorgasztott fejjel kullogott be a szobájába.</p>
            <p>Cilikére pedig Teréz néni, Gizi és Erzsike gyorsan száraz ruhát adtak, lefektették az
               ágyba, teát főztek neki s nem győzték szidni az ügyetlen Pepi úrfit, aki így
               megfürösztötte a szegény Cilikét.</p>
            <p>- Nyilván azt hitte, hogy lángolsz érette s így akarta eloltani szíved tüzét, -
               tréfálkozott Gizi s erre Cilike is elnevette magát.</p>
            <p>- No, várj csak Pepi úrfi, - mondta fenyegetőleg, - ezért még megfizetek neked!</p>
           
         </div>
         <div type="chapter">
            <head>
              XIV. Műkedvelői előadás.
            </head>
            <p>A tűzeset alkalmával három család ment teljesen tönkre Somkúton. Elégett szegényeknek
               mindenük. Nemcsak a házuk, hanem a csűr és istálló is s benne a kis tehénke, a
               malacok, a majorság, minden. Biztosítva persze nem volt semmi.</p>
            <p>Miklós bácsi, Gyárfás úr s még egy pár jómódu földbirtokos a közelben megtettek
               mindent, amit csak tehettek, hogy kárpótolják őket.</p>
            <p>Cilike pedig arra kérte Teréz nénit, engedje meg, hogy ő barátnőivel műkedvelői
               előadást rendezzen s a befolyó jövedelmet szintén a tűzkárosultaknak ajánlják
               föl.</p>
            <p>- Nehéz vállalkozás az, - mondta Teréz néni tünődve, - sok fáradsággal, vesződéssel
               jár!</p>
            <p>- Oh, én vállalom, - lelkesedett Cilike, - nem félek se fáradságtól, se vesződéstől.
               Mindent megteszek, hogy a szegény embereknek valami haszon jusson belőle, hiszen
               másképp nem tudok rajtuk segíteni.</p>
            <p>- Én szívesen beleegyezem, - mondta Teréz néni, - most, a husvéti szünidőre úgyis
               itthon vannak a fiatalemberek, no meg itt van Pepi is, ő majd segíteni fog
               mindenben.</p>
            <p>Cilike kissé elhúzta a száját. Hiszen éppen csak Pepi úrfi nem kellett neki, sőt
               ellenkezőleg, titokban olyan terveket kovácsolt, hogy valamiképpen majd jól
               megbosszantja Pepi úrfit, bosszúból a dézsa vízért, amelyet a nyaka közé öntött.</p>
            <p>De egyelőre nem szólt erről semmit, hanem azonnal összehívta értekezletre a
               barátnőit, hogy mindent megbeszéljen velük.</p>
            <p>Gyárfás Gizi és Erzsike el voltak ragadtatva, Kende Ilus pedig, aki erre a fontos
               eseményre szintén eljött, régi időktől kezdve mindig azt tette, amit Cilike mondott s
               mindent jónak és helyesnek talált, amit Cilike indítványozott.</p>
            <p>Hosszas ide-oda tanácskozás után elhatározták, hogy Cilike egy prológot fog
               elszavalni. Erzsike, aki nagyon szépen zongorázik, egy szép darabot játszik el,
               azután Ilus népdalokat énekel hegedű- és zongorakíséret mellett, azután előadnak egy
               színdarabot, végül pedig élőképet rendeznek.</p>
            <p>- Nagyon hosszú lesz a műsor, - jelentette ki nagy fensőbbséggel Pepi úrfi, - aki
               szintén résztvett a tanácskozásban.</p>
            <p>- Hiszen utóvégre is, kedves Pepi, - felelt Cilike előkelően, - ha megunja, nem kell,
               hogy végighallgassa az egészet. Akármikor elmehet.</p>
            <p>- Oh, nem úgy értettem, - szólt Pepi úrfi és egyszerre nagyon kicsi lett, mert
               észrevette, hogy Cilike meg van bántva. - Dehogy megyek el, hiszen... hiszen csak én
               is részt fogok valamiben venni?</p>
            <p>- Azt még nem tudom, - válaszolt Cilike röviden. - Zongorázni nem tud, énekelni nem
               tud, hegedülni nem tud, a szindarabban nem játszhatik, mert a „Hushagyó kedd”-et
               adjuk és ebben csak leányok szerepelnek, hát miben akar résztvenni?</p>
            <p>- Talán... talán az élőképekben? Én nagyon szépen tudok élőképet állani. Meg se
               mozdulok!</p>
            <p>- Hát persze, hogy részt fog venni az élőképekben, - sietett közbeszólni Erzsike, aki
               titokban nem is találta olyan nagyon ellenszenvesnek Pepi úrfit s haragudott
               Cilikére, hogy oly ridegen bánik az egyetlen gavallérral a társaságban. - Majd
               keresünk ki valami szép képet, talán egy harci jelenetet, vagy még inkább egy
               Napoleon-képet, például: Isabey festménye: Bonaparte mint első konzul vagy Gernier
               szép festménye: Napoleon búcsúja fiától. Én lennék Mária Lujza és Duci a kis
               reichstadti herceg...</p>
            <p>Pepi úrfi hálás pillantást vetett Erzsikére s aztán önérzetesen kifeszitette a
               mellét. Ő, mint Napoleon... Hogy is nem vette észre eddig, hogy Erzsike milyen kedves
               leány?...</p>
            <p>Cilike egy kissé duzzogott, de aztán látva az Erzsike nagy lelkesedését,
               belenyugodott a dologba. Hát jó, legyen Pepi úrfi Napoleon. De azért tovább is, ahol
               csak lehetett, bosszantotta s borsot tört az orra alá, amikor csak tehette.</p>
            <p>Pedig a következő napokban nagyon el volt foglalva Cilike. Összesen tíz nap volt
               mindenféle előkészülethez, a résztvevőket felkérni, próbákat rendezni, az élőképeket
               kiválasztani, a kosztümöket megvarrni - és ami a legfőbb: a prológot megírni.</p>
            <p>Ebben különben nagy segítségére volt Ilus, aki ügyesen tudott verselni. Az ötleteket
               adta Cilike. Ilus versbe foglalta s így hamarosan elkészültek vele. Cilikének csak be
               kellett tanulni és elszavalni:</p>
            <p>- Én vagyok a Prolog.</p>
            <p> Illő tisztelettel köszöntök mindenkit.</p>
            <p> S szépen elsorolom, mi történik ma itt.</p>
            <p>És így tovább. Nagyon ötletes, humoros beköszöntő volt s Cilike már előre örült a
               hatásnak, amit vele kelteni fog.</p>
            <p>Csak egy fájt szívének nagyon. Miért nem lehet jelen ezen az előadáson Laci is?
               Milyen büszke volna akkor a sikerére, ha Laci is gyönyörködhetne benne, milyen boldog
               volna, ha előadás után vele táncolhatna.</p>
            <p>- Tulajdonképpen igazán nem tudom, miért is nem jöhetne el Laci arra az alkalomra, -
               mondta Ilus, akinek Cilike bizalmasan kiöntötte a szívét. - Írjál neki, hogy jőjjön
               el okvetlenül.</p>
            <p>- Hiszen már írtam, - sóhajtott Cilike. - De tudod, nagyon messze van s Laci nem
               veszi az egész dolgot olyan komolyan, mint mi.</p>
            <p>- Tudod mit? Kellene egy közös levelet írnunk neki, mi, az egész rendező-bizottság s
               egész komolyan meghívjuk az ünnepségre. Hátha akkor mégis eljön?</p>
            <p>- Jól van, próbáljuk meg, - lelkesedett Cilike s azonnal megfogalmaztak egy szép
               levelet és valamennyien aláírták, még Pepi úrfi is.</p>
            <p>*</p>
            <p>Az idő rohamosan telt: elérkezett az előadás napja, de Laci nem válaszolt még, hogy
               jön, vagy nem jön.</p>
            <p>Cilike már rég le is tett a reményről, mert Teréz néni megmagyarázta neki, hogy
               Szerajevóból nem olyan könnyű egy estére átrándulni Somkútra.</p>
            <p>Az előadás napjára minden a legnagyobb rendben volt már. A vendéglő nagyterme
               fényesen felékesítve, a színpad piros bársonyfüggönnyel elválasztva a nézőtértől, az
               összes kosztümök, parókák, álszakállak, selyemruhák, minden az utolsó gombostűig
               készen, a szereplők jól begyakorolva s ami a fő, a jegyek az utolsóig mind
               eladva.</p>
            <p>Csak szegény Pepi úrfival nem tudott Cilike még most sem kibékülni sehogy.</p>
            <p>- Szent Isten, milyen Napoleon lesz maga, - mondta neki még az utolsó délelőtt is. -
               Hiszen nem tudja magát jól maszkírozni s tegnap a főpróbán is olyan görbén állott,
               ahogy Napoleon soha életében nem állott! És ha még legalább maszkírozni tudná
               magát.</p>
            <p>- Csak bízza azt rám - mondta Pepi úrfi önérzetesen, mert nagyon bántotta őt, hogy
               Cilike Erzsike előtt tette ezeket a megjegyzéseket, akit Pepi úrfi napról-napra
               határozottan csinosabbnak és kedvesebbnek kezdett találni mindenkinél.</p>
            <p>Este zsúfolásig megtelt a vendéglő nagyterme. Annyian voltak, hogy, mint mondani
               szokás, még egy gombostű sem fért volna el.</p>
            <p>Az előadás kezdetét vette. A cigányzenekar eljátszotta a nyitányt. Aztán szétnyilt a
               piros bársonyfüggöny s ott állott Cilike, mint Prológ, rózsaszín ruhában, mely
               görögös redőkben omlott le vállairól, haja kibontva s homlokán egy rózsaszínű
               szalaggal átkötve. Igazán nagyon csinos volt. Egy kissé elfogódva kezdett bele a
               versbe:</p>
            <p>- Én vagyok a Prológ...</p>
            <p>E percben megnyílt a teremben az egyik oldalajtó, közvetlen a színpad közelében s
               valaki csendesen, halkan lépett be és jött lassan előre pár lépést.</p>
            <p>Cilike odanézett és majdhogy el nem sikoltotta magát. A szíve hangosan kezdett
               dobogni, a szeme káprázott s úgy össze-vissza zavarta a mondókáját, hogy nem volt
               annak semmi értelme.</p>
            <p>- Ez Laci, - ujjongott magában, - nem, mégsem Laci, csak nagyon hasonlít hozzá. De
               mégis Laci!... Persze, hogy ő! Csak egy kissé közelebb jönne, hogy jobban
               lássam!...</p>
            <p>Szegény prológ! Szegény nézők és hallgatók! Senki el nem tudta képzelni, mit
               hebeg-habog Cilike értelmetlenül össze-vissza, aztán hirtelen meghajtja magát és
               kisiet a színpadról.</p>
            <p>Ugyanabban a percben a feketebajuszos alak is eltünt a nézőtérről és felsietett a
               színpadra.</p>
            <p>A közönség udvariasságból tapsolt, de Cilike persze nem jött elő többet, hanem szinte
               sírva szaladt a színfalak mögé, egyenesen az Ilus résztvevő karjai közé.</p>
            <p>- De hát mi történt veled, Cilike, - kérdezte részvéttel Ilus.</p>
            <p>- Valaki bejött a nézőtérre, én úgy láttam, Laci volt, - suttogta Cilike. - Jőjj
               hamar, nézzük meg!</p>
            <p>E percben a feketebajuszos, feketehaju alak ott állott előttük s mosolyogva hajtotta
               meg magát.</p>
            <p>- Kisztihand, Cilike! Jól vagyok maszkirozva?</p>
            <p>Pepi úrfi volt.</p>
            <p>Cilike bosszúságában majd hogy sírva nem fakadt, de aztán látva, hogy a többiek
               körülötte mind nevetnek, ő is elnevette magát s jól hátbaütötte Pepi úrfit, aki
               fekete parókával, fekete bajusszal, barnára festett arccal igazán majdnem hasonlított
               Lacihoz, sőt az Erzsike kijelentése szerint talán még csinosabb is volt.</p>
           
         </div>
         <div type="chapter">
            <head>
              XV. Hóförgeteg nyáron.
            </head>
            <p>Cilike és Ilus fáradtan ültek a padláslépcső legfelső fokán. Ma nagytakarítás volt,
               meg egyéb házidolog is és ilyenkor bizony Teréz néni nem látta szívesen a lustálkodó
               vendégeket. A leányoknak is dolgozni kellett, derekasan segíteni mindenben.</p>
            <p>És ők szívesen is tették. Sem Cilikének, sem Ilusnak nem kellett sok biztatás, hiszen
               ők Teréz néninél különben is egészen otthonosan érezték magukat.</p>
            <p>Most aztán, délután négy órakor készen voltak már mindennel. Még a padlást is
               kitakarították, rendbehozták. Még csak az a munka várt reájuk, hogy a frissen
               fosztott tollat, melyet a napszámos asszonyok ma délelőtt fosztottak a kis libákról,
               nagy vászonzacskókba tegyék s a padláson hűvös, szellős helyen fölakasszák.</p>
            <p>Ezt különösen nagy örömmel készült elvégezni Cilike, hiszen tudta, hogy ezt a szép,
               friss, hófehér pehelytollat Teréz néni mind az ő számára gyűjti. Az ő vánkosaiba
               kerül majd, ...majd, ha kitűzik az esküvő napját.</p>
            <p>A kosár a habos, könnyű, hófehér pihével telve ott állott a padláslépcső alján, egy
               nagy szitával betakarva, hogy el ne fujja a szél a tollakat. A két leányka pedig fent
               ült a padláslépcsőn, kezükben három vagy négy nagy vászonzacskó, a fejük piros
               babos kendővel bekötve, előttük nagy fehér kötény s mielőtt az utolsó munkához
               hozzákezdenének, megpihennek és - beszélnek, beszélnek, már egy jó félóra óta.</p>
            <p>Cilikét talán a sok fehér pihe látása - amely őt jövendő életére emlékeztette - egy
               kissé komollyá tette s mélyen elgondolkozott.</p>
            <p>- Te nem is figyelsz reám, - kiáltott rá egyszerre Ilus szemrehányóan, aki éppen
               élénken tárgyalta a műkedvelő előadás különféle epizódjait, amely ezelőtt három
               nappal zajlott le s amelyről a leányok még mindig nem győztek eleget beszélni.</p>
            <p>- De igen, figyelek, - felelt Cilike révedezve.</p>
            <p>- Dehogy figyelsz, - duzzogott Ilus, - pedig látod, éppen azt akartam mondani, hogy
               majd a télen kellene otthon is valami ilyen jótékonycélú dolgot rendeznünk. Valami
               bazárt, ahol sátrakban árusítanánk, az olyan mulatságos; vagy tombolát, persze
               tánccal egybekötve s ha te férjhez mész addig, alakítanánk a többi leánnyal
               valamilyen jótékony-egyletet s te lennél az elnöknő - és olyan pompásan mulatnánk
               mindig!</p>
            <p>Cilike egyszerre valami csodálatos komolysággal nézett Ilusra.</p>
            <p>- Te Ilus, én nem hiszem, hogy ezt Laci megengedné! Soha sem beszéltem vele
               ilyesmiről, de én úgy képzelem, úgy érzem, ez nem az igazi, ez nem az, amit nekünk
               leányoknak, asszonyoknak tenni kell. Bazár... tombola... élőképek...
               színielőadások... hiszen ez mind csak a magunk mulatsága... Ez nem eszköz valamihez,
               hanem maga a cél... Egyszer beszélt nekem Laci valamit a szociális munkáról, amelyből
               mindenkinek ki kell venni a maga részét. De én azt hiszem, akkor még igen gyerek
               voltam, nem értettem jól meg s ő aztán abbahagyta. Bizonyára gondolta magában: majd
               később. De most, mintha kezdene már bennem kialakulni valami... Olyan más szemmel
               kezdek látni sok mindent... Tudod-e, hogy szinte szégyeltem magam, mikor tegnap
               átadtuk azoknak a szegény embereknek azt a kis összeget, ami tiszta jövedelem maradt
               az előadásból és eszembe jutott, hogy mi tulajdonképp többet költöttünk el, mint
               amennyi nekik jutott... Itt valami nincs rendjén, Ilus... Én azt hiszem, azt valahogy
               úgy kellene beosztani, hogyha az embertársainkért akarunk valamit tenni, akkor
               dolgozzunk komolyan, ha pedig mulatni akarunk, akkor mulassunk a magunk kedvére,
               mindenféle kifogás nélkül...</p>
            <p>Ilus ámulva nézett Cilikére.</p>
            <p>- Te, - suttogta meghatott hangon, - most éppen úgy beszélsz, mint Csathó Bandi...
               Emlékszel, mikor Budapesten voltunk Ellánál, mindig bosszantottál vele, hogy Csathó
               Bandi udvarol nekem, pedig mindig csak ilyen komoly dolgokat beszélt. Engem nem
               valami nagyon érdekelt, nem is mindent értettem meg. Azt is mondta, hogy minden
               embernek kellene szociológiával foglalkoznia s hogy mi lányok túlságosan virágéletet
               élünk, pedig ez nem való a mai reális korba. Igen, így mondta...</p>
            <p>- Igen, Csathó Bandi Janinak nagyon jó barátja s egyforma gondolkodásuak is.
               Emlékszel, mennyit beszélgettek komoly, tudományos dolgokról? Ella mindig résztvett a
               beszélgetésben, mi pedig kiszöktünk a másik szobába. Most sajnálom, mert sokat
               tanulhattunk volna belőle. Ella, ő tanult, mert olyan egészen más most a
               gondolkozása, a lénye, mint volt leánykorában. Én úgy találom, hogy sokkal jobb,
               komolyabb, olyan igazi egész ember lett belőle. Olyan szeretnék majd én is lenni,
               Laci mellett, nem pedig valami szeles, bohó kis baba-asszony, aki csak mulatságnak,
               játékszernek való!...</p>
            <p>Most már Iluska is komolyan elgondolkozott. Hiszen titokban ő már régen sajnálta,
               hogy süldő kis lányok módjára kiszökött a szobából, ha komoly társalgásra fordult a
               sor, amit „unalmas”-nak neveztek egymás között s inkább hiábavalóságokról, felületes,
               üres dolgokról trécselt, ahelyett, hogy Csathó Bandit hallgatta volna... De hát ő is,
               mint a fiatal lányok legnagyobb része, abban a hitben volt, hogy minden komoly téma
               unalmas s hogy a lányoknak csak a nevetgélés, hancurozás, trécselés és vidám csevegés
               való... Ha még az életben Csathó Bandival találkoznék, bizony másképp lenne...</p>
            <p>- Én azt hiszem, - kezdte ismét egy kis szünet után Cilike, - hogy én tulajdonképpen
               akár ma férjhez mehetnék, mert érzem, tudom, hogy most már sokkal komolyabb, érettebb
               vagyok, mint csak egy félévvel ezelőtt is. Sokat olvasok, komoly könyveket, amelyeket
               Laci küld és sokat gondolkozom, amit ezelőtt nem igen tettem... És ugy-e, most már
               olyan szeles, olyan feledékeny sem vagyok többet hiszen már milyen régóta nem ért
               semmi baleset... Az a csekélység a műkedvelői előadáson, mikor Pepi úrfi...</p>
            <p>- Apropos, Pepi úrfi, - vágott hirtelen a szavába Ilus, - mondd csak Cilike, nem
               vettél te semmit észre?</p>
            <p>- Dehogy nem, - nevetett Cilike. - Pepi úrfi mostanában egész nap odaát van
               Gyárfáséknál, a szabadságát is meghosszabbította, pedig már tegnapelőtt el kellett
               volna utaznia...</p>
            <p>- És Erzsike a multkor nagyon megharagudott, mikor mi élcelődni kezdtünk fölötte s
               azt mondta, hogy igazán nem szép tőlünk, hogy mindig Pepi úrfinak csúfoljuk...</p>
            <p>- Hát én igazán nem is tudom, hogy miért gúnyolódunk vele annyit, mikor alapjában
               véve olyan jó fiú, mint egy darab kenyér... De azért nem hiszem, hogy komoly lenne a
               dolog...</p>
            <p>- Nézd csak, nézd!... - kiáltott fel egyszerre Iluska s a két lány majdnem
               sóbálvánnyá meredve bámult előre.</p>
            <p>A kapunál egy kis társaság jött be s a széles, kavicsos úton a hársfák alatt
               egyenesen a tornác felé tartott.</p>
            <p>Elől jött Gyárfás bácsi a feleségével, aztán Gizi és Eulália néni, végül pedig piruló
               arccal, lesütött szemmel, de azért boldogan és büszkén mosolyogva Erzsike, -
               karonfogva Pepi úrfival.</p>
            <p>Pepi úrfinak az arca csak úgy ragyogott az örömtől, a boldogságtól s valósággal
               rózsavörös fényben égett.</p>
            <p>Nem sok tudomány kellett kitalálni, hogy itt mi történt. Pepi úrfi megkérte az
               Erzsike kezét, a szülők beleegyeztek s most mint jó szomszédok és rokonok legelőször
               is idesietnek, hogy tudtukra adják az örvendetes családi eseményt és meghívják
               mindnyájukat az ünnepélyes eljegyzésre.</p>
            <p>Gizi és Erzsike észrevette most a két leányt a padláslépcsőn s valamennyien
               odasiettek.</p>
            <p>- Gyertek, gyertek le lányok, - kiáltott Gizi már messziről - nagy újságot
               mondok!</p>
            <p>Cilike és Ilus gyorsan siettek le a lépcsőről, Cilike ment elől s hogy minél hamarább
               leérjen, kettőt is ugrott egyszerre, még pedig olyan szerencsésen, hogy éppen
               nekiugrott a kosárnak, amelyben a tolla volt felhalmozva. A kosarat felrúgta, ő maga
               hanyatt vágódott s a kosár egész tartalmával kirepült a tornácra, ahova éppen abban a
               pillanatban ért oda az egész társaság.</p>
            <p>Fehér hóförgeteg fogadta őket, kavargó, szállongó, repülő hópihék egész zuhataga,
               amely behavazta mindenkinek a fejét, arcát, ruháját, sőt Eulália néninek még a
               szájába és orrába is berepült egy csomó pihe és rettenetes krákogásra, tüsszentésre
               ingerelte.</p>
            <p>A kosár pedig, amely messze ívben repült ki a tornácról, egyenesen a Pepi úrfi fejére
               borult és komoran árnyékolta be az ő boldogságtól rózsavörösen sugárzó arcát.</p>
            <p>Rettenetes volt... Cilike fel sem mert kelni a földről s titokban azt remélte, hogy ő
               most csak valami rosszat álmodik s nemsokára fel fog ébredni.</p>
            <p>A hangos nevetésre, sikoltozásra Teréz néni is előkerült s kezét összecsapva állott
               meg az ajtóban.</p>
            <p>- Egy kefét! Egy kefét!... - sivított Eulália néni két tüsszentés között s a kezével
               igyekezett leverni magáról is, a többiekről is a ráragadt tollpelyheket.</p>
            <p>Erzsike rémült kiáltozások között szabadította ki vőlegénye fejét a kosár alól, Ilus
               és Gizike pedig a nevetéstől már alig birtak magukkal és sietve ráncigálták föl a
               földről Cilikét, aki mozdulni sem akart.</p>
            <p>- Hozz ki egy kefét, - kiáltott Ilus, - te szedted össze reggel valamennyit!</p>
            <p>Cilike mint a szélvész rohant el és hátra se nézett többet.</p>
            <p>Teréz néni fejcsóválva nézett utána, aztán odament Gyárfásékhoz és bocsánatot kért
               tőlük a Cilike szelességéért és ügyetlenségéért. De ők nem is haragudtak, hanem
               ellenkezőleg, úgy nevettek, hogy alig birtak a lábukon állani.</p>
            <p>- Nyár közepén ilyen hóförgeteg! - kiáltott Eulália néni s most már egyenként
               igyekezett leszedni a pelyheket magáról. - De hát hol marad oly soká Cilike a
               kefékkel?</p>
            <p>Utoljára már nem győzték tovább várni s Gizi és Ilus, akik a legkevésbé voltak
               pelyhesek, elindultak, hogy megkeressék.</p>
            <p>Meg is találták azonnal a szobájában, a szekrény mögé bujva a sarokban.</p>
            <p>- Mit csinálsz itt, Cilike? - kérdezték tőle csodálkozva.</p>
            <p>- El akarok sűlyedni, - válaszolt Cilike vészes hangon és a fal felé fordult.</p>
            <p>- De hát miért?... - Hol van egy kefe?... Gyorsan add ide előbb, csak azután sűlyedj
               el...</p>
            <p>- Ott van valamennyi kefe a mosdótálban, - nyögte Cilike halkan - még a reggel
               beáztattam őket, hogy kimossam és ottfelejtettem... Most az egész házban nincs
               egyetlen kefe sem... Ezért akarok elsűlyedni...</p>
            <p>Ilus leroskadt a dívánra és úgy nevetett, Gizi pedig bajtársi önfeláldozással rohant
               gyorsan haza s hazulról hozott hamar egy kefét, amivel hamarosan lekefélték magukról
               valamennyien a hóförgeteget, melyet Cilike zúdított reájuk.</p>
            <p>Cilike pedig búsan sóhajtott magában:</p>
            <p>- Elrepültek a vánkosaim...</p>
           
         </div>
         <div type="chapter">
            <head>
            XVI. Kalodában.
            </head>
            <p>Az Erzsike eljegyzése óta a leányok barátsága, ha lehet, még melegebb lett, mint
               azelőtt volt.</p>
            <p>Pepi úrfi különben már nem volt többé Pepi úrfi, hanem Józsi. Erzsike ugyanis
               kijelentette, hogy személyes sértésnek fogja venni, ha valaki az ő vőlegényét, akinek
               a becsületes neve báró Wettenstein József cs. és kir. hadnagy, Pepi úrfinak meri
               nevezni. Így tehát hamarosan Józsi lett belőle s a kis menyasszony kívánságára még az
               öreg báróné is, aki eljött az eljegyzésre s könnyezve ölelte magához egyetlen fiát,
               így szólította:</p>
            <p>- Mein lieber Joszi!</p>
            <p>Az esküvőt az ősz elejére tervezték. Ennyi időre szükség volt, hogy az Erzsike
               kelengyéje elkészülhessen; tovább várni pedig nem akartak, nem is volt miért, hiszen
               a kaució is megvolt, felét Wettenstein báróné, felét Gyárfás úr adta.</p>
            <p>Erzsike nagyon boldog volt. Az is tetszett neki, hogy báróné lesz, méltóságos
               asszonynak fogják szólítani s minden zsebkendőjébe hétágú koronát hímeztethet, de
               tényleg nagyon szerette az ő kövér, pirosképű, szőkehajú, jólelkű vőlegényét, aki
               viszont valósággal imádta, bálványozta Erzsikét. Hogyne, hiszen az első leány volt,
               aki őt igazán komolyan vette, aki belenézett a lelkébe, a szívébe és meglátta
               mindazt, ami jó és nemes tulajdonság volt benne.</p>
            <p>Elutazása előtt az utolsó délután valamennyien Cilikéékhez voltak hivatalosak
               uzsonnára.</p>
            <p>Cilike és Ilus kitettek magukért. Olyan asztalt terítettek, hogy gyönyörűség volt
               ránézni. Csupa fehér gyöngyvirággal és sötétzöld borostyán-füzérekkel díszítették s
               egész délelőtt a konyhában sütöttek-főztek, készítették a különféle torta- és
               parfé-remekeket.</p>
            <p>Mielőtt a vendégek jöttek volna, még egyszer szemlét tartottak az ebédlőben, mint a
               tábornokok a hadsereg fölött.</p>
            <p>- Minden rendben van, - mondotta Ilus elégedetten, - akár a király is eljöhet ide
               vendégségbe!</p>
            <p>- Úgy van, - bólintott Cilike, - csak még a nagy faliórát fogom felhúzni, mert
               mindjárt lejár. Tudod, hogy Miklós bácsi milyen ideges, ha látja, hogy a nagy óra
               megállt.</p>
            <p>Ezzel egy nádfonatu, magas széket odaállított az óra alá s föl akart rá mászni.</p>
            <p>- Vigyázz, Cilike, - ijedezett Ilus, - ez a szék gyönge, nem fog megbírni.</p>
            <p>- Engem! - nevetett Cilike. - Még Eulália nénit is elbirná, nemhogy az én gyönge
               ötvenhét kilómat.</p>
            <p>- Hatvan, - vetette közbe Ilus. - Mult héten mértük meg magunkat. Hatvan voltál.</p>
            <p>- Azóta fogytam három kilót, - sóhajtott Cilike. - Óh, Ilus, a szerelemtől lefogy az
               ember. Majd meglátod, ha te is szerelmes leszel!...</p>
            <p>Ilus elpirult, Cilike pedig közben már fölállott a székre s magasra fölnyujtózkodva
               igyekezett elérni az órát, amelynek nagy, vastag üveglapját szerencsésen ki is
               nyitotta.</p>
            <p>E pillanatban csöngettek künn az előszoba ajtaján, megérkeztek a vendégek s Cilike
               hirtelenében nem tudta, hogy leugorjon-e s a vendégek elé szaladjon, vagy folytassa
               tovább, amihez hozzákezdett.</p>
            <p>Hogy történt, hogy nem, senki sem tudná megmondani, Cilike kezelte-e ügyetlenül az
               órát, vagy csak véletlenül esett meg, de abban a percben leszakadt az óra nagy, nehéz
               sárgaréz súlyzója s egyenesen rázuhant a szék vékony nádfonatára, amelyet nyomban
               keresztüllyukasztott. Ezer szerencse, hogy nem a Cilike lábára esett, mert különben
               összetörte volna.</p>
            <p>Cilike azonban elvesztette az egyensúlyt s amint a nádfonat keresztülszakadt a lába
               alatt, ő is leesett, de nem kifelé, hanem a szétszakadt nádfonaton keresztül, bele a
               székbe.</p>
            <p>Úgy állott ott, mintegy kalodába szorulva, hogy mozdulni sem tudott. A szék széles
               fakerete körülgyűrűzte a derekát, a szétszakadt nádszálak mint egy zuhatag övezték
               körül s a váratlan meglepetéstől és ijedtségtől nyitva maradt a szája neki is,
               Ilusnak is.</p>
            <p>A vendégek már az ebédlő ajtaján kopogtattak s Cilike rémülten igyekezett kifelé
               mászni a székből, de sehogysem tudott, sőt minél jobban hadonászott, annál jobban
               belészorult.</p>
            <p>E percben kinyilt az ajtó s valamennyien bejöttek, elől Wettenstein báróné és Eulália
               néni és az Eulália néni kis pincsi kutyája, a fehér, bodrosszőrű Juci.</p>
            <p>Cilike, amint meglátta őket, hangosan felkiáltott s egyetlen gondolata csak az volt,
               hogy neki most el kell bujni vagy el kell szaladni, hogy meg ne lássák ebben a
               lehetetlen helyzetben.</p>
            <p>Kétségbeesett erőfeszítéssel akart székestől együtt elszaladni, de még egy lépést sem
               tett, felbillent s a sárga nádzuhatagtól beárnyékolva, székestől együtt odagurult az
               Eulália néni lábai elé.</p>
            <p>Ijedt bámulattal állották körül a vendégek ezt a csodálatos látványt, mely eléjük
               tárult. Egy felborult szék s a székbe, mint egy kalitkába beleszorulva a kiáltozó,
               visító Cilike.</p>
            <p>Juci nyilván azt hitte, hogy most vele akarnak játszani, őrült ugatásba tört ki,
               ráugrott a székre s határtalan bolondos jókedvvel, kaffogva kezdett kapkodni a Cilike
               lábai után.</p>
            <p>Egy pillanat alatt olyan lárma, kavarodás, kiabálás, sikoltozás, nevetés támadt, hogy
               Teréz néni halálra rémülve szaladt elő a harmadik szobából s aztán kezeit összecsapva
               állt meg az ajtóban.</p>
            <p>- Ne ijedjetek meg, - kiáltott azonnal tisztába jőve, hogy mi történt itt. - Nincs
               semmi baj, csak Cilike beleszorult a székbe.</p>
            <p>Azzal megragadta a Cilike derekát, Ilus és Gizike megfogták a szék lábait s úgy
               sikerült valahogy kihúzni Cilikét a kalodából. Eulália néni pedig azalatt Jucit
               hajkurászta és csitította, mert az mindenáron tovább akart játszani és nagyon
               méltatlankodott, hogy őt elkergették.</p>
            <p>- Igazán érdekes, - kiáltotta Erzsike a nevetéstől fuldokolva, - milyen különféle
               módokon fogadja mostanában Cilike a vendégeit!...</p>
            <p>Cilike nem felelt semmit, csak kötényét égő arcára borítva rohant ki a szobából.
               Akkor vette észre, hogy az órakulcsot még a kezében szorongatja.</p>
            <p>- Istenem, csak bár legalább az órát felhúztam volna! - sóhajtotta magában...</p>
           
         </div>
         <div type="chapter">
            <head>
             XVII. Cilike, a kacsák, meg a kotló.
            </head>
            <p>Esős, hűvös délelőtt volt. Az ég olyan szomorúan szürke, borus volt, mint egy
               októberi alkonyatkor, mintha nem is gyöngyvirágnyitó tavasz lett volna, hanem hideg,
               ködös, nyirkos, lombhullató ősz.</p>
            <p>Csak a leányok szívében volt vidám tavasz. Mit bánták ők az esőt, a hűvös szél
               járását. Ők boldogok voltak, fiatalok és jókedvűek; az ő kedélyükre nem hatott a
               szomorú idő.</p>
            <p>Most éppen a kamrában ültek, Cilike a nagy zsíros bödön tetején, melyre óvatosan egy
               újságpapirost terített, Iluska meg egy zsák krumplin.</p>
            <p>Tulajdonképpen azért jöttek ide körülbelül ezelőtt egy órával, hogy lisztet, cukrot,
               mandulát, mazsolát mérjenek ki, mert süteményt akartak készíteni. De persze a sok
               beszélgetéssel úgy eltelt az idő, hogy észre sem vették.</p>
            <p>Sőt azt sem vették észre, hogy már majdnem megeszegették beszélgetés közben az egész
               mandula- és mazsolakészletet. Csak akkor riadtak föl, mikor egyszerre a folyosó végén
               megharsant a Teréz néni erős hangja:</p>
            <p>- Gyerekek, hol vagytok? Cilike, Iluska, jőjjetek elő!</p>
            <p>Cilike és Ilus gyorsan berakták egy kis kosárba mindazt, amire szükségük volt s aztán
               rohantak kifelé.</p>
            <p>- Itt vagyunk, Teréz néni, - kiáltották már messziről. - Csak a kamrából szedtünk ki
               mindent, amire szükségünk volt.</p>
            <p>- Úgy? - nevetett Teréz néni és egy mazsolát szedett le a Cilike álláról, amely
               véletlenül odatapadt. - Hát ez hogy került ide?</p>
            <p>- Óh, - nevetett Cilike elpirulva. - Csak éppen megkóstoltuk kissé, hogy nem
               romlott-e meg?</p>
            <p>- Csakhogy amíg ti odabenn a kamrában nyugodtan kóstolgattok mindent, azalatt a
               szegény kis kacsák megfagynak odakünn a hidegben! - szólt Teréz néni. - Cilike, te
               vállaltad magadra a baromfi-udvar gondozását, hát ne felejtkezz meg róla, mert
               különben nem eszünk a nyáron kacsapecsenyét!</p>
            <p>- Jaj Istenem, - sikoltott Cilike ijedten, - szegény kis pelyheskék! Megyek is rögtön
               és összeszedem őket.</p>
            <p>- Az alsó konyhába vidd őket, - kiáltott utána Teréz néni s Cilike egy kendőt terítve
               a fejére, szaladt ki az udvarra, Iluska meg utána.</p>
            <p>Sárgapelyhes, apró, alig néhány napos kis kacsák tipegtek-topogtak szomorúan a
               majorság-udvaron; a kacsamama vígan fürdött a tócsákban, de a kis fiókák csak úgy
               reszkettek a hidegtől.</p>
            <p>Cilike, az Iluska segítségével hamarosan összeszedte valamennyit a kötényébe s aztán
               sietve vitték be az alsó konyhába.</p>
            <p>- Tudod mit? - mondta Cilike, - berakjuk őket egy kosárba s a kosarat aztán betesszük
               a sütőbe. Igaz, hogy már két nap óta nem volt tűz, de azért ott jó meleg van, nem
               fognak megfázni szegénykék.</p>
            <p>Kibéleltek egy kosarat egy ócska kendővel, a sipogó kis kacsákat óvatosan belerakták
               s a kosarat aztán betették a sütőbe. A kis kacsák a puha, meleg fészekben jól
               összebújtak s hamarosan el is aludtak, Cilike és Iluska pedig hozzákezdtek a sütemény
               készítéséhez, mert délutánra várták Gizit és Erzsikét.</p>
            <p>Sajnos azonban, a délelőtt a hosszú beszélgetéssel a kamrában s a kis kacsák
               szemlélésével annyira eltelt, hogy már nem süthették ki a tésztát, mert a szakácsné
               kijelentette, hogy most minden sütő el van foglalva az ebédhez.</p>
            <p>- No nem baj, majd kisütjük délután, - mondta Cilike, - szerencsére ennek a
               süteménynek nem árt, hogyha áll s úgyis egy negyedóra alatt kész van.</p>
            <p>De Zsófi erre azt mormogta, hogy neki délután kalácsot kell sütni, ő bizony nem
               vigyáz a kisasszonyok kotyvalékára.</p>
            <p>- Hát akkor majd kisütjük az alsó konyhában és magának egyáltalán nem kell vigyázni
               rá, - mondta Cilike egy kissé mérgesen, mert Zsófival nagyon gyakran hadilábon
               állott.</p>
            <p>Ebéd után Gizi és Erzsike azonnal átjöttek s Cilike egy kissé bosszusan mesélte el
               nekik, hogy ez a Zsófi milyen kellemetlen, nem engedte, hogy a tésztát kisüsse s most
               itt van az uzsonna még nyersen! Még csak ezután kell kisütni az alsó konyhában.</p>
            <p>- Sose bosszankodj azért, - nevetett Erzsike, - annál mulatságosabb lesz. Majd
               valamennyien segítünk neked.</p>
            <p>Ünnepélyes menetben vonultak le a leányok az alsó konyhába. Gizi vitte a tepsit a
               tésztával, Cilike egy csomó aprófát a tűzgyújtáshoz, Ilus egynehány hasábfát, Erzsike
               meg egy skatulya gyufát és papirost.</p>
            <p>A nagy, üres, tiszta konyhában vidám táncra perdültek a lányok, csak Cilike nem
               feledkezett meg a dolgáról s hamar begyujtott előbb a tűzhelybe.</p>
            <p>Mikor már vígan lobogott a tűz, ő is beállt a táncolók közé s derékon kapva Erzsiket,
               vígan kiáltott:</p>
            <p>- Gyere, járjuk el ketten a menyasszonytáncot!</p>
            <p>De a bolondos ugrálás közben Ilus egyszerre csak egy nagyot sikoltott s megragadta a
               Cilike karját.</p>
            <p>- A kacsák... A kis kacsák... - kiáltotta rémülten s a tűzhelyre mutatott. -
               Cilike... megfelejtkeztél a kis kacsákról...</p>
            <p>Cilike holtsápadtra válva rohant oda s kirántotta a sütő ajtaját. Szerencsére még nem
               melegedett nagyon át a sütő s a kis kacsák vígan csipogtak és hápogtak a
               kosárban.</p>
            <p>De Cilike az ijedtségtől annyira reszketett, hogy nem birta kiszedni őket. Gizi és
               Erzsike húzták ki a kosarat.</p>
            <p>- Szent Isten, mi lett volna, hogyha szegénykék megsülnek elevenen... - tördelte
               kezeit egészen megsemmisülve s a könnyek csak úgy ömlöttek szeméből.</p>
            <p>- Szerencse, hogy nem történt semmi bajuk, - vigasztalták a leányok. - Jer, az eső
               elállott, nincs is már olyan hűvös, vigyük őket vissza a kacsamamájukhoz.</p>
            <p>Közrefogták a reszkető Cilikét s kivitték a kosarat a kis kacsákkal a
               majorság-udvarba. De előbb Cilike szentül megigértette mindegyikkel, hogy erről az
               esetről igazán senkinek sem fognak szólni, főleg Teréz néninek nem.</p>
            <p>A friss levegőn Cilike hamarosan magához tért, elfelejtkezett a nagy ijedtségéről s
               büszkén mutogatta meg a leányoknak a majorság-udvar különböző kincseit.</p>
            <p>- Nézzétek csak meg a kotlókat is, - mondta, kinyitva egy kis fészer-ajtót, - jövő
               héten lesz harminc-negyven darab kis csibénk! Az a szép kis fekete kotló is költ, az
               én legkedvesebb bóbitás tyúkom, a Mici - ott ül a sarokban ni, látjátok?</p>
            <p>A sötét fészerből hangos kodácsolás hallatszott; a tyúkok a világosságtól s a zajos
               beszédtől megriadva mozgolódtak, idegeskedtek, szárnyaikkal verdestek, egyik-másik
               félig fölemelkedett a tojásairól s mérgesen kapkodott a csőrével, mintha csak
               haragját akarta volna kifejezni, hogy minek zavarják őket, ha nem hoznak
               ennivalót?</p>
            <p>De Cilike nem törődött ezzel, csak a kis fekete kotló fölé hajolt s meg akarta
               simogatni.</p>
            <p>A kis fekete kotlónak azonban sehogysem tetszett a dolog, nagyon megriadt s meg is
               neheztelt, hogy őt ilyen ok nélkül zavarják anyai kötelességei teljesítésében s két
               szárnyával nagyokat verdesve hirtelen fölugrott. Valószínűleg el akart szaladni vagy
               repülni, de eltévesztette az irányt, a szárnyai sem birták magasra s így nem tudott
               messzebb repülni, csak a Cilike fejére, ahol a körmei úgy beleakadtak a Cilike borzas
               hajába, hogy onnan már sehogysem bírt kiszabadulni.</p>
            <p>Szárnyait verdesve hangosan, ijedten kodácsolt. Cilike pedig nagyot sikoltva ugrott
               föl, rémülten kapkodott a fejéhez s aztán esze nélkül kezdett futni, azt sem tudta,
               hova, merre...</p>
            <p>A három leány visítozva, kiáltozva szaladt utána, de nem tudták utólérni, oly sebesen
               rohant előre, kétszer-háromszor körbe az udvaron.</p>
            <p>A nagy lármára, kiabálásra összeszaladtak az összes cselédek és béresek, kivágtattak
               a gyermekszobából Tercsi, Jankó és Duci is s végül kijött Teréz néni és Miklós
               bácsi is.</p>
            <p>Furcsa látvány tárult szemük elé. Elől szaladt az ijedtségtől sírva, kiáltozva
               Cilike, fején valami csodálatos, indián törzsfőnökre emlékeztető fejdísszel, amely
               azonban eszeveszetten kodácsolt és repdesett a szárnyaival. Utána szaladt a három
               leány kezükkel hadonászva és igyekezve utolérniCilikét s hozzájuk csatlakoztak most a
               gyerekek is, akik ugyan nem tudták, miről van szó, de azért vidám csataordítással
               növelték a lármát és zavart.</p>
            <p>Cilike, amint megpillantotta Teréz nénit, egyenesen feléje rohant s kétségbeesetten
               kiáltotta:</p>
            <p>- Teréz néni... segíts, jaj, segíts rajtam... jaj, jaj... kitépi a hajamat...</p>
            <p>Teréz néni hirtelen megfogta a kotló két szárnyát és leszorította; közben odaértek a
               lelkendező leányok is, akik aztán óvatosan kiszabadították a kotló lábait a Cilike
               haja közül. Persze egy pár kis tincs ott maradt a hegyes karmocskák között, de mit
               bánta azt Cilike, csakhogy végre megszabadult a rettenetes fejdísztől!</p>
            <p>Zsófi aztán visszavitte a fészerbe a kotlót, amely bizony még jobban meg volt
               rémülve, mint Cilike s valószínűleg egész éjjel mesélt a társainak az ő csodálatos
               utazásáról.</p>
            <p>Cilike pedig leroskadt a tornáclépcsőre s úgy látszott, mintha a kiállott ijedtségtől
               megnémult volna, mert egy szót sem szólt, mikor Miklós bácsi nevetve mondta:</p>
            <p>- Csak az a kár, hogy Laci nem látott meg azzal a kakastollas csákóval a
               fejeden!...</p>
           
         </div>
         <div type="chapter">
            <head>
               XVIII. Egy levél hatása.
            </head>
            <p>Cilike a verandán ült s előtte az asztalon egy nagy kosár cseresznye.</p>
            <p>Cseresznyeérés ideje volt. A Teréz néni gyümölcsös kertjében messze földön a
               legszebb, kemény, ropogós, nagyszemű cseresznye termett. Olyan, amely nemcsak enni
               jó, hanem befőzésre is a legalkalmasabb.</p>
            <p>Cilike büszke volt arra, hogy ő már teljesen egyedül készíti el a befőttet, még pedig
               olyan jól, hogy soha egy üveggel nem romlik el abból, amit ő tesz el.</p>
            <p>Most is Teréz néni őt bízta meg vele, mig ők Ilussal a konyhába meg a kamrába mentek,
               egyéb házi dolgot végezni.</p>
            <p>Cilike megmosta, megválogatta a cseresznyét, szárát leszedte s egyenként tette az
               előtte álló üvegekbe. Azután rátöltötte a már elkészített szirupot. Éppen húsz üveg
               telt meg.</p>
            <p>Közben azonban nyugtalanul nézett az órára.</p>
            <p>- Mindjárt tíz óra, - mondta magában, - a posta már megérkezett. El kellene menni a
               levelekért. De a befőttet nem hagyhatom itt. Be kell előbb kötözni. Az pedig eltart
               egy óráig is. Lehetetlen addig kibírni. Már két napja nem kaptam Lacitól levelet...
               Ma minden bizonnyal írt... De kit küldhetnék el a postára? Mindenki el van
               foglalva.</p>
            <p>Ebben a percben Jankó és Duci gurultak ki a verandára. Egymás fülét fogták,
               sivítottak és püfölték egymást, ahogy csak bírták.</p>
            <p>Cilike sietve szétválasztotta őket s mint igazságos bíró jobbról is, balról is
               mindegyiknek egy-egy nyaklevest adott, mire aztán hamarosan szent lett a béke
               közöttük.</p>
            <p>- Jankó, Duci, menjetek el a postára, gyorsan, - mondta aztán nekik.</p>
            <p>- Mit adsz, ha levelet hozok Lacitól? - kérdezte Duci ravaszul.</p>
            <p>- Ehettek annyi cseresznyét, amennyit akartok, - felelt Cilike.</p>
            <p>- De nekünk abból kell, - mondta Duci a befőttes üvegekre mutatva. - Az édesebb.
               Szirup van rajta!</p>
            <p>- Majd adok abból is, - nevetett Cilike, - csak gyorsan járjatok, nagyon gyorsan.</p>
            <p>Mint a szélvész iramodott el a két gyerek. Cilike pedig azalatt vízbe áztatta a
               hólyagpapírt, amellyel az üvegeket akarta bekötni. De félszemmel mindig a kis kapu
               felé tekintett, hogy mikor jönnek már vissza a gyerekek.</p>
            <p>Öt perc sem telt bele, már ott voltak. Mindegyiknek a kezében néhány levél s már
               messziről sivították:</p>
            <p>- Lacitól is van levél! Lacitól is van levél!</p>
            <p>- A bélyeget add nekem, Cilike! - kiáltott Jankó.</p>
            <p>- Nem, most nekem add, - kiáltott Duci, - a multkor te kaptad!</p>
            <p>Ezen szerencsésen hajba kaptak megint s a Laci levele, amelyet egymás kezéből téptek
               ki, majdhogy áldozatul nem esett volna, ha Cilike idejekorán meg nem menti. És aztán
               csapot-papot, azaz gyermekeket, befőttet, szirupot ott hagyva, beszaladt a szobájába,
               hogy ott a csöndes magányban olvassa át a drága levelet...</p>
            <p>Jankó és Duci pedig azalatt gyorsan fegyverszünetet kötöttek s elkezdték kóstolgatni
               a szirupos cseresznyét.</p>
            <p>Először minden üvegből csak egy-egy szemet, aztán kettőt, majd hármat, aztán - ejh,
               hiszen meg sem látszik az a néhány szem - már nem is számolgatták, csak éppen a
               sorrendet tartották meg, hogy minden üvegből egyformán szedegessenek ki.</p>
            <p>Egyszerre megjelent Cilike az ajtóban. A két kis imposztor akkor vette észre, hogy az
               üvegeket majdnem egészen kiüresítették. Megrettenve néztek előbb Cilikére, aztán az
               üvegekre, aztán egymásra... Jaj Istenem, mi lesz most itt...</p>
            <p>Cilike azonban se szó, se beszéd, hirtelen magához ölelte őket és össze-vissza
               csókolta szirupos, maszatos arcukat. Aztán egy-egy tízfillérest nyomott a
               kezükbe.</p>
            <p>- Ezt azért adom, mert ti hoztátok el ezt a drága levelet! - kiáltotta ragyogó,
               sugárzó arccal. - Vegyetek savanyú cukrot rajta... Vagy inkább töltött csokoládét...
               Amit akartok... Óh, olyan boldog vagyok... Hol van Teréz néni? Hol van Ilus?...
               Hamar, hamar mondjam el nekik is...</p>
            <p>Azzal mint a forgószél rohant ki a verandáról. Jankó és Duci álmélkodva néztek össze.
               Miféle csoda történt, hogy Cilike, aki állandóan pénzzavarokkal küzd, most ilyen
               nagylelkű volt hozzájuk. Pofont vártak - és tíz fillért kaptak!... Vajjon mi lehetett
               abban a levélben?</p>
            <p>Mint igazi bölcsek azonban nem sokat töprengtek azon, amit nem értettek. A tíz
               fillért, azt értették. Az mint reális valóság ott volt a kezükben. A másik
               pillanatban már mind a ketten künn voltak a kis kapun. Őket nem kellett kétszer
               biztatni, hogy cukrot vegyenek.</p>
            <p>Cilike pedig, a levelet a szívéhez szorítva, rózsapiros arccal szaladt, szaladt, nem
               - repült mintha a boldogságtól szárnyai nőttek volna.</p>
            <p>Ezt az örömhírt nem lehetett egy pillanatig sem magába zárni. Azonnal, gyorsan ki
               kell kiáltani az egész világnak, hadd tudja meg mindenki, hadd örüljön mindenki
               vele: - Hazajön Laci!...</p>
            <p>- Hol van Teréz néni? Hol van Ilus?</p>
            <p>Bizonyosan a konyhában. Végig rohan a folyosón, éppen szembe Marival, a szobalánnyal,
               aki egy tálcán a poharakat hozza be az ebédlőbe. És Cilike, aki most se lát, se hall,
               egyenesen nekiszalad Marinak, kiüti a tálcát a kezéből, a poharak csörömpölve törnek
               össze és Mari ijedten kezd sikoltozni.</p>
            <p>De Cilike most nem törődik se Marival, se a poharakkal.</p>
            <p>- Hazajön Laci! - kiált neki oda vígan, mintha egész természetes volna, hogy ezért a
               poharaknak össze kellett törni s azzal rohan tovább be a konyhába.</p>
            <p>- Teréz néni! Ilus! Hazajön Laci! - kiáltja lelkendezve, de a konyhában nincs senki,
               csak a Miska cica sündörög eléje s dorombolva dörzsölődik hozzá.</p>
            <p>De Cilike most ügyet sem vet Miskára, sőt siettében úgy felrúgja, hogy szegény egy
               nagy bukfencet vet a levegőben s keservesen miákol.</p>
            <p>- Hazajön Laci! - kiáltja neki is oda engesztelésül s rohan tovább.</p>
            <p>- Bizonyosan a tejeskamrában vannak, - gondolja magában s keresztülszalad az
               udvaron.</p>
            <p>Nem veszi észre, hogy az udvar közepén, a tejeskamra ajtaja előtt keresztbe fekszik
               egy gereblye, amelyet a gyermekek felejtettek ott, mikor ma reggel frissen kaszált
               füvet gereblyéltek össze a kis bárányoknak.</p>
            <p>Siettében rálép Cilike a gereblye fogaira, amelynek nyele erre rögtön fölemelkedik s
               jól fejbevágja.</p>
            <p>- Jaj! - kiált Cilike, mert erre nem volt elkészülve s majdhogy keresztül nem esik a
               gereblyén.</p>
            <p>A homlokához kap. Jóformán nem is tudja, ki ütögette fejbe, nem is érzi, hogy fáj s a
               gereblyének is boldogan odakiáltja:</p>
            <p>- Hazajön Laci!...</p>
            <p>Azzal rohan tovább, sugárzó arccal, homlokán egy kis diónyi daganattal, kezében
               lobogtatva a levelet.</p>
            <p>A kamra ajtaja előtt megbotlik egy kőben, nagyot botorkálva nekiesik az ajtónak,
               amely nem volt csukva, csak betámasztva. Az ajtó kinyílik és Cilike egyensúlyt
               vesztve, a kezét is lábnak használva, négykézláb érkezik le a három lépcsőfokon,
               amely a hűs, szellős tejeskamrába vezet.</p>
            <p>Teréz néni és Ilus ott állnak a nagy asztal mellett s a tejet fölözik le a
               vajkészítéshez.</p>
            <p>Ilus éppen egy nagy sajtár tejet vesz le a polcról, midőn Cilike négykézláb érkezve
               le a lépcsőről, mint a fergeteg odaesik eléje, kiüti a sajtárt a kezéből s a tej mind
               ráömlik Cilikére.</p>
            <p>Fekete haján, piros arcán, világoskék ruháján csak úgy csurog végig a fehér tej.
               Teréz néninek még a szó is a torkán akad ettől a látványtól. Ilus pedig az üres
               sajtárral a kezében, úgy áll ott, mint egy eleven kérdőjel. El nem tudja képzelni,
               hogyan történhetett ilyen boszorkányos gyorsasággal annyi minden egy perc alatt.</p>
            <p>Csak Cilike nem csodálkozik semmin. Neki most minden egyéb mellékes. Talán észre sem
               veszi, hogy mi történt s tejben és boldogságban úszva kiált:</p>
            <p>- Teréz néni! Ilus! Jövő héten hazajön Laci!...</p>
           
         </div>
         <div type="chapter">
            <head>
               XIX. Takarékosság.
            </head>
            <p>- Most haza fogok utazni! - kiáltott Cilike lelkendezve s a földön ülve két karját
               térdei köré fonta és úgy nézett ragyogó, sugárzó arccal Teréz nénire és Ilusra.</p>
            <p>- Így? - kérdezte Teréz néni mosolyogva. Egy kis zsebtükröt vett ki a zsebéből és
               Cilike elé tartotta.</p>
            <p>Cilike elpirult és restelkedve nézett végig magán. Haja ziláltan csüngött arcába. A
               tej még most is csöpögött róla. Még az orra hegye is opálos színben csillogott.</p>
            <p>Hirtelen fölugrott. Csak most vette észre, hogy még mindig a földön ül, az Ilus
               lábainál, ahová szeles sietséggel mint egy bomba odaperdült.</p>
            <p>Megigazította rendetlen ruháját s a kötényével letörülgette az arcát, haját.</p>
            <p>- Nem, nem így! - nevetett vidáman. - Előbb mindenesetre megszárítom a hajamat. De
               azt elmondhatom, édes Teréz néni, hogy te igazán tejbe-vajba fürösztöttél engem!</p>
            <p>- Nem is annyira én, mint Ilus, - felelt Teréz néni. - Hanem most mindenekelőtt
               lássuk azt a levelet, mert a te izgalmas bejelentéseden tulajdonképpen nem lehet
               eligazodni.</p>
            <p>Cilike készséggel odaadta a levelet s mialatt Teréz néni a szemüvegét kereste és
               olvasni kezdte, ő gyorsan elmondta Ilusnak szóról-szóra az egész levél tartalmát.</p>
            <p>- Hát igen, - mondta aztán Teréz néni, egy kis meghatott izgalommal a hangjában. -
               Laci csakugyan érkezik a jövő vasárnap. Befejezte a munkáját, hamarább, mint
               tervezve volt, mert nagyon sietett. És aztán... aztán nem akar várni tovább... Hát
               igen... hiszen értem... Azt írja: eleget várt már. Ezalatt te éppen eléggé megnőttél
               és megokosodtál. Ha pedig nem, hát úgy sincs már remény reá, hogy jobban
               megokosodjál... No, lám, lám, hogy eltalálta Laci... És, hogy neki így is jó vagy...
               Hát hiszen értem, megértem Lacit. Én is azt mondom. Azt fogom tanácsolni anyuskádnak
               is, hogy most már nem kell tovább húzni-halasztani az esküvőt. Majd kiállítom a
               bizonyítványt rólad, hogy már eléggé érett vagy - amint azt a mellékelt ábra
               mutatja...</p>
            <p>Cilike már rég ott csüngött a Teréz néni nyakán, ölelte, csókolta és bár nevetett, de
               azért könny csillogott a szemében.</p>
            <p>- Azt hiszem, már holnap kellene utaznom, - mondta. - Otthon is sok minden
               elrendeznivalónk lesz még.</p>
            <p>- Én is azt hiszem, - felelt Teréz néni. - És most szabadságot adok nektek, gyerekek.
               A tejszűrést, vajköpülést elvégzem magam. Ti menjetek csomagolni, rendezkedni,
               Erzsikétől és Gizitől elbúcsúzni. Tudom úgyis alig várjátok már, hogy együtt
               megtárgyaljátok ezt a legújabb eseményt!</p>
            <p>Cilike és Ilus már jóformán nem is hallották a Teréz néni utolsó szavait. Egy
               pillanat alatt künn voltak a tejeskamrából. És ezután sietve, gyorsan szaladtak át
               Erzsikéékhez.</p>
            <p>A másik menyasszonyt, a leendő bárónét, éppen egy nagy darab vajaskenyér társaságában
               találták, amint mézet csöpögtetett a vajaskenyérre, hogy - saját szavai szerint - így
               édesítse meg a távollét keserűségét.</p>
            <p>- Majd mi segítünk neked, hogy hamarább készen légy, - indítványozta Ilus.</p>
            <p>Közben Gizi is előkerült s aztán mind a négyen alaposan nekiláttak a vajas-mézes
               kenyérnek, amelynek fogyasztása közben búcsúzkodtak egymástól.</p>
            <p>- Sohasem leszünk többet így együtt! - sóhajtotta Erzsike mélabúsan s egy akkorát
               harapott a vajaskenyérből, hogy alig birta megrágni.</p>
            <p>- Soha, soha! - visszhangozta Cilike s meghatódottságában kiejtette a kenyeret a
               kezéből, amely természetesen a vajas felével esett a földre.</p>
            <p>- Tulajdonképpen igazán nem tudom, hogy ti ketten miért keseregtek? - szólalt most
               meg Gizi. - Nektek jó, ti egypár hónap mulva férjhezmentek. De mi ketten Ilussal itt
               maradunk vén lányoknak, aztán veszünk egy-egy papagályt magunknak, meg egy kis
               kutyát, kis macskát, azokat dédelgetjük s járunk majd mindig egymáshoz
               kávézni!...</p>
            <p>- Ugyan, ugyan, - nevetett Cilike, - ma már kijöttek a divatból az ilyen vén lányok!
               Különben is, mintha nem tudnánk jól, hogy Várkonyi Géza, a szomszéd birtokos, csak
               egy kis bátorításra vár tőled, hogy megkérje a kezedet... Ami pedig Ilust illeti, no
               hiszen... Ilus meg Csathó Bandi...</p>
            <p>- Ugyan kérlek! - kiáltott Ilus elpirulva s zavarában olyan hirtelen ugrott fel, hogy
               majd feldöntötte a mézes üveget.</p>
            <p>- Hát nem egy tejjel-mézzel folyó Kánaán ez? - kiáltotta Cilike nevetve, amint
               ügyesen elkapta az üveget, mielőtt még annak tartalma teljesen kifolyt volna. - Ezer
               szerencse, hogy nem én öntöttem ki, különben a családi tanács azt határozta volna,
               hogy még egy esztendeig nem mehetek férjhez... Hanem most már csakugyan búcsúzzunk
               leányok, mert még csomagolni is kell, aztán anyuskának egy hosszú sürgönyt küldeni -
               és óh jaj, majd elfelejtettem, a befőttesüvegeket is be kell kötözni!</p>
            <p>- Majd mi segítünk, - ajánlkoztak azonnal Erzsike és Gizi s azzal mind a négy leány
               visszament Cilikéékhez a verandára.</p>
            <p>A befőttesüvegeket ugyan közben már Teréz néni bekötözte, ki is gőzölte, de a
               leányoknak még mindig volt valami megbeszélnivalójuk, úgyhogy késő délután lett már,
               mire Cilike és Ilus hozzákezdhettek a csomagoláshoz.</p>
            <p>Cilikének sok szép ruhája volt s nagyon gondosan csomagolt, Ilus kissé
               felületesebben.</p>
            <p>- Eh mit, - mondta, - azért az én pár kis rongyocskámért, ha összegyűrődik, sem kár.
               Majd kivasalom.</p>
            <p>Cilike éppen egy szép, hímzett blúzt tett be és simított el nagygondosan.</p>
            <p>- Nem helyesen gondolkodol, - oktatta komolyan Ilust. - Az embernek minden
               legcsekélyebb holmijára ügyelni kell. Látod, ezt a blúzt már egy éve, hogy hímeztem,
               akkor még Laci itthon volt és nagyon tetszett neki. Azt mondta, ez illik nekem
               legjobban. És én annyira ügyeltem reá, hogy még mostan is egészen szép. Ezt fogom
               fölvenni, mikor Laci megérkezik és ő örülni fog, hogy én még emlékszem reá, hogy ez
               neki mennyire tetszett! Bizony fiam, fő a takarékosság!</p>
            <p>Ilus annyira megilletődött a Cilike szép prédikációjától, hogy menten kiszedte minden
               holmiját s ő is szépen, rendesen rakosgatta bele.</p>
            <p>- Mit akarsz azzal a tintásüveggel? - kérdezte csodálkozva, midőn látta, hogy Cilike
               most egy nagy tintásüveget csavar bele egy papirosba s aztán azt is belegyömöszöli a
               bőröndbe.</p>
            <p>- Tegnapelőtt vettem ezt az üveg tintát, - mondta Cilike. - Egyenesen az én számomra
               hozatta a boltos, mert itt nem lehet lilaszín tintát kapni, én pedig mindig azzal
               írok Lacinak levelet. Nem is bírnék másszínű tintával írni! Most csak nem hagyom itt
               ezt az egész nagy üveget! Ez pazarlás volna! Még egészen tele van. Takarékosnak kell
               lenni fiam!</p>
            <p>- Hátha ki fog folyni? - kérdezte Ilus kissé kételkedve.</p>
            <p>- Ki van zárva! - felelt Cilike fölényesen. - Úgy bedugaszoltam, hogy egy csöpp ki
               nem folyhat belőle. És azonkívül papirosba is csavartam. Bízd csak rám, én már jártas
               vagyok az ilyesmiben! Most pedig légy szíves és ülj rá a kufferre, mert nem tudom
               bezárni. Nagyon tele van.</p>
            <p>Ilus készséggel ráült, hogy kilóinak súlyával lenyomja. De ez nem volt elég. Cilike
               is ráült s csak így birták lezárni a jól megtömött bőröndöt.</p>
            <p>Mikor már mindennel készen voltak, bejött Teréz néni és egy kosárban hozta Cilike
               összes cipőit.</p>
            <p>- Nézd Cilike, ezt kifelejtetted. Odaadtad Marinak takarítani, s ő elég ügyetlenül,
               az én szobámba vitte be. Nem hagyhatod itt, mert szükséged van rá, azt hiszem?</p>
            <p>Cilike nagyon savanyú arcot vágott. Ebben a percben készült el a csomagolással, alig
               birta lezárni a bőröndöt, most újra kibontsa? Bele sem fognak férni a cipők!</p>
            <p>- Dehogy nem, - vigasztalta Teréz néni. - Bontsd csak ki, majd én csinálok helyet
               nekik. Csakhogy persze legalól kell elhelyezni, nem lehet a ruhákra rátenni. No csak
               frissen. Ilus csavarja addig mindegyiket papirosba, te meg szép sorjában szedegesd ki
               a csipkés blúzaidat meg ruháidat.</p>
            <p>Mit volt mit tenni? Cilike nagyot sóhajtva látott munkához. Kizárta a bőröndöt,
               felemelte a takarót, amellyel gondosan le volt minden takarva s kivette a legfelső
               ruhát, a szép hímzett blúzt.</p>
            <p>De egyszerre egy nagyot sikoltva ejtette ki a kezéből, becsapva a bőrönd fedelét,
               hirtelen ráült s olyan kétségbeesett tekintettel nézett Ilusra, hogy ez rögtön
               kitalált mindent.</p>
            <p>- A tinta... - rebegte elhalványodva.</p>
            <p>Cilike csak a fejével intett, nem tudott szólni.</p>
            <p>Teréz néni csodálkozva nézett egyikről a másikra. Nem értett az egészből semmit.</p>
            <p>De csakhamar megértett mindent. A tintásüveg eltört s a Cilike szép ruhái lilaszín
               tengerben úsztak. Ezt nem lehetett eltitkolni, nem lehetett eltagadni.</p>
            <p>- De mi jutott eszedbe, hogy egy tintásüveget csomagolj a ruháid közé? - csapta össze
               a kezét Teréz néni.</p>
            <p>- Takarékos akartam lenni! - zokogta Cilike nagy búsan és elkeseredve nézegette
               lilaszín foltokkal ékes ruháit.</p>
            <p>- Na most majd a tisztító-intézetben búsásan ráfizethetsz a húsz fillér árú
               takarékosságodra! - korholta Teréz néni. - Ahogy hazaérkezel, azonnal küldj el
               mindent a tisztító-intézetbe, úgy frissiben könnyebben ki lehet venni. És azt is
               beleírom majd a bizonyítványodba, hogy milyen kitünően tudsz csomagolni. Ha utaztok,
               csak bízza rád mindig Laci!...</p>
            <p>- Óh, csak ezt ne, Teréz néni, csak ezt ne! - nyöszörgött Cilike. - Esküdj meg rá
               kérlek, hogy soha, soha sem fogod ezt elmondani Lacinak.</p>
            <p>- Jó, jó, - nevetett Teréz néni. - De attól tartok, ha majd Lacival találkozom,
               egyetlen szót sem szólhatok, mert már annyi mindent megigértem, hogy nem fogok
               elmondani neki!...</p>
           
         </div>
         <div type="chapter">
            <head>
               XX. Cilike nagytakarítást rendez.
            </head>
            <p>Csodák-csodája, Cilike ezúttal minden különösebb baleset nélkül érkezett haza.</p>
            <p>A vasútnál anyuska és apa várták s szerencsésen hazaszállították, podgyászostól,
               mindenestől.</p>
            <p>Anyuska el nem rejthető meghatottsággal ölelte magához Cilikét. Persze még nem
               sejtette, milyen meglepetés vár reá, ha majd meglátja a Cilike lilaszín tintás
               ruháit!</p>
            <p>- Édes kis nagy lányom! - mondta neki. - Milyen nagyon vártalak már haza! Mennyire
               hiányoztál nekünk!</p>
            <p>Apa pedig a fejére tette a kezét és így szól:</p>
            <p>- Most már nem engedünk el többet hazulról, csak majd - ha férjhez mégy!</p>
            <p>Cilike nem győzte ölelni, csókolni drága jó szülőit s mélyen meghatva nézett körül
               kis szobájában, amely tele volt rakva virággal. Ez mind az ő jó anyuskája meg a fiúk:
               Gyuszi és Palkó figyelme volt.</p>
            <p>- Ezt a gyönyörű ciklament én vettem neked, - mondta Palkó szerényen, - tudom, hogy
               mennyire szereted!</p>
            <p>- Én meg ezt a csodaszép rózsaszín hortenziát, - magyarázta Gyuszi. - Három hétig
               gyűjtöttem reá a zsebpénzemet.</p>
            <p>Cilike hálásan ölelte meg a két fiút. Ezek már nem voltak többé a vásott, pajkos kis
               gyerekek, akik hajdan annyit bosszantották őt, hanem két hórihorgas, nyurga, udvarias
               fiatalember, akik gavallérosan kezet csókoltak neki.</p>
            <p>Gyuszi már hetedik gimnázista volt s folyton az érettségiről beszélt, amelyet jövőre
               készült letenni. Még pedig erős elhatározása szerint „jelesen érett” akart lenni.
               Palkó pedig hatodik gimnázista volt s nagyon büszke volt arra, hogy majdnem egy
               félfejjel magasabb a bátyjánál. Sőt azt erősítette, hogy neki már a bajusza is nő,
               míg Gyuszinak még az árnyéka sem látszik.</p>
            <p>Este, mikor már mindenki lefeküdt s Cilike is elrendezett, kicsomagolt mindent, sőt
               már a tintafoltos ruhákat is meggyónta, bejött anyuska a szobájába és sokáig
               elbeszélgettek komolyan, meghitten.</p>
            <p>- Édes apával elhatároztuk, hogy most már nem fogjuk tovább halasztani az esküvődet -
               mondta anyuska, csöndesen simogatva Cilike vállára hajtott fejét. - Laci írt édes
               apának is és nagyon kért, hogy egyezzünk bele. Isten nevében tehát, legyen. Hiszem,
               hogy már elég érett és komoly vagy hozzá...</p>
            <p>Cilike könnyei csöndesen peregtek szeméből. Szólni nem tudott.</p>
            <p>- A kelengyéd majdnem egészen készen van már, - folytatta tovább anyuska. - Szép
               lassacskán elkészítettünk mindent. Holnap majd átnézzük s ami hiányzik, azt
               pótoljuk. Vasárnap pedig, mikor Laci megérkezik, megbeszéljük majd, hogy mikorra
               tűzzük ki az esküvőt... Hanem nagyon szeretném édes lányom, hogy ha még ezen a héten,
               mielőtt Laci megérkezik, nagytakarítást csinálnál. Aztán úgysem lesz majd időnk - és
               illő, hogy ragyogóan tiszta lakásban várjuk a vőlegényt!</p>
            <p>- Természetesen, - felelt hévvel Cilike, - holnap korán reggel hozzákezdek. A
               verandán az ablakokat is megmosom. Anyuskám, meglásd, ragyogni fog minden!</p>
            <p>Másnap korán reggel apa, Gyuszi és Palkó sietve menekültek el hazulról, mert Cilike a
               szobalány és egy bejáró asszony segítségével olyan porolást, súrolást, kefélést vitt
               véghez, hogy visszhangzott tőle az egész ház.</p>
            <p>Fejét piros kendővel bekötötte, blúzának az ujját könyökig felgyűrte s oly hévvel,
               buzgalommal dolgozott Cilike, hogy öröm volt nézni.</p>
            <p>Fölmászott egy létrára, hogy a széles, üveges verandán a felső ablakokat is megmossa.
               Világért sem engedte volna a szobalánynak, mert szerinte senki olyan szépen nem tud
               ablakot mosni, mint ő.</p>
            <p>Egyszerre nagy csörömpölés és rettenetes sikoltozás hallatszott a verandáról.
               Mindenki ijedten szaladt oda.</p>
            <p>Cilike fent állott a létrán és sikoltozott. A felső ablakszárny ki volt nyitva, az
               egyik ablaküveg eltörve s Cilikének az egész arca véres volt.</p>
            <p>Hogy történt a dolog, hogy nem, tulajdonképpen soha sem derült ki. Palkó azt
               állította, hogy Cilike valószínűleg a becsukott ablakon akart kinézni s hirtelen az
               üvegen dugta át a fejét. Cilike azt erősítette, hogy mikor kinyitotta az ablakot, a
               fejéhez csapódott az üveg.</p>
            <p>A tény az volt, hogy az üvegszilánkok összevagdalták az arcát, erősen vérzett,
               anyuska majd elájult az ijedtségtől s Gyuszi elrohant az orvosért.</p>
            <p>Az orvos aztán megvizsgálta Cilike sebeit, megnyugtatta mindnyájukat, hogy nincs
               semmi baj, csupán néhány mély karcolás az egész, nem maradt üvegszilánk benne s
               néhány nap mulva begyógyul, úgyhogy nyoma sem marad semminek. Aztán, miután gondosan
               kimosta a karcolásokat s a vérzést elállította, ragtapasszal beragasztotta
               valamennyit.</p>
            <p>Cilike nyögve, sóhajtozva feküdt az ágyban, ámbár az ijedtségen kívül már semmi baja
               sem volt s fogadta a részvétnyilatkozatokat. Nagyon jól esett neki, hogy mindenki úgy
               sajnálta, szerette és kényeztette.</p>
            <p>Másnap reggel, mikor felkelt, első dolga volt, hogy megnézte magát a tükörben. Most
               még nagyobbat sikoltott, mint tegnap s majd hanyatt esett ijedtében. A homloka, az
               álla és az orra keresztben s hosszában be volt ragasztva szép, rózsaszín vászon
               ragtapasszal. Egyszerűen rettenetes volt!</p>
            <p>- Anyuskám, anyuskám, - kiáltott zokogva rohanva édesanyjához, - hiszen holnap reggel
               megérkezik Laci! Hát hogy fogok én előtte megjelenni!...</p>
            <p>Anyuska is megdöbbenve nézett Cilikére. Erre eddig nem is gondoltak. Tényleg furcsa
               látvány volt. Egy menyasszony, aki ragtapasszal az orrán várja a vőlegényét!...</p>
            <p>De a dolgon nem lehetett segíteni.</p>
            <p>Az orvos kijelentette, hogy ha leveszik róla, akkor könnyen inficiálódik a seb s ha
               fekete tapasszal ragasztja be, annál csúnyább.</p>
            <p>Nincs más hátra, mint bele kell nyugodni a dologba, hiszen négy-öt nap alatt teljesen
               be fog gyógyulni.</p>
            <p>Négy-öt nap alatt!... De Laci már holnap reggel itt lesz!</p>
            <p>Cilike vigasztalhatatlan volt!</p>
            <p>És még csak sírni sem tudott, mert akkor még jobban fájt az orra!</p>
            <p>Óh, hát volt még menyasszony valaha olyan szerencsétlen, mint ő!... A poétikus, szép
               viszontlátást ilyen lesújtó próza zavarja meg... Nem, ezt nem lehet túlélni!...</p>
            <p>Még csak az az egy reménysége volt, hátha csoda fog történni s reggel, mikor
               fölébredt, nyoma sem lesz az orrán semmi karcolásnak. A homlokát és az állát már nem
               is bánta, csak az orra, az bántotta szörnyen.</p>
            <p>Azonban nem történt csoda...</p>
            <p>Másnap reggel, mikor berobogott a vonat az állomásra, Cilike dobogó szívvel és sűrűn
               lefátyolozott arccal állott édes anyja mellett a pályaudvaron.</p>
            <p>És abban a pillanatban, mikor Laci leszállott a kocsiról és boldogságtól, szeretettől
               ragyogó arccal sietett feléje s a karjaiba zárta, igazán, igazán nem gondolt semmi
               egyébre, csak arra:</p>
            <p>- Nagyon szeretlek, édes Laci!... Milyen jó, hogy végre hazajöttél...</p>
            <p>És furcsa, nagyon furcsa... Laci nem is vett észre semmit. Mintha nem is az arcát
               nézte volna, csak a szemét, a sugárzó, csillogó, édes szép szemét.</p>
            <p>Csak később, mikor már otthon voltak s Cilike levetette a kalapját, fátyolát, akkor
               nézett egyszerre meghökkenve rá:</p>
            <p>- Hát magával mi történt, Cilike? Talán párbajozott?...</p>
            <p>De akkor sem nevette ki, mikor elmondták neki a Cilike legújabb balesetét, hanem csak
               megsimogatta a kezét s azt mondta:</p>
            <p>- Milyen jó, hogy nem történt valami nagyobb baj!</p>
           
         </div>
         <div type="chapter">
            <head>
              XXI. Cilike látogatásokat tesz.
            </head>
            <p>Bizony beletelt néhány nap, amíg Cilike arca teljesen rendbejött s a flastromot le
               lehetett venni az orráról és a homlokáról.</p>
            <p>Mennyi bosszantást kellett eltűrnie a fiúktól, hogy nevetett rajta édesapja s még
               Laci is mosolyogva jegyezte meg néhányszor:</p>
            <p>- Nem is tudtam, hogy az én Cilikém párbajhős! Ha az ember ránéz, szentül azt hiszi,
               hogy egy elsőéves jogász - az első párbaja után!</p>
            <p>Csupán anyuska volt kellő részvéttel iránta s mindennap aggódva vizsgálgatta a Cilike
               orrát, hogy mikor lehet már levenni róla a ragtapaszt!</p>
            <p>Végre elérkezett az a várva-várt nap is s Cilike ismét régi épségében és szépségében
               pompázva mehetett sétálni Lacival.</p>
            <p>Néhány látogatást kellett tenniök, anyuska kíséretében. Kis városban elkerülhetetlen
               a jegyesek hivatalos bemutatkozása az ismerősöknél. És világért ki nem szabad
               felejteni egyetlen egy családot sem, mert különben kész a harag és a sértődés.</p>
            <p>Cilikének semmi kifogása nem volt a látogatások ellen. Ő szívesen ment mindenüvé,
               büszkélkedve a Laci karján. Laci is örömest ment Cilikével, csak persze szegény
               anyuska, ő sóhajtozott mindig nagyokat, mikor ezerféle sok dolgát félbe kellett
               hagynia, fölvenni a fekete selyemruháját és menni látogatóba...</p>
            <p>De hát ennek is végére értek. Még csak egy látogatás volt hátra: Bánhidyéknál. Ezt
               Cilike legutóljára hagyta, mert nem nagyon szerette Bánhidy Olgát, aki pedig
               osztálytársa volt. De nagyon gőgös, affektált leány volt, aki szörnyen sokat adott
               arra, hogy az ő anyja báróné.</p>
            <p>Mikor éppen indulni akartak, az előszobában Laci megütközve nézett végig Cilikén.
               Könnyű, lenge nyári ruha volt rajta, künn pedig éppen borus, hűvös, szeles idő
               volt.</p>
            <p>- Maga így akar jönni, Cilike? Ilyen vékony ruhában? Hiszen meg fog hülni!</p>
            <p>- Óh dehogy! - erősítette buzgón Cilike. - Én soha sem szoktam megfázni.</p>
            <p>- Vegyen föl egy kabátot, vagy köpenyt, - mondta Laci. - Nem akarom, hogy torokfájást
               vagy náthát kapjon.</p>
            <p>- Én is mondtam már neki, - szólt közbe anyuska -, de nekem nem fogadott szót. Talán
               ha te parancsolod, neked inkább engedelmeskedik.</p>
            <p>- Kérem, édes Cilike, - nevetett Laci. - Én mint leendő zsarnok férj, kívánom, hogy
               azonnal vegyen kabátot!</p>
            <p>Cilike nem ellenkezett tovább, de nagyon vonakodva teljesítette a Laci
               kívánságát.</p>
            <p>Meg volt reá a maga oka. A kabátjának el volt szakadva a bélése éppen az újjánál.
               Attól tartott, hogy valaki majd észreveszi.</p>
            <p>Persze, a legegyszerűbb lett volna, ha idejében megvarrta volna. De hát Cilike nem
               lett volna Cilike, ha mindent rendesen, a maga idejében elvégez.</p>
            <p>*</p>
            <p>Bánhidyék elragadó kedvességgel fogadták őket. Olga éppenséggel nem volt gőgös.
               Hogyne, hiszen most Cilike nagyon imponált neki, mert az első volt az osztálytársak
               közül, aki férjhez ment.</p>
            <p>Olga azonnal bevitte Cilikét a szobájába s megmutogatta neki legújabb ruháit és
               blúzait, amelyeket most készített, mert tengeri fürdőre készültek menni a nyáron.
               Titokban abban reménykedett, hogy Cilike írígyelni fogja, mert ilyen szép és drága
               ruhákat ő úgysem kap.</p>
            <p>Cilike azonban éppenséggel nem volt írígytermészetű. Kellően megbámult mindent, de
               valójában nagyon unta a dolgot és szeretett volna már kimenni a szalonba, a
               többiekhez, illetőleg Lacihoz.</p>
            <p>Végre Olga észrevette a Cilike szórakozottságát s kissé bosszúsan jegyezte meg:</p>
            <p>- Úgylátszik, téged ez nem nagyon érdekel!</p>
            <p>- Óh, dehogy nem, - sietett udvariasan lelkesedni Cilike. - Egyik ruhád szebb a
               másiknál! Képzelem, mennyi hódítást fogsz majd tenni bennük! Különösen ez a rózsaszín
               krepp, fehér selyemmel díszítve, egyszerűen elragadó! De most azt hiszem, ideje volna
               kimenni a szalonba a többiekhez. Talán rossz néven is veszik, hogy mi úgy
               félrevonultunk.</p>
            <p>- Ahogy tetszik, - felelt Olga kissé fanyarul s visszarakta a szekrénybe a
               ruhákat.</p>
            <p>A szalonban nagyobb társaság volt együtt, mert közben még más vendégek is jöttek s
               valamennyien melegen gratuláltak Cilikének.</p>
            <p>Cilike kissé zavart volt ennyi idegen ember között és sietve ült le egy kis székre
               Laci mellé.</p>
            <p>De egyszerre ijedten ugrott fel. Érezte, hogy valamire ráült, amit összenyomott.</p>
            <p>- Ez az én kalapom, - hüledezett Laci, kezébe véve vadonatúj, sárga szalmakalapját,
               amelyet szórakozottságból vitt be magával a szobába és tette le a székre maga
               mellé.</p>
            <p>Bizony, a szép kemény szalmakalapot alaposan összenyomta Cilike.</p>
            <p>Mindnyájan nevettek, de legjobban nevetett Laci, aki kijelentette, hogy Cilike az
               első havi háztartási pénzéből vesz majd neki egy új kalapot.</p>
            <p>Cilike is nevetett, - de egy kissé erőltetve. Szörnyen restelte a dolgot, hogy annyi
               idegen ember előtt megint valami szelességet követett el.</p>
            <p>Mikor elbúcsúztak, a háziak kikísérték őket az előszobába s Bánhidy udvariasan
               segítette föl Cilikére a kabátját.</p>
            <p>De ekkor valami csodálatos dolog történt. Cilike belebújt a kabátjába s aztán
               kinyújtott karral kezdett körben forogni, Bánhidy úr pedig a kabátot gallérjánál
               fogva fordúlt mindig utána s igyekezett Cilikére végérvényesen rásegíteni a
               kabátot.</p>
            <p>De ez sehogy sem ment.</p>
            <p>Ugyanis Cilike véletlenül az elszakadt kabátbélésbe dugta bele a karját s most nem
               tudta kiszabadítani a kezét s azért forgott ösztönszerűleg erre-arra, hogy
               valahogy mégis kijuthasson belőle.</p>
            <p>Mindenki csodálkozva nézett reá. Anyuska volt az első, aki azonnal kitalált
               mindent.</p>
            <p>Sietve lépett oda, lehúzta Cilikéről a kabátot, egy gombostűvel hamarosan összetűzte
               a most már teljesen végigszakadt bélést s azután ráadta a piruló Cilikére a
               kabátot.</p>
            <p>Olga hangosan nevetett, - mi tagadás, egy kis káröröm volt a nevetésében, - Bánhidy
               úr is mosolygott, Cilike pedig, - óh, Cilike talán soha életében, még kis leány
               korabeli balesetei idejében sem kívánt soha oly hévvel elsűlyedni, mint e
               pillanatban!</p>
            <p>És amíg hazafelé mentek és a gombostű alaposan összeszurkálta a karját, néma
               megadással egy szisszenés nélkül tűrte ezt, mint valami megérdemelt büntetést - s
               magában szent fogadalmat tett, hogy többet soha nem vesz föl elszakadt ruhát!</p>
           
         </div>
         <div type="chapter">
            <head>
               XXII. Cilike fagylaltot eszik.
            </head>
            <p>Gyönyörű, ragyogó, meleg nyári délután volt. Aranykévékben hullott a napsugár alá a
               felhőtlen, kék égből, mintha a jó Isten tele marokkal osztaná az áldást az
               embereknek.</p>
            <p>Talán kissé sok is volt a jóból.</p>
            <p>Legalább Cilike úgy érezte, aki már kora délután, két óra óta járta a boltokat. Az
               aszfaltos, fülledt, árnyéktalan utcákon még fojtóbb és kellemetlenebb volt a hőség,
               mint künn a szabad mezőkön. A házfalak, amelyek egész napon át szívták a meleget,
               mintha csak úgy ontották volna magukból.</p>
            <p>És fülledt, bágyasztó, fojtott volt a levegő a boltokban is. A segédek mind fáradt
               arccal állottak bent a boltban s látszott rajtuk, hogy nehezükre esik a
               kiszolgálás.</p>
            <p>A vevők is bágyadtan, álmatagon vásároltak. Az asszonyok, leányok nem válogattak,
               alkudoztak olyan buzgó kitartással, mint máskor. Siettek, hogy minél hamarább künn
               legyenek.</p>
            <p>Bizony, ha nem lett volna olyan sürgős, Cilike is abbahagyta volna a vásárlást. De
               hát a varrónő várta otthon. Már csak négy hét volt az esküvőig. És addig sok mindent
               kellett még elkészíteni. Gomb, csipke, szalag, kapocs, cérna, varrótű, hímzés, selyem
               - a jó Isten a megmondhatója, mi mindenre van szüksége egy varrónőnek, illetve egy
               menyasszonynak, akinek négy hét mulva lesz az esküvője...</p>
            <p>Végre is úgy tele volt már Cilikének mind a két keze csomagokkal, hogy több már el se
               fért volna.</p>
            <p>- Azt hiszem, mindent megvásároltam, ami kellett, - mondta magában Cilike s még
               egyszer végig olvasta a jegyzéket, amelyre mindent felírt, amire szüksége volt. -
               Igen, rendben van. Még egy tucat fehér gyöngyházgomb kell, de azt majd megveszem
               holnap. Most már igazán fáradt vagyok. Meg aztán sietnem kell, Laci azóta talán már
               vár is reám a sétányon.</p>
            <p>Megnézte a karkötő-óráját. Még éppen egy félóra ideje volt, de azért elindult a
               sétány felé.</p>
            <p>Ott adtak egymásnak találkozót Lacival öt órára s aztán együtt akartak elmenni
               Ilusékhoz, akivel Cilikének még valami fontos megbeszélni valója volt.</p>
            <p>A kis sétány ilyenkor majdnem egészen üres volt. Cilike fáradtan, tikkadtan ült le
               egy padra. Nagyon melege volt és nagyon szomjas volt.</p>
            <p>- Istenem, de jó volna most egy szelet fagylalt! - gondolta magában sóvárogva. - Csak
               jönne már Laci, akkor elmennénk együtt egy cukrászboltba! De még egy félóra is
               eltelik addig, amíg jön! És én addig meghalok, ha nem ehetem fagylaltot!</p>
            <p>E pillanatban a sétány túlsó oldalán éles csengetyűszó hallatszott s egy dallamos
               hang csendült meg:</p>
            <p>- Piace gelato! Piace gelato!</p>
            <p>Giovanni volt, a kis sánta olasz cukrász, aki kétkerekű, fehér kis kocsiján tolta
               maga előtt cukrászboltocskáját. A göndör, fekete hajú, villogó szemű, mindig jókedvű
               kis olasz fiú, hófehér sapkájával és hófehér kötényével az egész városka gyermekeinek
               eszményképe volt.</p>
            <p>Hogyne, mikor Giovanni tiz fillérért egy olyan nagy adag pompás fagylaltot adott
               nekik, hogy alig győzték megenni! És még hozzá olyan kis tányért és olyan kis kanalat
               ad hozzá, amelyet aztán szintén meg lehetett enni!</p>
            <p>Tudniillik egy szelet karlsbadi ostya volt a tányér s egy másik ostya a kanál. És
               mindezt potom tiz fillérért!</p>
            <p>Természetes, hogy ahol Giovanni kis kétkerekű kocsija megjelent és felhangzott a
               csengetyűszó s a Giovanni dallamos, elnyújtott hangja, rövid idő múlva egész sereg
               gyermek állott körülötte.</p>
            <p>A gyermekek rendesen részvénytársaságot alapítottak, mert hiszen ritkán volt egynek
               tiz fillérje. Négyen-öten tették össze a pénzt s ilyenkor a jólelkű Giovanni kissé
               bőkezűbben mérte az adagot, hogy mindegyiknek jusson belőle.</p>
            <p>Persze, többnyire verekedés lett a vége a részvénytársaságnak, mert mindegyik azt
               állította, hogy a másik többet evett.</p>
            <p>Giovanni az oldalát fogta, úgy nevetett, a gyermekek visítoztak és püfölték egymást,
               de a másik utcasarkon ha felhangzott a csábító csengetyűszó, menten újból megalakult
               a részvénytársaság.</p>
            <p>De Giovanninak előkelőbb vendégei is voltak.</p>
            <p>Majdnem minden háznál kinyilt egy-egy ablak s fehér leánykéz üvegtányért nyújtott ki
               rajta. Giovanni széles mosollyal tette a tányérba a nagy, húszfilléres adagot: egy
               szelet vaniliát, egy szelet málnát, vagy epert. Óh, Giovanni ismerte már a vevőit.
               Tudta jól, kinek mi kell. Például Cilikének mindig két szelet vaniliát adott, mert
               tudta, hogy azt szereti legjobban.</p>
            <p>Most is, amint megpillantotta Cilikét, ismerős mosollyal köszöntötte s áténekelt
               hozzá, Giovanni ugyanis nem annyira beszélt, mint énekelt.</p>
            <p>- Favorisca signorina, ecce il gelato fresco!</p>
            <p>Cilike erős kísértésbe jött. Istenem, milyen jó is volna most abból a pompás, friss,
               jéghideg fagylaltból enni!</p>
            <p>Igen, de hát hogyan? Csak nem fogja itt, az utcán, mint az utcagyerekek egy szelet
               ostyáról lenyalogatni a fagylaltot? Mit szólnának hozzá, akik meglátnák?</p>
            <p>Egy felnőtt hölgy, egy menyasszony, akinek négy hét mulva lesz az esküvője - és az
               utcán tíz fillérért fagylaltot eszik az utcagyerekekkel egy sorban. Nem, ez nem
               illik... ezt nem engedheti meg magának...</p>
            <p>Giovanni azonban a Cilike arcáról egyebet olvasott le, mert már hozta is elébe az
               ostyalapra izletesen felhalmozott fagylaltot.</p>
            <p>- Favorisca signorina, ecce il gelato fresco!</p>
            <p>A kísértés igen nagy volt Cilike gyorsan megalkudott magával, hogy hiszen itt a
               sétányon most úgysem látja meg senki... Sietve nyomta Giovanni kezébe a pénzt s aztán
               a legnagyobb élvezettel kezdte szopogatni a fagylaltot - úgy, mint az
               utcagyerekek...</p>
            <p>De ebben a pillanatban a sétány tulsó felén, egy kanyarulatnál megpillantotta Lacit,
               aki vizsgálódva tekintett körül, őt keresve.</p>
            <p>Szent Isten, most mit tegyen? Ha Laci észreveszi, ha meglátja őt ebben a helyzetben,
               vége minden tekintélyének...</p>
            <p>Legszívesebben egyszerre lenyelte volna az egész nagy adag fagylaltot, de ez
               lehetetlen volt. De hát mit tegyen? Hová rejtse el?</p>
            <p>Hirtelen elhatározással bedugta a zsebébe. Jóformán nem is tudta már mit cselekszik,
               csak gépiesen, gyorsan úgy tett, mint hajdan, kisleány korában, mikor az iskolában
               cukrot rágcsáltak s hamar a zsebükbe dugták, ha jött a tanítónéni...</p>
            <p>Közben Laci már észre is vette Cilikét és gyorsan sietett feléje.</p>
            <p>- Egy kissé megkéstem, - mentegetődzött már messziről. - Ne haragudjék, édes Cilike,
               de sürgős munkám akadt az utolsó percben.</p>
            <p>Cilike nem haragudott, dehogy haragudott. Olyan zavarban volt, hogy nem is tudott mit
               mondani. Sietve szedte össze a csomagjait, melyekből egypárat le is ejtett, úgyhogy
               Laci nevetve vette át tőle valamennyit.</p>
            <p>- Csak adja ide mind, - mondta - úgyis meg kell majd szoknom, hogy mindig én vigyem a
               csomagokat.</p>
            <p>Olyan kedvesen és vidáman beszélgetett, hogy Cilikének csakhamar elmult a zavara,
               elfogultsága, megfeledkezett mindenről, kezét karjába fűzte és boldogan ment vele az
               utcán végig.</p>
            <p>- Olyan jól esik egy kissé sétálni, - mondta Laci, - ma egész nap nagyon sokat
               dolgoztam s jóformán semmit sem jártam. Ha akarja, Cilike, menjünk egy párszor itt
               alá s fel a sétányon mielőtt Ilusékhoz megyünk.</p>
            <p>Cilike mindent akart, amit Laci mondott. Vígan beszélgetve sétálgattak az árnyas,
               széles utcán. A sétáló közönség már kezdett gyülekezni: itt is, ott is ismerősök
               köszöntötték a fiatal mátkapárt s Cilike önérzetes, méltóságteljes fejbólintással
               viszonozta a köszöntéseket.</p>
            <p>De egyszerre, hirtelen megállott s érezte, hogy elsápad. Odakapott a ruhájához
               oldalt, ahol a zsebe volt s halkan felsikoltott, azután odanézett s most egy kissé
               hangosabban sikoltott fel.</p>
            <p>- Mi az? Mi történt? - kérdezte Laci csodálkozva. De Cilike nem tudott felelni.</p>
            <p>Fehér vászonruha volt rajta, amelynek oldalán most mindenki előtt
               megmagyarázhatatlan, érthetetlen módon egyszerre nagy sárga foltok tünedeztek föl. És
               - de ezt már csak Cilike érezte - ezek a foltok olyan hidegek voltak, mint a jég.</p>
            <p>- Menjünk haza, - nyöszörögte Cilike s hirtelen eltakarta a ruháját a zsebkendővel,
               úgy ahogy lehetett.</p>
            <p>De hiába. Ha más nem is, de Laci mégis észrevette - és meg kellett neki gyónni
               mindent. És a szívtelen, gonosz Laci nemhogy sajnálta volna, hanem úgy nevetett, hogy
               majd kiejtette kezéből az összes csomagokat.</p>
            <p>És el kellett otthon is mondani mindent édesanyának, aki összecsapta a kezét és
               felkiáltott:</p>
            <p>- Óh Cilike! Cilike!... A fagylaltot a zsebébe dugja és még férjhez akar
               menni!...</p>
           
         </div>
         <div type="chapter">
            <head>
            XXIII. Az esküvő.
            </head>
            <p>Eltelt a négy hét, nem, - elröpült; Cilike maga sem tudta, hogyan.</p>
            <p>És egyszerre csak eljött az a nap is, amelyet már két esztendő óta várt s amelyet
               annyiszor kellett újra és újra elhalasztani - az esküvő napja!</p>
            <p>Nyár közepe volt, napsütéses, ragyogó, szép idő. A szép magyar nyár, mintha minden
               pompáját, minden fényét, gazdagságát ki akarta volna tárni.</p>
            <p>Cilike úgy érezte: talán a jó Isten is részt akar venni az ő boldogságában, azért
               rendelte, hogy oly fényesen süssön a nap s olyan aranysugárözön boruljon az egész
               világra.</p>
            <p>Tulajdonképpen az utolsó percig is szepegett, hogy nem éri-e újból valami baleset,
               amelynek következménye gyanánt újra elhalasztanák az esküvőt.</p>
            <p>Rettenetesen vigyázott tehát. Olyan óvatos, komoly és meggondolt volt s annyira
               ügyelt vigyázott minden lépésre, mint még soha életében.</p>
            <p>Az utolsót, azt a bizonyos fagylalt-históriát Laci lovagiasan elhallgatta s így
               tehát, miután semmi újabb szelességet, meggondolatlanságot nem követett el, minden
               további baleset nélkül fölvirradt az esküvő napja.</p>
            <p>Szinte hihetetlennek tünt fel előtte is, hogy nem kellett újra elhalasztani.</p>
            <p>És mintegy álomnak tetszett az is, hogy körülötte voltak mind, akiket szeretett, akik
               őt szerették.</p>
            <p>Már előtte való nap megérkeztek Ella és Jani, aztán Teréz néni és Miklós bácsi, mind
               a három gyermekkel. Eljött Tóváry Ilonka is, Peterdy Kázmérné, a férjével együtt és
               természetesen Gyárfásék is, mind a két leány, Erzsike és Gizike és az Erzsike
               vőlegénye is, báró Wettenstein József főhadnagy úr - a hajdani Pepi úrfi! És eljött
               még, dehogy hiányzott volna, a jó Eulália néni is, aki most még kövérebb és jókedvűbb
               volt, mint valaha s magával hozta Jucit is, a kis fehérszőrű pincsikutyáját, amely
               olyan játékos volt s éppen olyan jókedvű, vidám, mint az úrnője.</p>
            <p>Mind, mind itt voltak tehát, akik a Cilike kis életében eddig szerepet játszottak,
               hogy mellette legyenek ebben az ünnepélyes, szép órában, amidőn egy új életbe lép
               át.</p>
            <p>A négy koszorús leány, Erzsike, Gizi, Juliska és Kende Ilus egyforma rózsaszínű ruhát
               csináltattak és soha még koszorús leányok nem voltak úgy megelégedve a vőfélyekkel,
               mint ők négyen.</p>
            <p>Az Erzsike vőfélye természetesen a vőlegénye volt, a Gizié és Ilusé Lacinak két jó
               barátja, Csathó Bandi és Várkonyi Géza, a Juliskáé meg a Cilike idősebbik öccse,
               Palkó. Ez volt a Palkó első nyilvános szereplése, mint fiatalember s nem lehet tudni,
               hogy ki volt büszkébb és boldogabb: Juliska-e, hogy a ruhája két centiméterrel volt
               hosszabb, mint eddig s hogy egy gyönyörű szép rózsacsokrot kapott a vőfélyétől, vagy
               Palkó: hogy életében először viselt frakkot és fehér nyakkendőt!...</p>
            <p>Cilike szeliden mosolygott, mikor a Juliska és Palkó áradozását hallgatta.</p>
            <p>Istenem lehetséges-e, hogy még nem is olyan régen neki is olyan fontos dolog volt az
               ilyesmi...</p>
            <p>Reggel tíz órakor két tanúval, Miklós bácsival és Gyárfás úrral elmentek az
               anyakönyvvezetőhöz, tizenkét órakor pedig volt az egyházi szertartás a templomban,
               a nagy, feketefalú, öreg templomban, ahol Cilikét megkeresztelték, mint pici babát s
               ahol az öreg püspök bérmálta, mint serdülő, fiatal leányt...</p>
            <p>Édesanyja felöltöztette hófehér menyasszonyi ruhájába, feltűzte a fátyolt és a
               mirtuszkoszorút a fejére s aztán könnyes szemmel csókolta meg.</p>
            <p>- Az ég áldjon meg, édes gyermekem!... - suttogta csendesen.</p>
            <p>Édesapja is megölelte, megcsókolta, fejére tette a kezét s ő is halk, meghatott
               hangon mondta:</p>
            <p>- Az ég áldjon meg, édes gyermekem!...</p>
            <p>Cilike csak mintegy álomban látott és hallott mindent. A kivilágított templomot, az
               orgona szívet megkapó zúgását, a rózsaszínű ruhás koszorús leányokat, a fehérhajú
               lelkészt, aki hosszú beszédet intézett hozzájuk...</p>
            <p>És aztán egyszerre erősen, határozottan csendült meg mellette a Laci érces
               hangja:</p>
            <p>- ...szeretem, házastársul veszem, sem örömében, sem bánatában, sem egészségében, sem
               betegségében soha el nem hagyom, holtomiglan, holtáiglan, Isten engem úgy
               segéljen!...</p>
            <p>És Cilike is erősen, határozottan mondta utána:</p>
            <p>- Isten engem úgy segéljen!...</p>
            <p>*</p>
            <p>Vége volt a szertartásnak, a násznép hazament a templomból. Most már az első kocsiban
               ült Cilike Lacival - és most már dr. Kőváry Lászlóné volt.</p>
            <p>- Istenem, hogy féltem még az utolsó percig is, - mondta őszinte megkönnyebbüléssel
               felsóhajtva Cilike.</p>
            <p>- Mitől? - nevetett Laci.</p>
            <p>- Hogy mégis ér valami baleset. Kiejtem a bokrétát a kezemből, megbotlom az
               uszályomba és leesek, vagy hogy igen helyett nemet találok mondani...</p>
            <p>- Hogyisne, - nevetett Laci. - Azért vagyok én most már itt, hogy vigyázzak
               magára.</p>
            <p>A díszesen megterített asztalnál természetesen a főhelyen ültek Cilike és Laci.
               Cilike nagyszerűen érezte magát. A meghatottsága már elmult, egészen jól beletalálta
               magát a fiatal asszony szerepébe s boldogan fogadta a mindenfelől feléje özönlő
               szerencsekívánatokat.</p>
            <p>Csak egy dolog bántotta. Ugyanis a fehér selyem menyasszonyi cipője igen szűk volt és
               nagyon szorította. Persze, hogy ő rendelte ilyen kicsire, mert azt akarta, hogy minél
               kisebbnek látsszék a lába.</p>
            <p>Most aztán keservesen bűnhődött a hiúságáért, annyira égett és fájt a lába, hogy már
               azt sem tudta, mit csináljon. Az asztaltól csak nem kelhetett föl, hogy más cipőt
               húzzon - meg aztán szép is lett volna: fehér selyem menyasszonyi ruha és egy nagy
               házipapucs a lábán!...</p>
            <p>Mit tegyen? Már nem birta tovább.</p>
            <p>Végre egy mentő eszméje támadt. Szép csendesen, észrevétlen lecsúsztatta lábáról a
               cipőt s aztán vígan mosolyogva, megkönnyebbülten sóhajtott fel.</p>
            <p>Óh, de jól érezte magát! Hogy is nem jutott ez hamarább eszébe? Most már tudott
               jóízűen enni is a jobbnál-jobb pompás dolgokból s olyan jó kedve kerekedett, hogy még
               az Eulália néni Juci kutyusának is - amely ott ugrándozott körülötte - adott egy
               darabka tortát.</p>
            <p>Már vége felé közeledett a lakoma, midőn egyszerre csak a tornác felől cigányzene
               csendült fel.</p>
            <p>- Hát ezeket ki rendelte ide? - kérdezte anyus csodálkozva.</p>
            <p>- Én! - jelentette ki jókedvűen az öreg Kőváry bácsi. - Táncolni akarok a fiam
               lakodalmán!</p>
            <p>A leányok, fiatalemberek egy pillanat alatt felugráltak az asztal mellől. A másik
               percben már ki volt ürítve a nagy szalon; mintha csak láthatatlan szellemek szedték
               volna fel a szőnyegeket és taszigálták volna félre a bútorokat. És a következő
               pillanatban már állt a bál! Járták a csárdást vígan, frissen!</p>
            <p>- Ejh, hajh, soh’ sem halunk meg! - kiáltozták a fiatalemberek és az asztalnál senki
               sem maradt ülve, csak Cilike.</p>
            <p>- Jöjjön, Cilike, táncoljunk mi is! - hívta Laci vidáman a kis feleségét.</p>
            <p>- Igen - nem - mindjárt... - hebegte Cilike zavartan s lábaival kétségbeesetten
               kapargált az asztal alatt. Kereste a lehúzott selyemcipőit, amelyek valami
               boszorkányos varázslat folytán mintha egyszerre eltüntek volna.</p>
            <p>Most az öreg Domokos bácsi perdült eléje s fiatalos frisseséggel ütötte össze a
               bokáját:</p>
            <p>- Lányom, édes lányom, hadd járom el veled én legelőször a menyasszonytáncot.</p>
            <p>- Igen... igen... már megyek - tördelte Cilike még nagyobb zavarban, de azért nem
               mozdult a helyéről.</p>
            <p>Most már mindenki ott volt körülötte, mert valamennyien a menyasszonnyal akartak
               táncolni s Cilike régi, régi óhajtása szerint megint csak a föld alá szeretett volna
               sülyedni, székestől együtt... mert hiszen nem tudott fölkelni, a cipőit nem találta
               sehol...</p>
            <p>Laci volt az első, aki észrevette, hogy itt valami baj van.</p>
            <p>- Mi az, Cilike? - kérdezte. - Miért nem áll föl? Valami baja van?</p>
            <p>- A cipőm... - nyögte ki Cilike halálos zavarban - a cipőm... nem találom sehol.</p>
            <p>Senki sem értette tulajdonképpen a dolgot, de azért Laci is, a többi fiatalember is
               azonnal az asztal alá bújtak, megkeresni a Cilike cipőit. De a fehér selyemcipők nem
               voltak sehol... A föld nyelte-e el, vagy hová tüntek, nem látta senki.</p>
            <p>- Cilike, - szólt Laci csodálkozva, - talán maga téved? Hátha mégis a lábán van a
               cipő?</p>
            <p>- Nem, nem, - nyöszörgött Cilike, - lehúztam, nagyon szorított...</p>
            <p>E pillanatban Eulália néni harsányan felkiáltott:</p>
            <p>- Juci, Juci, mit csinálsz?... Óh, nézzétek, milyen játékos az a kedves kis
               állat!...</p>
            <p>Mindnyájan odanéztek. A sarokban a kedves kis állat a Cilike fehér selyemcipőivel
               játszadozott, amelyeket játékos kedvvel harapdált és tépdesett össze-vissza...</p>
            <p>...Nem maradt egyéb hátra, Cilikének mégis egy hamarosan előkeresett házicipőben
               kellett eljárni a menyasszonytáncot... Mindnyájan jót nevettek a baleseten - de
               legalább a cipő nem szorította.</p>
            <p>*</p>
            <p>És ez volt Cilike utolsó viszontagsága. Az esküvő után elutazott Lacival néhány hétre
               Olaszországba. Mindnyájan, az egész háznép kikísérték a vasúthoz. A szülők, rokonok,
               jó barátnők elhalmozták virággal, jókívánságokkal s a kendőiket lobogtatták utána,
               mikor a vonat lassú mozgással kisuhant a pályaudvarról.</p>
            <p>Isten veled, Cilike, Isten veled!...</p>
            <p>Kedves kis barátnőnk, ime elbúcsúzunk hát tőled... Vidám, gondtalan leányéveid,
               szeleburdi kis kalandjaid, kedves kis ügyetlenségeid, minden, ami oly bájos és kedves
               a fiatal leányban, minden itt marad mögötted...</p>
            <p>Visz a vonat messze, messze, ismeretlen tájakra, ismeretlen, új élet felé, amelynek
               sok gondja, felelőssége és nehéz kötelességei vannak...</p>
            <p>Cilike, kedves kis barátnőnk, Isten veled!</p>
           
            <p>Vége.</p>
           
         </div>
         <div type="chapter">
            <head>
             EGYSZER VOLT...
            </head>
            <p>Igazán olyan ez a történet, mint egy mese. Mese a szegény árva lányról és a
               királyfiról.</p>
            <p>Egyszer volt...</p>
            <p>Tehát, figyeljetek jól, mondom a mesét.</p>
            <p>Volt egyszer, hol nem volt, volt egy szegény ember. Annak volt egy lánya. Szép,
               szőkehajú, feketeszemű lány, szelid és kedves, jó és szorgalmas. Irénnek hívták.</p>
            <p>Egyszer hirtelen meghalt a szegény ember. Valami kishivatalnok volt a megyénél,
               bizony nem maradt semmi vagyon utána. Irén némi csekély kis összeget kapott
               kegyelemből, aztán - fölötte a csillagos ég, az égben apja, anyja őrködő szeme és a
               jó Isten, a földön pedig senkije és semmije.</p>
            <p>Valamihez kellett kezdenie, hogy megélhessen. Rokonai sem voltak; nem is fogadta
               volna el különben senkitől, hogy irgalomból eltartsa.</p>
            <p>- Fiatal vagyok, erős és egészséges, - mondta magában, - dolgozni fogok.</p>
            <p>Legszívesebben ment volna nevelőnőnek, gyermekek mellé, mert nagyon szerette a
               gyermekeket.</p>
            <p>De nem volt diplomája; arra pedig, hogy még azután kezdjen tanulni, sem ideje, sem
               pénze nem volt.</p>
            <p>Ekkor édes apja egy régi barátja megkérdezte: nincs-e kedve felolvasónőnek menni egy
               öreg, beteges úrnőhöz, aki egészen egyedül él s az év nagy részét fürdőn tölti.</p>
            <p>Irén örömmel és hálával fogadta el az ajánlatot.</p>
            <p>Így került az öreg Nemesfalvy Boruth Lászlónéhoz - és itt kezdődik az én mesém.</p>
            <p>*</p>
            <p>Abbáziában, egyik elsőrendű szállónak a tengerre néző szobájában ültek együtt Irén és
               az öreg asszony.</p>
            <p>Nagyon meleg volt. Egyetlen szellő sem mozdult a levegőben. A tenger, a kék Adria,
               simán és mozdulatlanul pihent, mint egy óriási tükör.</p>
            <p>A szobában, bár minden függöny le volt eresztve, mégis szintén érezni lehetett a
               nyomasztó meleget.</p>
            <p>Irén egy kis zsámolyon ülve Boruthné előtt, hangosan olvasott fel, kellemes, csengő
               hangon, de kissé fáradtan.</p>
            <p>Boruthné körülbelül hatvannyolcéves lehetett; hófehér hajával, kissé halvány,
               szenvedő kifejezésű, de jóságos arcával igazán szép öreg asszony volt. Különösen a
               szemében, nyugodt, tiszta szemében tükröződött vissza egész lelke. Annyi jósággal,
               annyi szeretettel tudott nézni, ahogy csak azok tudnak nézni, akiknek nagyon jó
               szívük van és nagyon sokat szenvedtek.</p>
            <p>Figyelemmel hallgatta Irént, de a meleg elbágyasztotta s akarata ellen is szeme
               mindegyre lecsukódott.</p>
            <p>- Hagyja abba az olvasást, édes lányom, - mondta, - fáradt, úgy-e?</p>
            <p>- Óh nem, nagyságos asszonyom; de untatom, úgy-e? Rosszul olvasok?</p>
            <p>- Dehogy, dehogy. Csak ez a meleg nagyon elbágyaszt. De nem akarok aludni, az nem
               tesz jót nekem. Inkább beszélgessünk. Mondja csak, mikor is kaptunk utoljára levelet
               Ottótól?</p>
            <p>Irén szeme önkénytelenül is felragyogott.</p>
            <p>- Május harmadikán. Akkor azt írta, hogy körülbelül nyolc-tíz nap mulva jön. Annak
               már éppen ma lesz egy hete.</p>
            <p>- Ezóta bizony már írhatott volna, el is jöhetett volna! De hát persze, a hugom és az
               ura nem szívesen engedik el a fiokat. Ők se látták két évig, csak három hónapja, hogy
               hazajött külföldi utazásából. Hogy megemberesedett ez a gyerek!</p>
            <p>Szeretettel nézett az öreg asszony egy nagy olajfestésű arcképre, mely a falon
               függött. Utolsó levelével együtt küldte ezt a képet Ottó. Ő maga festette. Szép,
               barna fiatalember volt, éppen olyan jóságos tekintetű szemmel, mint a nagynénjéé.</p>
            <p>Irén két év óta, hogy az öreg asszony felolvasónője, társalkodónője, titkára és
               betegápolója volt, nap-nap után hallotta emlegetni ezt a fiatalembert. Már úgy
               ismerte, mintha együtt nőtt volna fel vele. Boruthné nagyon szerette egyetlen
               unokaöccsét és élénk levelezésben is állott vele; illetőleg Irén írta a leveleket az
               öreg asszony nevében.</p>
            <p>Amióta az arcképe itt volt, együtt nézegették sokáig. Irén előtt mintha
               megelevenedett volna ez a derék, daliás ember, akiről mindig csak szépet és jót
               hallott. Az öreg asszony pedig mostanában, mintha szándékosan beszélt volna róla még
               többet Irénnek, akit úgy megszeretett, mint az édes leányát.</p>
            <p>Kopogtattak az ajtón s a sürgönykihordó lépett a szobába.</p>
            <p>Egy kissé megijedtek, mint rendesen, ha az ember sürgönyt kap s Irén keze remegett,
               amint felbontotta.</p>
            <p>- Ma este érkezem Fiuméba. Holnap reggel a legelső hajóval Abbáziában leszek.
               Ottó.</p>
            <p>*</p>
            <p>És másnap megérkezett.</p>
            <p>Az öreg asszony és Irén lent várták a mólón. Irén már messziről ráismert Ottóra, ki a
               hajó szélén állott, s amint megpillantotta őket, kalapját lengette az öreg asszony
               felé.</p>
            <p>De mikor kikötött a hajó és Ottó kiszállott, Irén szerényen hátravonult, hogy ne
               zavarja őket.</p>
            <p>A kis Bereghi Lottika, egy jó ismerősüknek leánykája, ki anyjától elszabadulva,
               egyenesen hozzáfutott, éppen jókor ért oda.</p>
            <p>- Irén néni, Irén néni! - kiáltott a gyermek, Irén ruhájába kapaszkodva, - jőjjön,
               menjünk fürödni!</p>
            <p>Irén megfogta a kezét s visszavitte a gyermeket anyjához s pár pillanatig ott maradt
               mellette. Látta, amint Ottó karonfogta az öreg asszonyt s szerető gyöngédséggel
               vezeti föl a parkba.</p>
            <p>Azután lassan megindult ő is utánuk.</p>
            <p>- Ki volt az a fiatal leány kedves néném? - kérdezte Ottó. - Mikor megérkeztem, ott
               állott melletted, aztán egyszerre eltünt.</p>
            <p>- Mindjárt meg fogod ismerni, édes öcsém. Az Irén volt, az én kis őrangyalom. Két éve
               van nálam, mint felolvasónőm, de mondhatom, úgy szeretem, mintha a leányom volna,
               mert jó és nemes, szelid és szerető szíve van. Sokszor azt gondolom magamban, hogy az
               Isten, aki magához vette leányomat, őt küldte nékem kárpótlásul, hogy ne legyek
               egészen egyedül öreg napjaimra. Egészen árva és vagyontalan. Légy jó hozzá, mert
               nagyon félénk és mégis nagyon sok büszkeség van benne s könnyen azt hihetné, hogy
               lenézed.</p>
            <p>- Gondom lesz rá, hogy ezt ne tegye föl rólam, - felelt Ottó, - akit kedves néném úgy
               szeret, mint a leányát, az nékem testvérem.</p>
            <p>És csakugyan Ottó attól a perctől kezdve, midőn nénje bemutatta őket egymásnak, oly
               figyelmes és udvarias volt irányában és amellett olyan elfogulatlanul barátságos,
               mintha már régi jó ismerősök lettek volna.</p>
            <p>Lassanként Irén félénksége is kezdett tünedezni s Ottó nemsokára egész lelkével
               gyönyörködhetett Irén műveltségében, kedves társalgásában, minden szavában
               megcsillanó jó szívében s az öreg asszony iránt tanusított önfeláldozó
               gondosságában.</p>
            <p>Két napja volt már ott Ottó; az öreg asszony egyre csak attól tartott, hogy hamar meg
               fogja magát únni velük. Mert ők olyan visszavonultan éltek, senkivel sem érintkeztek
               s Irénnek egyedüli szórakozása a fürdés volt.</p>
            <p>De Ottó csak nevetett, mikor nénje kérdezte tőle, hogy nem unja-e magát?</p>
            <p>- Amíg én a tengert látom, kedves néném, addig nem ismerem, mi az unalom.</p>
            <p>- Én is annyira szeretem a tengert, - szólt Irén, - le nem tudom írni, milyen hatást
               gyakorolt reám, mikor először megláttam. És azóta napról-napra mindig jobban
               szeretem. Órákig el tudnék gyönyörködni benne és mindig új és új szépségeket fedezek
               föl...</p>
            <p>- Jőjjön hát, gyönyörködjünk kissé együtt benne, - szólt Ottó felállva a padról, ahol
               ültek. - Menjünk egyet sétálni a tengerpartra.</p>
            <p>- Nem, nem, hogy hagynánk egyedül őnagyságát, - szólt Irén fejét rázva.</p>
            <p>Az öreg asszony jósággal mosolygott.</p>
            <p>- Csak menjenek gyermekem. Én addig itt maradok a parkban és hallgatom a zenét.
               Magának is jót fog tenni egy kis mozgás, hiszen folyton mellettem ül.</p>
            <p>- Itt szeretem a legjobban, - szólt Irén hálával megcsókolva a kezét.</p>
            <p>Aztán engedelmesen felállt és Ottó felé fordulva szólt:</p>
            <p>- Hát menjünk!</p>
            <p>Ottó udvariasan karját nyújtotta Irénnek és úgy indultak el.</p>
            <p>Az öreg asszony gyönyörködve nézett utánuk, amíg láthatta őket. Olyan szép egy pár
               volt, Valamit gondolt magában. Valamit, amit nagyon szeretett volna, ha teljesül.
               Mert lelke mélyéből óhajtotta, hogy öccse jó feleséget találjon, nem egy
               nagyvilági, hiú, üreslelkű lányt, hanem olyant, aki igazán meg tudja becsülni és
               boldoggá tenni.</p>
            <p>Irén és Ottó lementek a tengerpartra, a Volosca felé vezető útra.</p>
            <p>A levegő csöndes és nyugodt volt, az ég felhőtlen, kék, de a tenger mégis apró
               fodrokban hullámzott. Csodaszép volt ez a fodros víztükör, amelyben csillámló fénnyel
               megtörve verődött vissza a leáldozó nap. A távolban Veglia szigete, mint egy kékes
               ködgomoly emelkedett ki a tengerből. A fehérvitorlás halászbárkák, mint valami
               pillangók, úsztak a víz felett, az evezős csónakok meg apró cserebogarak gyanánt
               lepték el közel a parthoz a tengert. Itt-ott egy-egy sárgavitorlás velencei bárka is
               feltünt. A matrózok majomügyességgel kúsztak le és fel a köteleken és irányították a
               vitorlákat a kedvező szélnek.</p>
            <p>Irén úgy érezte magát, mintha álmodna. Vajjon ő az csakugyan, itt Ottó mellett,
               akiről annyit hallott és akit úgy vágyott megismerni? Akit olyan jónak, olyan szépnek
               tartott - és akit íme, még jobbnak, még szebbnek lát, mint ahogy képzelte...</p>
            <p>Eleinte keveset beszéltek; többnyire a tengert nézték, annak csodálatos változataira
               figyelmeztették egymást.</p>
            <p>Ottó az utazásairól kezdett egyet-mást beszélni, Londonról és Párisról és terveiről a
               jövőre: hogy miként akarja nagykiterjedésű birtokait ő maga vezetni, gazdálkodni és
               munkálkodni, dolgozni a föld népe és haza javára.</p>
            <p>Irén áhitattal hallgatta.</p>
            <p>Észre sem vette, hogy egy kis társaság jön velük szemközt.</p>
            <p>Egy fiatal asszony és egy csodaszép fiatal leány, utánuk két férfi, az egyik idősebb,
               a másik fiatalabb. Egy kis leányka is volt velük, aki midőn észrevette Irént, feléje
               futott s egy marék mezei virágot adott neki.</p>
            <p>- Ezt most szedtem, Irén néninek adom, - kiáltott a gyermek.</p>
            <p>Irén lehajolt és megcsókolta. Kissé zavarba jött és mélyen elpirult.</p>
            <p>A többiek nem állottak meg, hanem csak köszöntek és tovább mentek. A fiatal asszony
               barátságosan, de a szép leány nagyon hidegen s rövid, szúró pillantást vetett reá. A
               két férfi kalapot emelt, Ottó is megemelte kalapját.</p>
            <p>- Hát mégis csak vannak ismerősei itt, - jegyezte meg aztán, amint tovább haladtak. -
               Kik voltak azok?</p>
            <p>- A fiatal asszony, a kis Bereghi Lottika anyja, Bereghi Gusztávné, az a magas, szőke
               úr a férje; a leány meg testvére, Gálosi Erna; az öreg úr, azt hiszem, az apjuk.</p>
            <p>- Itt ismerkedett meg velük?</p>
            <p>- Nem; együtt jártam Budapesten a Gálosi-leányokkal a polgári iskolába, tulajdonképp
               csak Ellával, Bereghinével; Erna egy osztállyal feljebb járt, mint mi. Itt véletlenül
               találkoztunk Ellával. Erna, úgylátszik, ma érkezett meg az apjával.</p>
            <p>- Szép leány.</p>
            <p>- Gyönyörű! Akkor is az egész iskolánkban a legszebb volt. Különösen a haja valami
               csodálatos. Olyan, mint az égő arany. És nagyon jó tanuló is volt.</p>
            <p>Ottó szerette volna, ha Irén még többet is beszél Gálosi Ernáról, de, úgylátszik, nem
               tudott, vagy talán nem akart többet mondani. Csak még egyszer ismételte:</p>
            <p>- Gyönyörű szép leány!</p>
            <p>Arról a sok apró kellemetlenségről és keserű percről hallgatott, amit ez a szép leány
               okozott neki.</p>
            <p>Gálosi Erna mindig bosszankodott, hogy huga miért barátkozik a szegénysorsú, egyszerű
               kis Kovács Irénnel, akinek az apja csak valami megyei kishivatalnok, míg az ő apjuk
               miniszteri tanácsos. Méltóságos úr. És ők gazdagok is. Kovács Irénnek meg nincs
               semmije.</p>
            <p>És lám, persze, hogy igaza volt Ernának, hogy mindig óvta Ellát ettől a
               barátkozástól. Ime, mi lett Kovács Irénből, felolvasónő, olyan cselédféle, - mondta
               Erna. - Ők pedig? Az Ella férje képviselő, a legelőkelőbb dzsentri-családból való,
               neki pedig most is van egy báró kérője. Lehet, hogy hozzá megy, de az is lehet, hogy
               még vár - egy grófra.</p>
            <p>*</p>
            <p>Végtelenül meg volt lepetve Irén, midőn másnap délelőtt, amint az öreg Boruthnéval a
               fürdő felé ment, Ernát és Ottót együtt látta sétálni a parkban.</p>
            <p>Ottó korán reggel elment hazulról s valahogy szerét ejtette már, hogy megismerkedjék
               Bereghiékkel. Fürdőhelyen az ilyesmi könnyen megy.</p>
            <p>Nagyon feltünt neki a szép Gálosi Erna s miután csak két hétig szándékozott
               Abbáziában maradni, hát sietett megismerkedni vele.</p>
            <p>Az öreg asszony arca egy kissé elborúlt, amint meglátta őket együtt, de nem szólt
               semmit.</p>
            <p>Együtt ment Irénnel a fürdőig, ott egy árnyékos helyen leült. Ott szokta bevárni
               mindig, amíg Irén megfürdik. Most tanult Irén úszni is. A jó asszony kívánta, hogy
               tanuljon, mert az nagyon egészséges és Irénnek éppen szükséges, mivel keveset
               mozgott.</p>
            <p>Amint kilépett a fürdőkabinból, látta, hogy Erna és Bereghiné is ott vannak. Éppen
               akkor jöttek.</p>
            <p>Bereghiné azonnal elébe sietett és nagyon barátságosan üdvözölte, a kis Lottika meg,
               mint rendesen, a nyakába ugrott.</p>
            <p>Lassú, kissé lusta léptekkel közeledett feléje Erna is. Irén kissé elsápadt, mert
               félt, hogy Erna bántó lenézéssel fog köszönni neki.</p>
            <p>De ellenkezőleg; Erna még meg is csókolta, mintha a legjobb barátnők lettek
               volna.</p>
            <p>Irén nem tudta mire magyarázni ezt a szívességet; de úgy gondolta, hogy Erna
               bizonyára megfeledkezett az iskolai évek apró-cseprő kellemetlenségeiről és most,
               mint nagy leánynak, sokkal több műveltsége és jó szíve van, semhogy a társadalmi
               rangkülönbséget oly feltünő módon éreztesse vele.</p>
            <p>Az eszébe sem jutott, hogy Ottótól kérdezősködve, megtudta, hogy az öreg asszony
               mennyire szereti Irént - és most, miután az öreg asszony kedvét meg akarta nyerni:
               elsősorban is Irénnel akarta a barátságot fenntartani.</p>
            <p>Ily számítást Irén soha föl nem tett volna senkiről, mert ő maga sem lett volna képes
               reá.</p>
            <p>Megvárta, amíg ők is felvették fürdőruhájukat s aztán együtt mentek be a vízbe.</p>
            <p>Erna fehér nyersselyem úszóruhájában olyan volt, mint egy gyönyörű szobor. Olyan
               nyugodt és hideg is.</p>
            <p>Ottó már szintén benn volt a vízben s meglátva őket, feléjük úszott.</p>
            <p>Nincs nagyobb gyönyörűség, mint a fürdés a tengerben. A sós hullámok mintha lágyan
               ringatnák az embert; a part mentén a lágy, sima talaj, oly puha fövennyel, mint a
               selyem. Apály idején, még aki nem is tud úszni, messze bemehet, minden veszedelem
               nélkül. És fönt a ragyogó kék ég és körül, amerre a szem ellát, a csillámló, ezer
               színt váltó tenger, amely mintha körülölelné az embert és szinte hívná, unszolná,
               hogy ringassuk magunkat rajta.</p>
            <p>Erna és Bereghiné gyönyörűen úsztak; különösen Erna, oly csendesen és nyugodtan, mint
               egy hattyú.</p>
            <p>Ottóval együtt beúsztak a tengerbe, a legutolsó korlátig. Irén csak három fejet
               látott, amint elmerengve utánuk nézett.</p>
            <p>Ő még kötélen úszott; különben se mert volna talán oly messzire eltávozni a parttól.
               Ámbár úgy érezte, ha ott volna Ottó, akkor nem félne semmitől.</p>
            <p>Amint kijöttek a fürdőből, frissen és vidáman, felüdülve, Erna kibontotta haját,
               amely vizes lett, hogy a napon megszárítsa. Mint egy arany-barna fátyol hullámzott
               végig hátán; a nap fényében szinte szikrázott. Oly gyönyörű volt, hogy mindenki
               megfordult utána.</p>
            <p>Ő úgy ment előre, mint egy királynő, felemelt fejjel, látszólag tudomást sem véve a
               bámuló pillantásokról.</p>
            <p>Karonfogta Irént és nagyon kedvesen beszélgetett vele, míg odaértek, hol az öreg
               asszony ült.</p>
            <p>Itt Irén el akart búcsúzni, de Erna megfogta a kezét.</p>
            <p>- Ugyan kérlek, mutass be, - szólt. - Ella nővérem annyi szépet beszélt a jó néniről,
               hogy igazán szerencsémnek tartanám, ha megismerhetném.</p>
            <p>Boruthné jól hallotta e szavakat s fölkelve a két leány felé ment.</p>
            <p>Irén bemutatta s Erna nagy tisztelettel csókolt neki kezet. Nem látszott semmi
               keresettség, semmi mesterkéltség benne. Oly egyszerű előkelőséggel és annyi
               lebilincselő kedvességgel tudott beszélni, hogy azonnal megnyert mindenkit.</p>
            <p>Eközben odaértek a többiek is.</p>
            <p>Az öreg Gálosi Tivadart is bemutatták Boruthnénak és kiderült, hogy ők már régebben
               is ismerték egymást.</p>
            <p>A fehérhajú, de még mindig daliás Gálosi Tivadar hajdan buzgó táncosa volt a szép
               Boruthnénak, még leánykorában. Boruthné ugyan mosolyogva azt állította, hogy akkor
               Gálosi még gyermekszámba ment, mert nála sokkal fiatalabb volt, de Gálosi ez ellen
               udvariasan tiltakozott.</p>
            <p>Így tréfálkozva és vidáman beszélgetve értek fel a parkba.</p>
            <p>A fürdés jó étvágyat csinál és betértek villásreggelizni az egyik vendéglőbe.</p>
            <p>Ottó egész fel volt lelkesedve. Oly vidám volt, olyan beszédes. Csak akkor
               komolyodott el kissé az arca, ha Irénre nézett, aki csendesen, hallgatagon ült
               helyén, csak a kis Lottikával beszélgetett.</p>
            <p>Igaz, hogy nem is igen törődött vele senki.</p>
            <p>Bereghiné, aki egyedül volt iránta jóindulattal, távolabb ült tőle s csak mikor
               észrevették, hogy Boruthné többször is be akarja vonni őt a társalgásba, kezdtek
               figyelmesebbek lenni hozzá.</p>
            <p>Boruthnét egy kissé bántotta az a dolog.</p>
            <p>Ő tudta, hogy Irén mit ér; tudta, hogy milyen igazi kincs rejlik a szívében és
               szerette volna, ha mindenki éppen úgy megbecsüli ezt a leánykát, mint ő és a
               rangkülönbséget nem hagyják előtérbe jutni a szív nemessége fölött.</p>
            <p>Erna, az ő finom megfigyelőképességével vette leghamarább észre az öreg asszony
               hangulatát.</p>
            <p>Azonnal odafordult hozzá és az ő édes, behízelgő hangján szólt:</p>
            <p>- Úgy-e kedves, aranyos nénikém, elengedi holnap délután velünk Irént arra a
               kirándulásra?</p>
            <p>- Nem, nem, - szólt közbe hirtelen Irén, - én nem hagyom egyedül őnagyságát, még egy
               órára sem.</p>
            <p>- De hát miért ne jöhetne el őnagysága is? - szólt Gálosi. - Ha én, mint öreg ember,
               vállalkozom erre a kirándulásra, akkor őnagysága csak még inkább vállalkozhatik
               reá!</p>
            <p>- Miről is van tulajdonképpen szó? - kérdezte mosolyogva Boruthné. - Nem figyeltem,
               mikor megbeszélték.</p>
            <p>- Azt terveztük, - sietett Ottó átvenni a szót, - hogy holnap délután a kétórai
               hajóval átmegyünk Fiuméba és onnan kocsin Castuába. Gyönyörű az út odáig. Ott
               megnézzük a régi várudvart, a templomot s a csonka tornyot, honnan a legszebb kilátás
               nyílik az egész vidékre. Onnan aztán a másik úton egyenesen vissza Abbáziába,
               kocsival. De én, természetesen, csakis úgy veszek részt a kiránduláson, ha kedves
               néném és Irén kisasszony is velünk jönnek.</p>
            <p>- Igazán nem fárasztó kirándulás, - mondta Bereghiné. - Én már megtettem egyszer.
               Folyton kocsin megyünk és az út pompás.</p>
            <p>- Aztán a legkényelmesebb hintót fogjuk kikeresni a nénikének, - szólt kedvesen Erna,
               - és kirakjuk párnákkal, kendőkkel. Óh, meglássa, úgy gondoskodunk róla; olyan jól
               fogja magát érezni.</p>
            <p>Boruthné mosolyogva egyezett bele és Irén hálásan tekintett reá.</p>
            <p>Oly végtelenül boldog volt, hogy részt vesznek a kiránduláson. Hiszen ő még
               tulajdonképpen nem is látott semmit a vidékből s azt hitte, azért örül, hogy most a
               legszebb részét fogja meglátni.</p>
            <p>Pedig valósággal, - és ezt önmaga sem tudta, - azért volt olyan boldog, hogy ott
               lehet, ahol Ottó.</p>
            <p>Mert azt sejtette, hogy Ottó akkor is elment volna, ha ők nem mennek.</p>
            <p>*</p>
            <p>Gyönyörű idő kedvezett másnap a kirándulásnak.</p>
            <p>Csöndesen siklott a hajó végig a tengeren, amelyen nem mozdult egy fodrocska sem.</p>
            <p>Irén a korláton áthajolva, gyönyörködött a vízben, amely a hajó közelében tökéletesen
               sötét ibolyakék volt, míg távolabb ezüst színben játszott.</p>
            <p>Ottó és Erna kissé távolabb ülve, csevegtek egymással, míg a többiek az öreg
               Boruthnét mulattatták, aki láthatólag jól érezte magát a pompás levegőben és jó
               társaságban.</p>
            <p>Fiuméba érkezve, két kényelmes hintó várt rájuk, melyeket Gálosi és Ottó már előre
               megrendeltek.</p>
            <p>Az egyik kocsiba ültek föl Boruthné, Bereghiné, Irén és Lottika, a másik kocsiba
               Gálosi, Erna, Ottó és Bereghi Gusztáv.</p>
            <p>Ottó rendezte így és egyiknek sem volt kifogása ellene, legkevésbé Ernának, aki csak
               úgy ragyogott a szépségtől és jókedvtől.</p>
            <p>Fehér ruhát viselt ma is, mint mindig, amely legjobban illett arcához és aranybarna
               hajához s fején fehér kis csipkekalapot, vadrózsával. Igazán olyan volt, mint egy
               tündér. Boruthné is gyönyörködve nézte.</p>
            <p>- Hiszen, ha jó leány és boldoggá teszi Ottót, legyen meg az Isten akarata, -
               gondolta magában és elfojtott sóhajjal tekintett Irénre, akinek gyöngéd, rózsás arca,
               mintha tegnap óta halványabbá vált volna.</p>
            <p>De Irén ma szokatlanul jókedvű és vidám volt.</p>
            <p>A másik kocsi előttük ment és ő egész úton láthatta Ottót; feltünés nélkül nézhette
               őt - és ez neki elég volt.</p>
            <p>A vidék gyönyörű volt.</p>
            <p>Egyfelől a virágzó szőlőültetvények és kertek, másfelől minden fordulónál az
               előbukkanó tenger, távolban a túlparton Volosca, Abbázia, Ika és Lovrana, apró
               kártyavárakhoz hasonló házaival.</p>
            <p>A levegő is pompás volt. Az éjjel egy kis eső esett, éppen elég arra, hogy a port
               fölszívja és a levegőt felfrissítse.</p>
            <p>Másfélórai kocsizás után fölértek Castuába, a kis isztriai helységbe, amelynek
               legfőbb nevezetessége a gyönyörű kilátás.</p>
            <p>Kiszálltak a kocsiból és fölmentek a dombra a templomhoz. Gálosi vezette az öreg
               asszonyt, Bereghiné a férje karjába kapaszkodott és Ottó udvariasan nyújtotta karját
               Ernának. Irén a kis Lottikával előreszaladt. Aztán nagyranyíló szemmel, némán, szinte
               áhitattal állt meg a templomudvar alacsony kőkorlátja mellett.</p>
            <p>Felséges onnan a kilátás.</p>
            <p>Alant, mint egy hirtelen mélyedésben, a virágzó völgyek, babér- és olajfa-ligetek és
               ott a távolban a kék Adria, amely a messzeségben egyesülni látszik a kék éggel.</p>
            <p>Sokáig gyönyörködött Irén; alig hallotta, hogy a többiek is ott vannak körülötte,
               csak Ottó ijedt kiáltására rezzent fel.</p>
            <p>Erna ugyanis, pajkosságból-e, vagy föltünési vágyból, fölállott a keskeny kőkorlátra
               s egyszerre úgy tett, mintha elszédült volna és le akarna esni.</p>
            <p>Ottó rémülten kiáltott fel és utánakapott, az öreg Boruthné azonban, aki figyelemmel
               kísérte Ernát, rosszalólag csóválta meg a fejét.</p>
            <p>Ő azonnal észrevette a szándékosságot ebben a jelenetben s ez nem nagyon tetszett
               neki. Ottó azonban egész sápadt volt a felindulástól; látszott, hogy Erna nem
               közömbös előtte.</p>
            <p>Késő este volt már, mire hazaértek.</p>
            <p>Boruthné fáradt volt s azonnal ágyba feküdt.</p>
            <p>Irén melléje ült és beszélgettek.</p>
            <p>Feltünt azonban Irénnek, hogy az öreg asszony most nem beszél Ottóról. Azelőtt
               mindegyre reávitte a beszélgetést, most pedig, mintha szándékosan kerülné, nem említi
               sem őt, sem Ernát.</p>
            <p>Vacsora után bejött hozzájuk Ottó s ő is odaült ágya mellé.</p>
            <p>Az ablakot kinyitották; friss szellő lengedezett a tenger felől s felüdítette a kissé
               fülledt levegőt. A csillagok beragyogtak az ablakon és visszatükröződtek a tenger kék
               vizében.</p>
            <p>Ottónak is nemsokára feltünt az öreg asszony hallgatagsága.</p>
            <p>- Nagyon fáradt, kedves néném? - kérdezte gyöngéden. - Kimenjek inkább? Pihenni
               akar?</p>
            <p>- Nem, nem, édes fiam, csak maradj. Olyan jól esik, hogy itt vagy, - hogy itt vagytok
               mellettem mind a ketten, akiket szeretek.</p>
            <p>Ottó hálás pillantást vetett Irénre.</p>
            <p>- Bizony, kedves Irén kisasszony, - mondta, - soha eléggé meg nem köszönhetem azt a
               gyengéd figyelmet és jóságot, amellyel kedves nénémet gondozza.</p>
            <p>Irén elpirult örömében és zavarában.</p>
            <p>- Kötelességemet teljesítem, - szólt halkan. - De a szívem szerint lehetetlen is
               máskép...</p>
            <p>És lehajolva megcsókolta az öreg asszony kezét.</p>
            <p>- Mondd csak, édes öcsém, - kérdezte hirtelen Boruthné, - jól érzed magad
               Abbáziában?</p>
            <p>Ottó szeme fölragyogott.</p>
            <p>- Óh, nagyon, - szólt őszinte szívből. - Hiszen, ha csak kedves nénémmel lehetek,
               mindenütt jól érzem magam. És aztán ez a gyönyörű vidék és kedves társaság... Gálosi
               Erna...</p>
            <p>Hirtelen elhallgatott. Őszinte, becsületes lelke nem tudott tettetni. Érezte, ha
               tovább folytatja, kimondja, ami a szívét annyira betölti ujjongó, végtelen és mégis
               oly félénk boldogsággal.</p>
            <p>Boruthné a lelkében olvasott.</p>
            <p>Gondolta, jobb lesz, ha túlesnek most a dolgon, itt, Irén előtt. Sejtette, hogy a
               szegény leány szenvedni fog, hogy szíve vérzik majd a csapás alatt, de remélte, hogy
               Isten megsegíti majd és ad erőt neki: legyőzni önmagát.</p>
            <p>- Szereted Gálosi Ernát? - kérdezte egyenesen Ottóhoz fordulva.</p>
            <p>- Szeretem, - felelt Ottó egyszerűen, őszintén. - Bevallom, hogy legelőször szépsége
               bilincselt le s csak azután kezdtem keresni a lelkét, de azt hiszem, benne
               megtaláltam a lányt, aki engem igazán boldoggá tudna tenni. Azt hiszem, hogy éppen
               olyan jó, mint amilyen szép. És boldoggá tesz az a gondolat, hogy úgy látom, ő sem
               idegenkedik tőlem. Óh, kedves néném, ha csakugyan úgy volna, ha csakugyan szeretne
               engem, saját magamért, minden más érdek nélkül... Hiszen tudja, hogy én mindig csak
               azt kerestem a nőben, hogy szíve legyen, jó lelke legyen. Nem bánnám, ha akármilyen
               szegény, akármilyen egyszerű származású, de egész szívet adjon nekem, miképpen én is
               egész szívemet adom a leánynak, akit életem társául választok... Azt hiszem, Ernában
               megtaláltam...</p>
            <p>- Adja Isten, édes fiam, - szólt Boruthné melegen és megszorította öccse kezét.</p>
            <p>Irén halványan, némán ült ott. Emberfeletti erővel uralkodott magán, hogy el ne
               árulja magát, hogy hangosan fel ne sikoltson.</p>
            <p>Összekulcsolt kézzel, némán imádkozott az Istenhez erőért és édesanyja szellemét
               hívta segítségül, hogy álljon mellette halálos fájdalmában. Mert most tudta csak
               meg, hogy Ottót szereti egész lelkéből.</p>
            <p>Volt ereje szeliden mosolyogni, midőn Ottó tréfálkozva feléje fordulva kérdezte:</p>
            <p>- Nos, mit mond ehhez, kis barátnőm?</p>
            <p>- Isten áldását kérem önre, - felelt őszinte szívből. - Imádkozni fogok, hogy boldog
               legyen.</p>
            <p>És este, amint kis szobájában egyedül maradva, térdre roskadt, valóban csak azért
               imádkozott az Istenhez, hogy tegye boldoggá Ottót és őrizze meg a csalódástól.</p>
            <p>Mert Bereghinétől tudta, hogy Erna már félig-meddig odaigérkezett egy báróhoz és félt
               tőle, hogy Ottót csak bolondítja és csupa hiúságból gyógyíthatatlan sebet üt az ő
               becsületes szívén.</p>
            <p>Mert azt is tudta, hogy Erna nem azok közé tartozik, akik igazán tudnak szeretni.</p>
            <p>És összekulcsolt kezét a fénylő csillagokhoz emelve, onnan kért tanácsot, hogy mit
               tegyen?</p>
            <p>Azzal tisztában volt, hogy sem Ottónak, sem az öreg asszonynak nem szólhat, hiszen
               úgy tünne fel, mintha rágalmazni akarná Ernát.</p>
            <p>Nem tehet hát egyebet, minthogy kéri az Istent, adja az az Erna szívébe csak
               századrészét annak a nagy szeretetnek, amelyet ő érez és amelyet el kell rejtenie,
               úgyhogy senki a világon észre ne vegye.</p>
            <p>*</p>
            <p>A kirándulás, úgy látszott, mégis megártott Boruthné gyönge egészségének, mert azóta
               folyton gyöngélkedett.</p>
            <p>Irén nem távozott mellőle egy percet sem.</p>
            <p>Ottó megosztotta idejét nénje és Gálosiék között, de - dícséretére legyen mondva -
               több időt töltött beteges nénjével, mint a szép Ernával.</p>
            <p>Csak midőn már jobban érezte magát Boruthné, akkor szánta rá magát, hogy egy egész
               délutánt tőle távol töltsön.</p>
            <p>Cirkvenicába készültek Gálosiék kirándulni és Ottó is velük ment.</p>
            <p>Kopár, puszta helyen fekszik Cirkvenica, tulajdonképpen nem sok szép van rajta.
               Olyan, mintha még a fák is kővé váltak volna ott. De a tengeri út odáig gyönyörű és a
               fürdője nagyon kellemes. A nagy szálló meg, mely közvetlenül a tengerpart fölött
               emelkedik, oly impozáns, nagy és szép, mint valami királyi kastély.</p>
            <p>Ottó és Erna folyton együtt beszélgettek. Ottó nem is igen figyelt semmire és
               ugyancsak zavarba jött volna, ha valaki megkérdezi tőle, hogy látta-e Portore szép
               kikötőjét, vagy a tunhalászokat, kik a tengerparton, hosszú póznákra erősített
               kosárban, napokon át lesik a tunhalat.</p>
            <p>Nem látott ő semmit, csak Ernát nézte, mintha szemén át be akart volna hatolni a
               lelkébe, hogy meglássa; mi a jó benne, mi a rossz?</p>
            <p>De azt Ernánál nem volt oly könnyű kikutatni!</p>
            <p>Fürdés után elmentek sétálni.</p>
            <p>Megnézték a László-gyermekmenedékhelyet, mely egy régi kolostorból alakíttatott át,
               szegény, beteges gyermekek részére, akiknek üdülésre, tengeri fürdőre van
               szükségük.</p>
            <p>Az egyik apáca vezette őket a boltíves, hűvös folyosókon és termeken keresztül,
               készséggel megmutogatva nekik mindent.</p>
            <p>Mikor a kertre nyíló folyosóra értek, éppen akkor jöttek haza a gyermekek sétájukból,
               egy apáca vezetése alatt.</p>
            <p>Szegény, beteges, sápadt kis gyerekek voltak. Tisztán, de a legtöbben bizony
               szegényesen voltak öltözve. Némelyik nyomorék, sánta is volt s egy szegény kis
               féllábú fiúcska mankón bicegett.</p>
            <p>De az arca mindegyiknek ragyogott a boldogságtól, az örömtől.</p>
            <p>Szép rendben, kettős sorban mentek az ebédlő felé, ahol jó vacsora várta őket s a
               vendégeket meglátva, szép, hangos szóval köszöntek nekik:</p>
            <p>- Dícsértessék...</p>
            <p>Egyik-másik odafutott és tisztességtudóan kezel is csókolt.</p>
            <p>Bereghiné azonnal elvegyült közéjük, megsimogatta arcukat, beszélt velük; különösen
               egy halványarcú kis leánykát becézett, aki félénken simult az apácához. Szegénykének
               a nyaka fel volt dagadva és kis gyermek-arcát egészen öreggé tette a szenvedés.</p>
            <p>Erna unatkozó, kelletlen arccal fordult el s kisietett a folyosóról a kertbe.</p>
            <p>- Brr, de utálatos ez a sok beteges, vézna gyermek, - szólt Ottóhoz, aki utánament. -
               Hogy tud Ella szóbaállani velük! Még valami ragadós betegséget kaphat az ember
               tőlük!</p>
            <p>Ottó megütközve nézett reá. Egy pillanatra valami kellemetlen érzés támadt szívében
               és nagyon szerette volna, ha Erna nem mondja e szavakat.</p>
            <p>Visszafordulva még látta, amint az a szegény, öreges arcú kis leány az apácához
               simulva haladt végig a folyosón s a fiatal, szép apáca gyöngéd szeretettel mosolygott
               reá. Az nem találta utálatosnak és nem félt, hogy valami ragadós betegséget kaphat
               tőlük...</p>
            <p>De most aztán sietniök kellett le a kikötőhöz, ha el akarták érni a hajót, hogy még
               ma visszamehessenek.</p>
            <p>Bármennyire siettek azonban, nem tudtak elérkezni és még jó messzire voltak, midőn
               látták, hogy a hajó már indul.</p>
            <p>Nem volt más hátra, ott kellett tölteniök az éjt, mert az volt az utolsó hajó; másnap
               reggel hét óráig nem indult több.</p>
            <p>Ottó szívesen ment volna csónakon is vissza, mert tudta, hogy nénje nyugtalankodni
               fog, de senki sem vállalkozott három-négy órai tengeri útra csónakon; így hát ő is
               maradt.</p>
            <p>A nagy szállóban vacsoráztak meg és ott is nyittattak szobákat.</p>
            <p>Gyönyörű szép, csillagfényes este volt. Vacsora után még sokáig sétáltak a tenger
               partján.</p>
            <p>Erna, aki észrevette a kellemetlen hatást, melyet délutáni szavai Ottóra tettek,
               igyekezett hibáját helyrehozni és oly elragadóan kedves volt, különösen apjával
               szemben annyi gyermeki szeretetet és kedvességet tanusított, hogy Ottót egészen
               elbűvölte.</p>
            <p>El is határozta, hogy még holnap meg fogja kérni az öreg Gálositól leánya kezét.</p>
            <p>Már tizenegy óra lehetett, mikor mind szobájukba vonultak. Ottó még künn maradt a
               terraszon, hogy egy cigarettát elszívjon. Aztán csengetett a pincérnek, aki elvezette
               szobájába, a második emeletre.</p>
            <p>De nem tudott még lefeküdni.</p>
            <p>Szíve annyira telve volt, annyi hangulat, annyi érzés volt benne, hogy szinte
               lehetetlennek tartotta, most az ágyba lefeküdni és aludni.</p>
            <p>Eloltotta a gyertyát, kinyitotta az ablakot és kihajolt.</p>
            <p>Nézte a csillagokat az égen, amelyek úgy ragyogtak, csillogtak, mint valami
               drágakövek és nézte a tengert, amelynek sötét, rejtelmes vizén csak itt-ott villant
               meg a scombri-halászok bárkájának lámpafénye.</p>
            <p>Egyszerre, mintha nevét hallotta volna kimondani.</p>
            <p>A levegő oly tiszta, átlátszó, csendes volt, hogy minden hangot élesen meg lehetett
               különböztetni.</p>
            <p>Figyelni kezdett.</p>
            <p>Csakhamar két női hangot hallott, közvetlen alatta. Erna és Bereghiné beszélgettek.
               Szobájuk véletlenül éppen az Ottóé alatt volt. Ők sem tudtak aludni s szintén
               kihajolva az ablakon beszélgettek.</p>
            <p>Nem is jutott eszükbe, hogy hangjuk, bár halkan beszélnek, a csendes éjszakában
               távolabb elhallatszik, mint nappal.</p>
            <p>Ottó nem akart hallgatózni és visszavonult; de e pillanatban ismét nevét hallotta. A
               kiváncsiság mégis csak visszatartotta.</p>
            <p>- Ottó nagyon derék ember és nem helyes az eljárásod vele szemben, - hallatszott a
               Bereghiné hangja.</p>
            <p>- Ugyan, kérlek, ne papolj nekem mindig, - felelt Erna, de milyen más hangon, mint
               ahogy vele beszélgetni szokott! Ottó alig ismert ebben a kíméletlen, szinte nyers
               hangban az Erna édes, behízelgő, csengő hangjára.</p>
            <p>- Tudom én, hogy mit teszek! Csak nem tűröm el, hogy egy olyan jött-ment, senki és
               semmi lány, aki csupa számításból behízelegte magát annál a kurtaeszű vén asszonynál,
               most még a nyakába varrja magát ennek a jámbor embernek s így aztán betolakodjon a mi
               körünkbe!</p>
            <p>- Milyen igazságtalan vagy te szegény Kovács Irénnel szemben. Most is éppen úgy, mint
               régen az iskolában. Ő bizonyára nem hízelegte be magát számításból Boruthnénál, hanem
               megszerette őt jó szívének egész odaadásával. Nem szabad mindig csak rosszat föltenni
               mindenkiről. Az pedig, hogy a nyakába akarja varrni magát Ottónak, egyszerűen nem
               igaz. Csak az olyan szívtelenek mondhatják ezt, mint te vagy.</p>
            <p>- Persze, mert te, szentimentális érzékenykedéseddel, mindent máskép látsz. Hiszen
               csak rá kell nézni, hogy meresztgeti a szemét Ottóra s az ember mindjárt tisztában
               van vele.</p>
            <p>- Erna, Erna, még akkor is, ha Irén csakugyan szeretné Ottót, inkább sajnálni kell,
               mint gúnyolódni vele. Mert ő bizonyára egész szívével szereti minden számítás,
               minden érdek nélkül. Ismerem én Irént. És ha te igyekeztél úgy elkápráztatni Ottót,
               hogy észre se vegye Irént, számot vetettél-e magaddal? A bárónak már félig-meddig
               menyasszonya vagy, hozzáigérkeztél - és most Ottót jogosítod föl reményekre. Ő
               alighanem ma vagy holnap megkéri a kezedet. Mit fogsz neki válaszolni?</p>
            <p>- Ugyanazt, amit a bárónak. Hogy várjon.</p>
            <p>- És egyszerre két embert teszel bolonddá. Szégyeld magad, Erna. Mondd, szereted-e
               Ottót?</p>
            <p>- Az teljesen fölösleges is volna. Tökéletesen elég, ha ő szeret engem. Különben,
               arra kérlek, ne avatkozz bele az én dolgomba; tudom én, hogy mit teszek. Semmi
               szükségem sincs a te örökös prédikációidra.</p>
            <p>- Te éppen olyan kíméletlen vagy velem mint szegény jó anyánkkal voltál!</p>
            <p>Hallatszott a Bereghiné hangján, hogy könnyekkel küzd; aztán egy ablak csapódott be -
               és többet nem hallatszott semmi.</p>
            <p>Mintha kővé vált volna, úgy állt Ottó az ablaknál. Nem tudott mozdulni, nem tudott
               szólani, csak állt ott sokáig.</p>
            <p>Egy csillag futott le az égről, azt nézte: és akkor, mintha szívében megpattant volna
               valami, az erős férfi kezébe rejtette arcát és zokogott keservesen... Megsiratta
               rombadőlt boldogságát, fájdalmas csalódását és szívének édes, szép álmát, amely most,
               ime, mind szertefoszlott...</p>
            <p>Alant pedig, az ablaknál, nyugodtan mosolyogva állt Erna.</p>
            <p>Szövögette tovább terveit és nem is sejtette, hogy azalatt egy derék, becsületes
               férfi szíve a csalódástól mélyen megsebezve, átkozza azt a pillanatot, amidőn őt
               először meglátta...</p>
            <p>Gálosiék el nem tudták képzelni, mi történhetett, hogy Ottó két nap mulva hirtelen
               elutazott Abbáziából és csak Bereghinéhez intézett pár sorban búcsúzott el tőlük.
               Sürgős ügyeit hozta fel okul, Ernának kézcsókját küldte, de egy szóval sem tett
               említést arról, hogy föl fogja-e ismét keresni?</p>
            <p>Erna sokáig töprenkedett ezen a hirtelen távozáson. Sejtette, hogy valami történt és
               utoljára is Irén intrikájának tulajdonított mindent.</p>
            <p>Szegény Irénre pedig ezalatt nagyon szomorú napok következtek.</p>
            <p>Szíve majd megszakadt, az Ottó fájdalmát látva, aki oly feldúlt arccal, sápadtan
               érkezett vissza Cirkvenicából, hogy azonnal látták, valami nagy baja van.</p>
            <p>Elmondott mindent, kivéve, amit Irénről hallott és kérte nénjét, engedje meg, hogy
               azonnal eltávozhasson, mert nem tudna többet Ernával találkozni.</p>
            <p>Boruthné sóhajtva bocsátotta útnak.</p>
            <p>Nem így képzelte ő ezt a két hetet, amelyet együtt fognak itt tölteni.</p>
            <p>Irén pedig az életét is odaadta volna érte, hogy megváltsa vele az Ottó szenvedését.
               Eszébe sem jutott örvendezni azon, hogy Ernából így kiábrándult. Ő csak azt látta,
               hogy szenved, bár férfiasan igyekszik leküzdeni fájdalmát és mindent megtett volna
               érte, csakhogy ismét boldognak lássa.</p>
            <p>- Hátha téved, - szólt jó szívével menteni igyekezve Ernát. - Talán nem is úgy
               értette Erna, mint ahogy mondta. Ha kimagyarázzuk magunkat, higyje meg, még minden
               jóra fordulhatna ismét.</p>
            <p>Ottó bámulva nézett reá. És ezt a leányt gyanusította és rágalmazta Erna oly
               csúnyán?</p>
            <p>Most még rosszabb színben tünt fel előtte az a szép leány, akiben oly kevés szív
               van.</p>
            <p>- Ne beszéljünk róla többet, - kérte Irént. - Ma elutazom és remélem, nemsokára el
               fogom felejteni, mint egy rossz álmot.</p>
            <p>És elment.</p>
            <p>Lehajtott fejjel, komoran és hallgatagon távozott, nem úgy, miként jött, frissen és
               vidáman mosolyogva.</p>
            <p>Irén az ablakból nézett utána, amíg csak láthatta. Aztán, mintha kiveszett volna a
               fény a világból, behunyta a szemét.</p>
            <p>Mindennek vége volt.</p>
            <p>Egyetlen öröme, egyetlen boldogsága volt, ha láthatta... Elment... Most már mindennek
               vége...</p>
            <p>Az öreg Boruthné egészsége is napról-napra gyengült. Mintha valami rossz előérzet
               gyötörte volna, haza kívánkozott. Haza, a birtokára, az ő erdélyi kis falujába, ahol
               szebb a napkelte és a naplemente, ahol nincsenek cikornyás, mesterséges
               virágültetvények, mint itt, ahol széles, egyenes jegenyefasor vezet az ősi kuriához
               és ahol a fehéroszlopos tornácról messze el lehet látni a szántóföldekre és virágos
               rétekre...</p>
            <p>Ott, ott született, abban a vörös cserépfedelű, fehéroszlopos tornácú ősi kuriában,
               ott élte le, mint fiatal asszony, legboldogabb éveit, ott is kíván meghalni... A
               babérfák és olajfák, az óriási pálmák és magnólia-bokrok itt nem suttognak oly édes,
               bűvös-bájos regéket, mint otthon a sötét, karcsú jegenyefák s az a két öreg
               szomorúfűz, ott a családi kripta előtt...</p>
            <p>Haza, csak haza...</p>
            <p>Hosszú, fáradságos utazás után végre hazaértek.</p>
            <p>Az öreg asszony ágyba feküdt, nem is kelt többé fel.</p>
            <p>Úgy állíttatta ágyát, hogy kiláthasson onnan, az ablakon át, a ringó kalászos mezőre
               s az erdőre ott a hegy ormán. Nagyon szenvedett, de nem panaszkodott, nem
               türelmetlenkedett soha. Csendes, szelid megadással tűrt és Irén, aki önfeláldozóan
               ápolta, lelke mélyéig meghatva, igaz szeretettel eltelve, imádkozott Istenhez
               gyógyulásáért.</p>
            <p>De nem lehetett megmenteni.</p>
            <p>Ősszel, mikor a szomorúfűz sárguló levelei lassan hulldogáltak a kripta fölé, azt
               mondta az orvos Irénnek:</p>
            <p>- Jó lesz értesíteni a rokonokat; jőjjenek azonnal, akik még életben akarják
               látni!</p>
            <p>Amióta Ottó Abbáziából elutazott - öt hónapja volt már annak - csak kétszer vagy
               háromszor írt, vidám, jókedvű leveleket, amelyekben a multra még csak célzást sem
               tett, hanem főleg csak arról írt, mennyire el van foglalva most a birtokának az
               átvételével, melyet nem akart többé bérbeadni, hanem saját maga kezelni.</p>
            <p>Irén levelére sürgönyileg válaszolt, hogy szülőivel együtt érkezik.</p>
            <p>Még életben találták az öreg asszonyt, de már annyira gyengén, hogy nem tudott
               szólani. Megismerte őket, reájuk mosolygott, Ottónak gyöngén megszorította a kezét s
               aztán csendesen, mosolyogva elaludt karjaik között.</p>
            <p>A temetés után Irén bement kis szobájába és hallgatva, csöndesen kezdte
               összerakosgatni kis holmiját.</p>
            <p>Nem sírt. Sokkal jobban fájt a szíve, semhogy sírni tudott volna. Úgy érezte, mintha
               második anyját veszítette volna el. Másodszor lett árva, másodszor lett
               hontalan...</p>
            <p>Érezte, tudta, hogy itt többé nincs helye. Nem akarta megvárni, amíg, bármily
               gyöngéden is, értésére adják, hogy itt többet nincs szükség reá.</p>
            <p>Volt egy kevés pénze; azzal Budapestre akart utazni és ott valami állást keresni.
               Isten kezébe ajánlotta sorsát; hiszen más nem is volt senkije, aki gondját viselte
               volna...</p>
            <p>Már majdnem teljesen készen volt a csomagolással, midőn kopogtattak ajtaján.</p>
            <p>- Szabad, - mondta halkan.</p>
            <p>Ottó lépett be és az édesanyja, Boruthné testvére, Zombory Sándorné. Irén elsápadt.
               Azt hitte, már azért jönnek, hogy tudtára adják, hogy már elmehet.</p>
            <p>- Éppen csomagoltam, - szólt bátortalan hangon. - Már készen is vagyok.</p>
            <p>- Hová akar menni, lelkem? - kérdezte Zomboryné barátságosan. A hangja éppen olyan
               volt, mint a testvéréé s a tekintetében is volt valami, ami emlékeztetett reá.</p>
            <p>- Budapestre megyek, aztán... aztán keresek valami állást, - felelt Irén, alig birva
               visszatartani könnyeit.</p>
            <p>- De hát miért nem akar tovább ittmaradni?</p>
            <p>- Itt nincs már többet szükség reám.</p>
            <p>- Dehogy nincs. Amig mi itt vagyunk, nekünk ugyancsak szükségünk van magára, úgy-e,
               Ottó? Mi nem ismerjük itt a szokásokat, nem tudjuk semminek a helyét, módját; egészen
               gyámoltalanok volnánk maga nélkül ebben a nagy házban. Aztán még egyet. Én biztosan
               tudom, hogy testvérem gondoskodni akart magáról. Ha nem tette, úgy csak azon múlt,
               mert nem hitte még oly közelinek a halálát. Várja meg, míg ezt elintézzük.</p>
            <p>- Köszönöm, nagyságos asszonyom, - felelt Irén. - Háromhavi fizetésem még bent van,
               azt elfogadom, de egyebet semmit. Ne mondhassa senki, hogy önzésből, vagy érdekből
               szerettem az én drága jó asszonyomat, második anyámat!... Ha még szükség van itt
               reám, úgy maradok addig, ameddig kell. Azután kérem, engedjenek távozni, úgy, amint
               jöttem, csak az ő drága emlékét víve magammal.</p>
            <p>Zomboryné szeméből kiesett a könny. Ottó pedig odalépett Irénhez és megfogta a
               kezét.</p>
            <p>- Igazán nem akar itt maradni, semmiképpen? Akkor sem, ha én kérem?</p>
            <p>Irén megremegett; nem tudott felelni, csak a fejét rázta.</p>
            <p>- Úgy sem, mint az én menyasszonyom? - kérdezte Ottó.</p>
            <p>Irén azt hitte, álmodik. Mi ez?... Lehetséges-e? Hozzá beszélnek így?...</p>
            <p>- Lássa, édes Irén, - folytatta tovább Ottó, - nem akartam akkor szólani magának,
               hogy azt ne higyje, talán csak dacból, Gálosi Erna iránt való bosszúból akarom
               elvenni. Vártam, hogy teljék az idő s hogy saját maga győződjék meg róla: Erna el van
               felejtve tökéletesen, azt a csalódást kihevertem teljesen s áldom az Istent, hogy így
               történt, mert csak így ismerhettem meg a maga áldott, jó szívét. Azt akartam, hogy
               majd saját maga győződjék meg arról, hogy szeretem, igaz lelkemből s a jó néni
               áldását kérjem mind a kettőnkre. De nem így történt. Szegény, édes jó nénénk halála,
               íme, sietteti a dolgot. Ő nem érhette meg, de most, amíg szelleme itt lebeg
               közöttünk, kérdem, Irén, akar-e az én feleségem lenni?...</p>
            <p>Álom ez csupán, Irén, úgy-e, azt hiszed, hogy csak álom?...</p>
            <p>Csak álom, hogy odamegy hozzád az Ottó édesanyja is és megölel és mondja neked:</p>
            <p>- Édes leányom!...</p>
            <p>És te megcsókolod a kezét és álmodban odahajtod a fejed az Ottó vállára és hallod,
               hogy ő miként suttogja:</p>
            <p>- Édes menyasszonyom...</p>
            <p>...Nem álom ez, Irén, hanem valóság, igaz valóság, amely olyan szép, mint egy
               mese...</p>
            <p>Mese az árva leányról, akire gondot viselt a jó Isten.</p>
           
         </div>
      </body>   
   </text>
</TEI>