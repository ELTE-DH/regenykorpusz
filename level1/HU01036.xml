<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01036" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Menni vagy meghalni</title>
				<author ref="viaf:54974682">Rejtő Jenő (1905-1943)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">38004</measure>
				<measure unit="pages">88</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Menni vagy meghalni</title>
					<date>2003-08-29</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/01000/01036"/>
					<respStmt>
						<resp>Original Electronic Edition</resp>
						<name>Juhász Lehel</name>
						<name>Szabolcsi József</name>
						<name>Werner Zsolt</name>
						<name>Németh Ibolya</name>
					</respStmt>
				</bibl>
				<bibl type="firstEdition">
					<title>Menni vagy meghalni</title>
					<author>Rejtő Jenő</author>
					<date>1937</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T5"/>
			</textDesc>
		</profileDesc>
		<revisionDesc>
			<change when="2021-07-09"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ RÉSZ</head>
				<div type="chapter">
					<head>ELSŐ FEJEZET</head>
					<head>Sidi bel Abbes</head>
					<milestone n="1" unit="startSubChapter"/>
					<p rend="head">1.</p>
					<p>A város mintegy holtan feküdt a napsütésben, a levegő szinte reszketett a
                            forróságtól, s távol, bizonytalan körvonalakban a Thessala-hegység
                            kontúrjai domborultak ki a látóhatárból. Sidi bel Abbes ezekben a kora
                            délutáni órákban lehangolóan kihalt. A Place Sadi Carnot pompás virágai
                            tikkadtan bóbiskolnak, üres padjain csak a légáramlással szállongó
                            porfátyol pihen meg, és az emelvényen, a tér közepén, ahol a légionista
                            zenészekből álló Clique szokott hangversenyezni, hatalmas ponyva
                            borítja be a zenészek ülőhelyeit. Az európai negyed üzletei alkonyatig
                            zárva lesznek, a kaszárnyákban megkezdődik a forró évszak végéig tartó
                            délutáni “sziesztája” a legénységnek. A járda szegélyén burnuszos arab
                            bóbiskol ülve. Három amerikai turista lihegve fekszik tüllmennyezetes
                            ágyában, az egyiknek zúg a füle a kinintől, a másik elhaló hangon hívja
                            a boyt, s tudakozódik, hogy mikor indul Orán felé a vonat. Az olasz
                            rádió- és hanglemez-kereskedő mezítelenül terpeszkedik lezárt boltja
                            mélyén, forró teát iszik, és egészen lehalkítja a dzsesszmuzsikát adó
                            párizsi állomást. A rendőr, mintha rejtőző bűnöst gyanítana a muzulmán
                            templomban, besétál óvatosan a vedlett, piros téglákból álló árkád alá,
                            és miután ismét gyanakodva körülnézett, valóban kihágásnak lesz tanúja,
                            ugyanis konstatálnia kell, hogy a kapu alatt egy szolgálatban levő
                            rendőr kigombolja a zubbonyát, megtörli a homlokát, és pálinkát
                            iszik.</p>
					<p>Ez szigorúan tilos. Feljelentés az ügyben nem történt. A kormányzóság
                            második tisztjének sofőrje, a Bugatti kocsi volánja mellett, ülőhelyének
                            függélyes tengelye irányában, kissé ferde síkba dőlve alszik, és hosszú
                            habfoszlány rezeg a szája szélén. A tiszt fontos ügyben meglátogatja a
                            prefektust, és most mind a ketten alszanak.</p>
					<p>Autocar érkezik a hotel elé, félájult turistákkal. Az egyik cukrászda
                            előtt hangosan kiabál a patron, közli, hogy mindenféle jeges italokat
                            szolgál fel. A rendőr ismét megszemléli belülről azt a nagyon gyanús
                            kapualjat. A nap kissé közelebb ereszkedett a Thessala-hegység
                            csúcsához, mire egy mezítelen arab gyerek lassan kezdi lehúzni a Clique
                            emelvényének borítóponyváját.</p>
					<p>A pályaudvar kihaltan izzik a délutáni, sivár unalomban. A forgalmista
                            ceruzája alatt szakadozik a homlokáról lecsöpögő verejték következtében
                            ronggyá ázott papiros, és a falon finom harangjátékkal megszólal a
                            jelzőcsengő. Valahol egy targonca gurul. A forgalmista begombolja
                            zubbonyát, a telefonhoz megy, és sebesen forgatja a csengőt. “Bel
                            Abbes!... Bel Abbes! Négyszáz kilométer... Oráni gyors elindult...”</p>
					<p>Megérkezik az őrjárat. Négy szuronyos légionista, az altiszt vezetésével.
                            A kijárat melletti padon vörös hajú, szakállas ember ül, csomaggal.
                            Alszik. Az altiszt megrázza: Legitimations, certificats... Vite! Vite!
                            Házaló. Colomb Becharba utazik, zsilettekkel és bugylibicskákkal. Az
                            őrjárat végigkutatja az állomást, hogy nem bújt-e meg valahol szökött
                            légionista, aki az induló vonattal akar továbbjutni. Egy sovány fiút
                            találnak a peronon, jegye nincs, utazni nem akar. Mit keres itt?
                            Cigarettavéget.</p>
					<p>- Állj a katonák közé. Beviszünk az őrségre, ha nem vagy szökevény,
                            mehetsz a dolgodra.</p>
					<p>- Ötkor munkába kell mennem a csarnokba.</p>
					<p>- ‘men fou.</p>
					<p>Miután sokat vitatkozik, kap egy pofont, és hátrakötik a kezét. A patrul
                            tiszteleg, mert megjelent az őrmester. Azután berobog a vonat. Csak egy
                            ajtón át lehet elhagyni az állomást, itt a gyéren szállingózó utasokat
                            alaposan megvizsgálja a káplár. Nincs több leszálló. Csak most nyitják
                            ki az utolsó fülkét. Tizenöt fáradt, elcsigázott újonc. Névsorolvasás.
                            Ezalatt az őrjárat súlybavetett puskákkal átkutatja a vonatot,
                            bedöfködnek minden pad alá, a káplár a szeneskocsi vaslépcsőjén
                            felvezeti őket a tetőre, hogy nincs-e valahol elrejtőzött újonc vagy
                            szökevény. Mert ha lenne egy, az megtanulná az Isten nevének nevét. Nom
                            du nom de Deiu!...</p>
					<p>Az őrmester zsebre teszi a listát, magasra emelt jobb karral intve a
                            katonáknak, átfordul, és orrhangon, mint két rövid vakkantást kiáltja a
                            kommandót: - En avant...Marche!</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Mennek...</p>
					<p>Horn gondolkozott. Lankadtan poroszkáltak őrmesterük nyomában az alélt
                            városon át, és most újra megkísérelte, hogy gondolkozzék.
                            Csodálatosképpen csak itt ijedt meg, mikor bandukolt, lényegében még
                            mint civilista, de külsőleg már katonának öltözve, a forró afrikai
                            aszfalton, itt esett először kétségbe, rémülten saját tettétől. Tehát
                            valóság. Amit távoli, valószínűtlen romantikának hitt, amiről Berlinben
                            úgy beszéltek, mint May Károly meséiről: A légió katonája lett!
                            Sejtette, hogy e romantika mögött nagyon is durva, keserves valóság
                            lappanghat. Összeszoruló szívvel kanyarodott be a hatalmas, zárt, rácsos
                            kapu ajtóul szolgáló kis nyílásán, és már ott állt a kaszárnyaudvaron,
                            felsorakozva társaival együtt, Franz Horn tizennyolc éves berlini diák,
                            aki miután megbukott az érettségin, az apai szigor elől Afrikába
                            menekült.</p>
					<p>Az öreg Horn műkereskedő volt. Nyugalmazott tanítóból lett azzá. A
                            pedáns, szigorú, német polgártípus ilyen. Lakásában éveken keresztül
                            templomi tisztaság és katonai szigor skatulyázott be minden napot. A
                            régimódi, de finom bútorok gondozottan fénylettek, az étkezések ideje,
                            alvás, ébredés, munka és pihenés mechanikus pontossággal ismétlődtek. A
                            kötelességmulasztás ebben a házban nem járt a súlyos fenyítés
                            következményével, de napokra tragikus, szigorú hangulattal töltötte meg
                            a levegőt. Ettől Horn három gyermeke, Franz, Stephan és a kis Hanna
                            jobban rettegtek, mint más gyermekszobában a legbrutálisabb büntetéstől.
                            Legutóbb megtörtént, hogy Franz sok időt szentelt Weissenseeben egy
                            kellemes hölgyismerősénél, és ennek következtében elbukott az
                            érettségin. Lehetett ezt közölni az idősebb Hornnal? Nem lehetett! Talán
                            még a szalon citromszagú, ódon, fényes bútorainak sem tudta volna
                            beismerni. Előbb napokig Elzászban bujdosott, nem is gondolva a légióra,
                            azután elfogyott csekélyke zsebpénze, és hogy, hogy nem, mezőkön való
                            csatangolása közben Franciaországban bukkant fel, egy nagy városban...
                            valószínűleg Strassburg volt, de ott már ájuldozott az éhségtől, már nem
                            is emlékezett, hogy ki tanácsolta, nem is emlékezett, hogy került oda a
                            kaszárnyába, nem emlékezett, és nem gondolkozott, míg egyszer csak arra
                            riadt fel, hogy itt áll, Marokkó szívében, a Sidi bel Abbes-i kaszárnya
                            udvarán, mint az idegenlégió első századának katonája...</p>
					<p>Az elhelyezésnél már összekeveredtek régi bakákkal is. Ezek nem sok jót
                            meséltek a légióról ijedt újonctársaiknak. “Majd meglátjátok” - mondták
                            sajnálkozva. “Milyen az őrmester?” - kérdezte a legtöbb zöldfülű. A
                            légióőrmestereknek rossz hírük van Európában. Az egyik öreg megnyugtatta
                            az újoncokat, hogy Favre őrmester aránylag rendes fiú. Nem lehet róla
                            azt mondani, hogy hivatala legfőbb kellékének a tapintatot és
                            udvariasságot tekinti, az is előfordul, hogy káromkodik, sőt olykor rúg
                            is, de ez még nem a legrosszabb. Egy tizedik évét szolgáló légionista,
                            bizonyos Roger, azt mondta, örüljenek, hogy Favre nem harap. Kész
                            szerencse. Neki ugyanis volt egy őrmestere, aki már harapott le fület.
                            Ahhoz képest ez a Favre típusa a nyájas katonának.</p>
					<p>Az ágyak fölött a fal mentén, egyetlen hosszú polc vonult, ahová a barda
                            nevű hátizsáknak szolgáló sátorponyvát, a vörös kepit, az ételcsajkát,
                            amit gamelle-nek hívtak, a rohamkést és a fegyvert tették, meg néhány
                            félhivatalos felszerelési tárgyat, önborotvát, vörös bort, dohányt és
                            más efféléket.</p>
					<p>A légió katonái eleinte különböző csoportokra oszlanak. Ezek a csoportok
                            összetartanak, segítik egymást, és fő céljuk, hogy más csoportokkal
                            ellenségeskedjenek. Vannak úri alakulatok, ezek mérnökök, volt
                            katonatisztek és hivatalnokok, akik megvetett szigetecskét alkotnak a
                            nagyobbrészt durva emberekből álló légionisták között. De a barátság
                            sokszor éppen az ellentételekből szövődik, ezért nem ritkák a vegyes
                            csoportok, ahol matróz, elcsapott belga katonatiszt, tagbaszakadt
                            kikötőmunkás és emigráns orosz ügyvéd fogadnak egymásnak holtig tartó
                            barátságot. Általában a kaszárnyában kötött barátságok felbomlanak, és
                            újra alakulnak a sivatagban, menetelés közben, golyózáporban. Itt
                            társadalmi és osztálykülönbség nélkül a hála, a közös teljesítmény,
                            közös szenvedés kovácsolják ki az összetartozás érzését. E helyeken az
                            úri klikkek bomlanak fel elsősorban. Az úgynevezett “jobb emberek”
                            kezdik egymás ellen az intrikát, védelmezik késhegyig borotvaszappanuk
                            vagy rumadagjuk szent magántulajdonát. Az első szövetkezés, a front
                            mögött, természetesen nemzetiség szerint történik. A közös anyanyelvűek
                            ösztönszerűen egymáshoz húzódnak. Igyekeznek ugyanabban a teremben, sőt
                            sorban következő ágyakon elhelyezkedni. Elöl járnak ebben a németek,
                            akik nyomban egymásra találnak és utolsó csepp vérükig
                            összetartanak.</p>
					<p>Horn még Marseille-ben megbarátkozott Paul Lotharral, egy negyven év
                            körüli, szelíd, finom tekintetű, német úrral. Lothar valami bajor
                            szeparatista mozgalomba keveredett mint tanárember, és miután az
                            összeesküvést leleplezték, menekülni kényszerült. Özvegy volt, nyolcéves
                            kislányát fivérénél hagyta, és Párizsban próbált boldogulni. Tanárból
                            pincér lett, pincérből hajléktalan, és végső kétségbeesésében beállt a
                            légióba. Bukott tanár és bukott diák hamar megbarátkoztak. Lothar mit
                            sem vesztett előadó modorából, oktató, pedáns természetéből. Mint közös
                            anyanyelvű, harmadiknak csatlakozott hozzájuk Ernst Hoffer, egy vidám
                            bécsi. Kopaszodó, mosolygós, furcsa dialektussal beszélő, alacsony,
                            hízásra hajlamos ember volt. Hoffer kereskedelmi utazónak mondotta
                            magát, és valami köze csakugyan volt ehhez a mesterséghez, mert mint
                            hamiskártyás működött, forgalmasabb vasúti gócokon. Az is lehetséges,
                            hogy azelőtt valóban kereskedelmi utazónak indult, de az utazás olyan
                            unalmas, és miután az ügynökök általában kártyázással szokták elűzni
                            unalmukat, nem lehet csodálni, ha az olyan ügyes kezű ember, mint
                            Hoffer, kereskedelmi utazás helyett, inkább az utazás kereskedelmét, a
                            hamiskártyázást űzi. Ezt addig űzi, míg egy napon azt tapasztalja, hogy
                            őt is űzik. És miután lassanként kikopik Európa jobb útvonalaiból,
                            merészebb lesz, és egyre több alkalommal tér vissza olyan relációra,
                            ahol már megfordult néhányszor, így azután már előbb-utóbb lecsukják.
                            Francia börtönből az idegenlégióba kerülni, már nem nagy út. Jól táplált
                            kispolgárnak látszott. Az ilyen emberek itt belehalnak a könyörtelen
                            fegyelembe. De a kis bécsi, úgy látszik, megkente cinkkel, vagy mit
                            tudom én mivel, az altiszteket, ahogy a kártyát szokták hamisítani, vagy
                            más csodát művelt, annyi tény, hogy az irodába került, de hogy milyen
                            beosztásban, azt sohasem lehetett tudni, mert hivatalos órák alatt az
                            altiszteket pasziánszra tanította.</p>
					<p>A három újonc, Horn, Lothar és Hoffer elhelyezkedtek az ablak melletti
                            sarokban álló, közvetlenül egymás mellett következő ágyakon. Szépen
                            felrakták holmijukat a polcra, végigdőltek az ágyon, és ekkor
                            ismerkedtek meg negyedik honfitársukkal, Thillmann-nal, sajnos,
                            rendkívül kellemetlen körülmények között. Thillmann a negyedik ágyon
                            feküdt és egy frissen lopott gyapjúalsóból igyekezett eltüntetni az
                            ezred jelzését, mert el akarta adni, és kincstári számmal megjelölt
                            holmit nem vesznek meg a külvárosban. Ekkor jött be Rastignac. Rastignac
                            negyedik évét szolgálta, és igen figyelemreméltó tagja volt a légiónak.
                            Négyszer tüntették ki a légió becsületrendjével, és négyszer vonták meg
                            tőle, súlyos katonai bűncselekményért. Kétszer volt már altiszt, és
                            minden alkalommal újra lefokozták függelemsértésért. Négyéves szolgálati
                            idejéből mindössze hat hónapot tudtak be a kartotékján, három és fél
                            évet különböző büntetőtáborokban töltött és ezt pótlólag kell
                            leszolgálnia.</p>
					<p>Rastignac-kal csínján bántak az altisztek, különleges előjogokat
                            élvezett, apróbb szabálytalanságait, takarodó utáni érkezését nem
                            vették észre, mert tudták róla jól, hogy fityinget sem törődik az
                            életével. Különben nem volt kötekedő, ha békében hagyták és tisztelték a
                            bogarait. Órákig ült egy helyben, és önmagával kockázott, hihetetlen
                            mennyiségű vörösbort ivott, és szoros kapcsolatot tartott fenn néhány
                            kültelki nővel. Nem ismert félelmet, és első volt a harcban. Szaglása,
                            hallása, látása, mint általában az öreg afrikai katonának, félelmetesen
                            fejlett volt. Tizenkétszer sebesült, de végül makkegészséges maradt.
                            Görbe kard, golyó, lándzsa, bunkó halálos nyomait viselte a testén,
                            néhány sebhely árán. Régi katonák azt mesélik róla, hogy már szolgálata
                            előtt is Afrikában élt, és a Hagenbeck cirkusznál volt alkalmazva az
                            őserdei telepen mint vadfogó és vadszelídítő. Sajnos, egy napon húsz
                            leopárdot és néhány oroszlánt egyszerűen elsikkasztott. Eladta őket kéz
                            alatt, és kereken kétszáznegyvenezer frankot mulatott el részint
                            Dakarban, részint a festői Rabat városában. Még ki sem józanodott, mikor
                            beállt a légióba. Alacsony homlokú, széles vállú ember volt, két karja
                            szinte térden alul lógott, és imbolygó járása még jobban kiemelte
                            külsejének ezt a majomszerűségét. Az orrát valaha irtózatosan
                            megüthették egy súlyos tárggyal, mert széles volt és lapos. Vöröses haja
                            tüskeszerű csomókban lepte be a fejét. Arcvonásaiban sokszor valami
                            cinikus humor villant fel, ahogy lehúzta egyik sörtés szemöldökét, és
                            félszájjal vigyorgott. Mikor belépett a szobába, Lothar, Horn és Hoffer,
                            a három német, már feküdtek. Szó nélkül odament Hornhoz, aki, úgy
                            látszik, tévedésből éppen az ő ágyára feküdt, megfogta a polcon levő
                            holmikat, szépen leállította az ágy mellé a földre, azután a csodálkozó
                            fiút egyetlen rúgással a másik ágy alá röpítette, és megelégedett
                            sóhajjal lefeküdt. Horn felugrott, és dühösen az ágyhoz lépett, hogy
                            valamit mondjon. Rastignac felült, és visszakézzel arcul csapta, orrán,
                            száján dőlt a vér, és leroskadt ájultan. Ekkor valami egészen meglepő
                            dolog történt. Lothar leszállt az ágyról, méltóságteljesen odament
                            Rastignac elé, és tiszta, értelmes franciasággal így szólt:</p>
					<p>- Szégyellje magát. Ön egy lelketlen, gaz vadállat.</p>
					<p>Oly nyugodtan és méltóságteljesen állt ott, mintha renitens diákok között
                            lenne az iskolában, a dobogón. Rastignac csodálkozva felemelkedett,
                            odatolta arcát közvetlen Lotharéhoz, azután megragadta a zubbonyánál.
                            Mindenki tudta a szobában, maga Lothar is, hogy a következő pillanatban
                            Rastignac szőrös mancsa zúdul. Ekkor azonban ismét meglepő esemény
                            történt. Thillmann, a hórihorgas, szeplős, kopasz favágó, ellökte
                            Lothart, és maga állt a szelídítő elé. Ezen a Thillmannon egy dekányi
                            felesleges hús sem volt. Irtózatos soványságát még visszataszítóbbá
                            tette halálfejszerű, nagy állkapcsa, sötéten ülő szemgödrei, csontosan
                            kiszögellő két könyöke és elálló lapockái. Favágó volt Ausztráliában, és
                            sokban hasonlított a története Rastignacéhoz. Egyszer elsikkasztott
                            egy fél őserdőt, amennyiben a szállításra bízott fákat, útközben
                            Franciaország felé, kirakatta egy afrikai kikötőben és eladta. Harmadik
                            évét szolgálta, és senki sem tudta, hogy valószínűtlen sovány testében
                            hol fér el annyi erő. Cingársága miatt, ha kimenőt kapott a városba,
                            sok gúnyolódásnak volt kitéve, tapintatlan emberek részéről. Ezek a
                            tapintatlan emberek kivétel nélkül messze elkerülték, ha újra
                            találkoztak vele. Nagy csend lett a teremben, mikor a hosszú Thillmann
                            félretolta Lothar tanár urat, aki úgy megijedt a saját vakmerőségétől,
                            hogy zöldes színben fénylett az arca. A favágó szembeállt
                            Rastignac-kal.</p>
					<p>- Ne bántsd ezeket az újoncokat! Honfitársaim. Ha verekedni akarsz, itt
                            vagyok én.</p>
					<p>Két órája feküdt már mellettük, egy szót sem szólt hozzájuk, nyugodtan
                            bíbelődött a gyapjúalsóval, mintha nem is értene németül. Mintha nem is
                            hallaná, hogy az életük történetét mondják el. Csak most árulta el, hogy
                            ő is honfitárs. Rastignac kifejezéstelen, állati arccal nézte a favágót.
                            Nem ijedt meg. Ha verekedésre kerül a sor, talán le is győzi a németet.
                            De Rastignac kiszámíthatatlan volt. A legritkább esetben kötötte össze
                            harmadik ember számára felismerhető ok a cselekedeteit. Most mindenki
                            azt várta, hogy ütni fog. Ehelyett csak állt pislogó szemmel, és
                            elkezdte az orrát piszkálni. Tűnődve, álmos arccal piszkálta az orrát,
                            és nézte Thillmannt, tetőtől talpig, szinte kíváncsian, mintha még
                            sohasem látta volna. Szerette talán Thillmannt? Lehet. De az is lehet,
                            hogy holnap bajonettel rohan rá, ha megbillenti a csajkáját és kiloccsan
                            a levese.</p>
					<p>- Ezek a te honfitársaid? - mondta, nem minden undor nélkül. Azután
                            ugyanazon a mély, vontatott hangon még hozzátette: - Nem szeretem, ha
                            más fekszik a helyemre. - Lomhán végigdőlt az ágyon, és mielőtt álomra
                            hunyta volta szemhéját, még egyszer ránézett Lotharra, és bambán azt
                            mondta:</p>
					<p>- Pardon... - Azután elaludt. Thillmann vigyorgott:</p>
					<p>- Ilyen egy vén barom ez a Rastignac. Az istennyila sem lehet váratlanabb
                            nála. Eltört valamije, öcsém?</p>
					<p>Hornnak nem tört el semmije. Hatalmas, kék véraláfutás maradt az arcán,
                            és felrepedt a szája széle. A feje zúgott, sajgott, kábult volt, és
                            valami hányingerrel keveredő sírni vágyás fojtogatta:</p>
					<p>- Erre az ijedtségre igyunk. Jöjjenek a kantinba, és fizessenek nekem
                            vörösbort - invitálta őket Thillmann.</p>
					<p>- All right - szólalt meg végre Hoffer is, de néhányat még csuklott az
                            ijedtségtől. - Én fizetem a vörösbort az egész társaságnak, jöjjön,
                            tanár úr, és szedje össze magát, Horn. Az araboktól esetleg különbet is
                            kaphat. Ha nem nézem, hogy első nap jobb kerülni a feltűnést, hát
                            nekimentem volna ennek a mészárosnak. De nem szeretek azonnal
                            verekedni.</p>
					<p>A jövőre nézve is lebeszélem róla - mondta Thillmann, és olyan ügyeset
                            köpött, hogy a középső gombot találta el a gömbölyű Hoffer zubbonyán. -
                            Allons! Mehetünk.</p>
					<p>Leültek négyen a kantinban, és vörösbort ittak. Légionistaszag volt. Ez a
                            szag a bagó és alkohol párolgásából áll, összekeveredve a paquettage-hoz
                            használatos olaj terpentinillatával. A paquettage a felszerelés bőr
                            alkatrészeinek gondozását jelenti, ami a légióban emberkínzásnak beillő
                            pedantériával kívántatik meg. Ehhez a művelethez jellegzetes szagú
                            olajat használnak, amely melegben rögtön érezhetővé válik, bagó- és
                            alkoholbűzzel keveredve a kantinok úgynevezett “légionistaszagát”
                            adja.</p>
					<p>- Maga milyen részéről való Németországnak? - kérdezte Lothar a
                            favágót.</p>
					<p>- Természetesen elzászi vagyok. Miért nem iszik, Horn?</p>
					<p>- Még sohasem ittam bort.</p>
					<p>- Majd rászokik, öcsém. A vörösbor ügy hozzátartozik a légionistához,
                            mint a kepije. Ha bor nem volna, már egyikünk sem élne, enélkül a légió
                            zászlóján kevesebb győztes ütközet dátuma állna. A votre santé!</p>
					<p>- Én a jó katona erényeit nem hozom összefüggésbe az alkohollal -
                            jegyezte meg szigorúan Lothar.</p>
					<p>- Hogy maguk jó katonák lesznek-e, azt még nem tudom - szólt Thillmann -
                            de hogy a vörösboradagjukat nem sokáig fogják minden héten a kincstár
                            javára íratni, azt fogadhatja nálam.</p>
					<p>- A jó katona - jegyezte meg Hoffer, mint aki autentikus a kérdésben -
                            kenyérrel és vassal Kínáig is elhatol, mondta mindig a Ring Kávéház
                            tulajdonosa.</p>
					<p>- Az Bonaparte volt - szólt szigorúan Lothar.</p>
					<p>- Nem. Bauernak hívták. Biztosan tudom. Évekig jártam oda.
                            Egészségünkre.</p>
					<p>Horn úgy érezte, hogy álmodik. A zajos kantinban, uniformisok között,
                            sajgóarccal. És holnap? Milyen lesz a holnap? A kiképzés, Afrika,
                            valószínűleg a Szahara!</p>
					<p>Rastignac jelent meg váratlanul a kantinban. Úgy látszik, valami
                            megakadályozta abban, hogy aludjon. A söntéspolcnál pálinkát kért, és
                            sanda oldalpillantással vette tudomásul a németeket. Később újra
                            odanézett. Lothart figyelte. Végül odajött az asztalhoz, és elhívta
                            Thillmannt.</p>
					<p>- Mondd, ki ez a hosszú hajú?</p>
					<p>- Az? Az egy tanár.</p>
					<p>Valamit mormogott és betömködte ingét a nadrágjába.</p>
					<p>- Mondd meg neki, meg annak a fiúnak is, hogy ha akarják, ezentúl a
                            barátjuk leszek...</p>
					<milestone n="2" unit="endSubChapter"/>
				</div>
				<div type="chapter">
					<head>MÁSODIK FEJEZET</head>
					<head>Marakesch</head>
					<milestone n="1" unit="startSubChapter"/>
					<p rend="head">1.</p>
					<p>Reggel: Ébresztő trombita, a káplár káromkodik, hosszas vakaródzás, utána
                            rövid reggeli. Miután a gamelle-ből felhörpintették az utolsó korty
                            forró feketét, sorakozás az udvaron. Szemle. A műsor következő száma
                            Favre őrmester véleménye az egész társaságról. Lesújtó. Szemelvények a
                            francia nyelv erőteljesebb népi kiszólásaiból. Aki akar, most
                            jelentkezhet orvosi vizsgálatra, de nem ajánlatos, mert az összes
                            magánzárkák rendkívül nedvesek és büdösek. Kivonulás a gyakorlótérre,
                            ahol megkezdődik a kettős rendekbe és négyes sorokba fejlődés oktatása,
                            a hosszú és lapos díszlépés elsajátítása, és a légió különleges
                            futólépésének gyakorlása. Ez a futólépés ügyes és praktikus, olyan módon
                            történik, hogy a testsúly állandóan csak az egyik lábon van, és ez a láb
                            bakugrásszerűen rúgja el magát a földtől. Rövid idő múlva a kevésbé
                            igénybe vett lábra helyeződik a testsúly, és ez végzi az elrúgást. Ilyen
                            módon, ha valaki jól begyakorolta, órákig is lehet futni. Kellő
                            gyakorlat nélkül percek alatt guta kerülgeti az újoncot. Ezeknek Favre
                            őrmester eleinte azt a kedvezményt ígéri, hogy őket autóbuszon fogják az
                            ütközetbe szállítani, később a kezükbe ad egy-egy kis kaliberű
                            gépfegyvert, és azzal kényszeríti őket botladozva futni. Öt perc múlva
                            megszabadítja őket terhüktől, és most már vidáman és könnyedén
                            szaladnak, miután rájönnek, hogy gépfegyver nélkül aránylag milyen
                            kényelmes. De van kivétel is. Például az egyik spanyol újonc, Alberto
                            Sartis barcelonai asztalos összeroskad és vért hány. Nom du nom! Csak
                            vénasszonyokat ne küldenének ide a katonasághoz. Két ember tegye a
                            camionra. En avant! Kórházba. Egy átkozott varangyos béka nevének a
                            neve, hogy ilyen vízből gyúrt piszok bleu-k ide merészkedjenek jönni...
                            Gardez vous! Újra elölről! Pas de gymnastique! Marche!</p>
					<p>A fiút elviszik a kórházba. Másnap reggel napiparancs: “A tárbori
                            gyakorlatok elmaradnak, helyette Alberto Sartis temetése, utána
                            kivonulás a gyakorlótérre: szabadgyakorlatok, fegyvertisztogatás.”</p>
					<p>A városon túl, ahol kertek és szőlőhegyek következnek; lapos,
                            beláthatatlan terepen száz és száz fekete sírkereszt van. Ez az
                            idegenlégió temetője. Minden kereszt egyforma, durván bemázolt, középen
                            egy üveggyöngy koszorú, amely a személyi adatok fehér tábláját keretezi:
                            az ezred, a név, a szám és az életkor. Egész közel fekszenek egymáshoz
                            ezek a sírok. A kaszárnya kényelmetlen szelleme érződik az
                            előírásszerűen csatlakozó kis halmokon. A kapitány röviden beszél, halk
                            vezényszóval fejezi be: “Priez!” A század letérdel, és elmond egy
                            Miatyánkot. Az altiszt pompás koszorút helyez a sírra. Halott
                            légionisták kapják a világ legszebb virágait. Ők ültették annak idején a
                            páratlanul szép “Jardin Publicet”, és ezért jogukban áll halottaik
                            számára a botanikus kert termésének ritkaságaiból válogatni.</p>
					<p>Utána szabadgyakorlatok.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Még két hét kiképzés volt hátra. Valami azonban arra késztette a
                            hadvezetőséget, hogy az előirányzott idő mellőzésével, minden tartalék
                            erőt Marakesch környékén összpontosítson. Biztosat senki sem tudott. Az
                            egyik helybeli lap azt közölte, hogy a kormányzóság úgynevezett
                            “miniszteriális” termében betörés és gyilkosság történt. A bűncselekmény
                            kivitele teljesen érthetetlen. Ebben a teremben, tulajdonképpen
                            toronyszobaszerű, kis helyiség, kettős páncélajtóval, azt a
                            legbizalmasabb anyagot őrizték, amit külön futár szokott minden hónapban
                            a párizsi gyarmatügyi minisztériumba vinni. A páncélajtón kívül más
                            bejárata a szobának nem volt, csak fent, majdnem a mennyezetnél,
                            egyetlen kerek szellőztetőablak, amelyet két részre osztott egy vasrúd,
                            úgyhogy a legsoványabb ember sem férhetett be rajta. De még ez is
                            felesleges óvatosság volt, mert kívülről sima, huszonöt méteres fal
                            vezetett az utcáról az ablakig. Nincs az a kígyóügyességű ember, aki
                            ezen feljuthatna.</p>
					<p>Az épület minden lépcsőjét, folyosóját, fordulóját olyan szigorúan
                            őrizték, hogy senki sem mehetett be ellenőrzés nélkül. A környéken sehol
                            épület, csak szemközt egy régi mecset, magasba nyúló tornyával. A két
                            tornyot vagy tizenöt méter távolság választotta el. Legfeljebb egy madár
                            repülhetett volna át úgy, hogy ne tűnjön fel az őröknek. Ez a helyiség
                            úgy élt a kormányzóság tudatában, mint megközelíthetetlen. Négyóránként
                            a főtiszt nyitotta ki a két páncélajtót, és bement ellenőrizni a szobát.
                            Ezt a tisztet este kilenckor, miután körútjáról nem tért vissza, holtan
                            találták. A páncélajtó, előírás szerint, belülről zárva volt, és csak
                            másfél órai munka után sikerült felnyitni a mechanikusnak. Belül az
                            ablak, amelyen különben sem fér be senki, kilincsre csukva, sértetlen
                            üvegtáblával, rajta a keresztvas. A szoba közepén feküdt a tiszt, a
                            tettes hátulról szúrta le, éspedig sebtiben, mert a döfés, szokatlan
                            módon, derékmagasságban érte, a vesébe talált, onnan hatolt a tüdőn
                            keresztül a szívbe, azonnal halált okozott. Valószínűleg már a
                            vesesérülés is megölte volna a szerencsétlent. Igen ám, de kés nincs
                            sehol. Egy üres kazetta fekszik a tiszt mellett, különben minden a
                            helyén, teljes rend. A falakon átvezető titkos folyosóról szó sem lehet.
                            A gyilkosság mint rejtély példátlan. Belülről zárt ajtó és zárt ablak
                            mögött történt. A tettes egyszerűen eltűnt. Hogy mi lehetett a
                            kazettában, arról nem írtak a lapok. De egyszerre Fezből, Meknesből,
                            Saidából, Sidi bel Abbes-ből erőltetett meneteléssel vonták össze a
                            tartalékokat Marakesch környékén. A tettesnek, úgy látszik, érdekében
                            állt, hogy a bennszülött lakosság körében misztikumokat terjesszen,
                            talán ezért adták szájról szájra, már minden gyerek tudta, hogy a
                            dobozban azt a megmaradt platinakészletet őrizték, amely a Trafilalet
                            elfoglalásával került a francia hadsereg kezébe. Állítólag valamelyik
                            külföldi hatalom ebből finanszírozta Barud el Mansur ellenállását. Muhat
                            bey, a Caid fővezére, a hadjárat után, mielőtt Mogadornál hajóra
                            szállhatott volna, fogságba esett. Megtalálták nála az utolsó
                            platinarudakat. Ha nem fogják el, ez a kincs elég lett volna ahhoz, hogy
                            a gyarmat egy más pontján újra lázadást szítson. A beyt védőőrizetbe
                            vették, a Teneriffa csoporthoz tartozó Santa Cruz szigeten, ahol később
                            a haditörvényszék által reárótt tizenöt éves büntetését töltötte. A tett
                            elkövetése előtt két héttel Muhat és két gyermeke rejtélyes módon
                            elszöktek a szigetről, valószínűleg azon a hidroplánon, amely leszállt
                            Santa Cruznál, a pilótája orosz volt, és motorhibára hivatkozott. A
                            platina és a sejk eltűnése arra késztette a hadvezetőséget, hogy a
                            Tafilalettől délre terjedő Ghidi sivatag irányából, ahová a szétszórt
                            berber és tuareg hordák húzták meg magukat Barud el Mansur leveretése
                            után, most újabb támadást várjon. A titkosszolgálat emberei
                            megállapították, hogy Muhat két napig tartózkodott Casablancában, és a
                            francia társaság egyik rendes utasszállító gépén Marakeschbe repült. A
                            kormányzó annak, aki Muhatot élve vagy halva kézre keríti, tízezer frank
                            jutalmat tűzött ki, a jutalmat huszonnégy órán belül ötvenezer frankra
                            emelték fel, és amennyiben bűntárs lenne a feladó, a vérdíjon kívül
                            teljes kegyelemben részesül. Marokkó környékét valósággal hatszoros
                            ostromgyűrűvel vették körül, minden délre irányuló forgalmat nyomban
                            beszüntettek, úgyhogy ha a sejk még nem siklott ki a kezükből, most már
                            nem hagyhatta el Marokkót. Az összes utakat, ösvényeket páncélautós
                            osztagok szállták meg, vadászrepülőgépek cikáztak mindenfelé. Az egyik
                            pilóta már jelentette, hogy a Timbuktu felé vezető úton gyülekeznek a
                            vad pásztortörzsek, de a titkosszolgálat emberei kitartottak amellett,
                            hogy a sejk egérfogóban van, és nem jutott túl még Marokkón, sőt egész
                            bizonyos hogy a fővárosban bujkál, mert kisebb helyen már régen
                            felfedték volna. Marakeschben kihirdették az ostromállapotot. Akit este
                            nyolc után az őrjáratok elfogtak, annak dolga volt, amíg tisztázta
                            magát. Az ostromállapotot azonban nem lehetett soká fenntartani. Az
                            országutak és hegyi ösvények még erősebb zár alá kerültek, a város
                            valamennyi pontján, a temetőtől a “marché d’arabe” széléig mindenütt
                            kettőzött őrségek álltak, azzal az utasítással, hogy aki első szóra nem
                            áll meg, azt nyomban lőjék keresztül. Az ostromállapotot később
                            megszüntették. Ez volt a helyzet november 21-én.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>Az escadron tempósan menetelt a forró nap alatt sorra következő
                            szőlődombok mentén, Marakesch felé. Ez volt az újoncokból és a
                            tartalékba visszavezényelt szaharai csapatokból álló Sidi bel Abbes-i
                            helyőrségnek egy része. Az escadron két pelotonból áll. A peloton száz
                            ember. Minden száz emberre jut egy hadnagy és két őrmester. A század két
                            szakaszból áll, a szakasz korlátlan parancsolója az altiszt. Egy-egy
                            escadron végén következik a géppuskás osztag, nyolc gépfegyverrel,
                            amelyek Afrika számára speciálisan készülnek, páncélzat nélkül,
                            léghűtéses szerkezettel. Nyolc-nyolc öszvér szerelvény viszi a
                            gépfegyvert és a hozzá tartozó muníciót. Ennek a különleges kis
                            osztagnak a parancsnoka csak főtörzsőrmester lehet. Minden escadronhoz
                            egy kapitány is tartozik, aki a menet élén lovagol. A két század mögött
                            következik az éttape kocsisora: konyha, vöröskereszt, az elmaradhatatlan
                            kantin, néhány vezetékló és öszvér. A menetet utóvéd zárja be: a
                            tipróláncos autó, fényszóróval és egy kis kaliberű, gyorstüzelő ágyúval.
                            Ilyen az escadron.</p>
					<p>Marakesch felé mentek. Nem a főútvonalon haladtak, hanem kacskaringósan,
                            minden dombhajlást megkerülve, mert egy részét képezték annak a
                            huroknak, amely a fővárost a tengerpart irányába zárta le. Kelet felől
                            egy szpáhi tevéscsapat fésülte át a vidéket elszórt rajtvonalban, és a
                            két menetoszlopnak a Khenifra felé vezető karavánút deltájánál kellett
                            találkoznia. Egy ötéves gyermek sem csúszhatott ki a gyűrűből, amely a
                            nap minden órájában mozgásban volt Marakesch körül, mert a
                            titkosszolgálat tisztjei végletekig kitartottak amellett, hogy a bey,
                            hacsak nem varázsló, akkor most is Marakeschben van.</p>
					<p>Hat órakor, mintha egy színpad függönye csukódna össze, a nap, minden
                            átmenet nélkül, ahogy ez csak a trópusokon létezik, leszállt. Menetelő
                            bakancsok ütemes zörgése hallatszott, csikorogtak a szekerek, és a
                            páncélautó, mint ezer összeverődő kanna csörömpölt. Az ég gyönyörű
                            csillagdíszben ragyogott, de hold nem jött, ezért vaksötétben
                            masíroztak. Időnként a páncélkocsi fényszórója felpásztázott az égre, és
                            végigfutott a tájon, izzó, sápadt, halotti fénybe borítva mozdulatlan
                            bokrokat és fákat. Olykor alacsonyan szálló repülőgépek berregtek
                            felettük. A khenifrai út előtt váratlanul fényszóró kévéje csapott le
                            valahonnan az escadronra, teljes sugárzásban tartotta őket jó néhány
                            másodpercig. A menetelő emberek felszerelése vakítóan csillogott.
                            Elkapták róluk a fényt, és háromszor felmorzéztak az égre: pont,
                            vonás... pont, pont, vonás... “gyarmati lovasság... gyarmati lovasság...
                            útban...” Most az escadron fényszórója csapott oldalra, és lent, a
                            szőlődombok keskeny kanyonában, rajvonalban fejlődött tevésosztagot
                            világított meg. Az egyenletesen galoppozó bennszülött lovasság lázadó
                            arab törzs benyomását keltette, a sok lengő burnusszal, turbánnal,
                            amelyek csak annyiban hatottak megnyugtatóan, hogy egyszínűek voltak és
                            előírásosak. A kifogástalan, egyforma karabélyok is megkülönböztették az
                            ügető szpáhikat hordákban támadó fajtestvéreiktől.</p>
					<p>A tevés osztag, egyetlen pompás manőverrel, kettős rendekbe fejlődött,
                            így az útirányuk is megváltozott, és az escadronnal együtt, párhuzamosan
                            ügettek tovább. Az utolsó dombhát mögött elérték a Szahara szegélyét, és
                            bokáig porban vonszolták magukat a homokdűnék között előre.</p>
					<p>Távol, hatalmas porlapályon, amely állandó légáramlás alatt állt, tehát
                            nem képződtek rajta homokpadok, két hófehér oszlop meredt az égnek.
                            Mintha valami régi római város pusztulásából maradt volna fenn. A tevék
                            nyugtalankodni kezdtek, kiugráltak, rángatták a zablát! Ütések pufogtak,
                            szitkozódtak a lovasok, de hiába. Az állatok vizet éreztek. A két oszlop
                            ugyanis egy-egy sivatagi kút volt. Ezeket a kutakat betemetné a homok,
                            ha nem védenék ilyen hosszú hengerfalakkal a harmattán ellen.</p>
					<p>A kimerült légionistáknak várni kellett a kút körül. Ugyanis a tevéket
                            nem lehetett visszatartani, harapdálták egymást és bőgtek. Párzás ideje
                            volt, ilyenkor a teve szörnyűségesen tud bőgni, és hólyagszerű hártya
                            rezeg ki búgva a fogai közül, ez adja azt a siralmas, artikulátlan
                            hangot. Jó félóráig tartott, amíg a bőrvedrek tartalma a vályúba került,
                            ahonnan a szomjas tevék hozzájuthattak.</p>
					<p>Azután a szpáhik és a légionisták rohanták meg a kutakat, fegyvereik
                            összeverődtek, a világ minden nyelvén káromkodtak, lökdösődtek, nevettek
                            és pajtáskodtak. A kapitány megkínálta a lovastiszteket cigarettával, és
                            csendesen beszélgetve sétáltak távolabb. Az altisztek előírták a tábor
                            formációját, kijelölték a konyha és az étappe helyét, a páncélautó
                            motorházában holtfáradt, kimerült mechanikus tűnt el derékig, és
                            kalapált. Azután három kommandóra kész lett a tábor. A szürke, téglalap
                            alakú bardák ötven lépésnyire sorakoztak, a szpáhik hegyes hófehér
                            sátraiból fellobogtak a konyhatüzek, beszélő csoportok moraja, afrikai
                            nóták zümmögése, európai dalok kórusa zsongott, egymásba olvadva. A
                            szpáhik tüzesített köveken vízből és lisztből kevert pépet, a keszrát
                            sütötték, a lovastiszt végigdőlt sátra szőnyegén, gramofonja egy kedves
                            párizsi sanzont játszott, és a ponyva hátteréből rámosolygott az a nő,
                            akinek fényképét minden táborozáskor az altiszt nyomban elhelyezte a
                            sátor falán...</p>
					<p>- Itt van egy darab faggyú, ezzel kenje be a lábát, és ne harisnyát
                            hordjon, hanem kapcát. Különben a legközelebbi menetelés közben mind a
                            két lába teljesen tönkremegy - mondta Rastignac Lotharnak, aki sebes
                            lábait tapogatva, siralmasan ült. Faggyú, kapca, csupa idegenszerű,
                            borzasztó dolog volt számára. Mellette Horn, szintén végkimerült
                            állapotban, és kisebesedett lábbal hevert, de ő nyomban megfogadta a
                            tanácsot. Lothar olyan esetlenül kezdett mindenhez, hogy szívfacsaró
                            volt nézni. Már magában véve az a gondolat, hogy nyílt sebre nem steril
                            faggyút kenni, azután rongyba bugyolálni a lábát, mint a parasztok:
                            elrémítette. Csak másnap, mikor a puha rongyokban könnyebben járt, és
                            estére a faggyú alatt sebei szépen bezárultak, kezdte becsülni az öreg
                            légionista tanácsát. Az ilyen tanácsokban igen ritkán fordultak elő a
                            steril, az úri, a higiénikus elnevezés alá tartozó fogalmak, de viszont
                            alkalmasak voltak arra, hogy a gyarmati katona szenvedéseit
                            enyhítsék.</p>
					<p>Rastignac két csajkával tért vissza a konyhától. Elhozta Lothar
                            vacsoráját is. Néha még egy-egy teve elbőgte magát, az arabok hangos
                            gajdolással zörgették forró köveiket, amelyen a keszra sül, és egy
                            légionista érzelmes dalt játszott szájharmonikáján. Ez a légionista,
                            bizonyos Tyckler, furcsa szerzet volt. Az egyetlen színész, aki
                            emberemlékezet óta valaha is magára öltötte a világhírű kék övet, azt az
                            úgynevezett ceinture bleu-t, amit a Föld valamennyi katonája közül csak
                            a légionista hord a köpenye felett. Kövér, markáns, állandóan
                            borotválatlan, de csupasz arcú ember volt. Nagyon sokat ivott, mindig
                            álmosan nézett, rekedt hangja mély volt, és még furcsábbá tette azzal,
                            hogy állandóan ásított beszéd közben. Valami köpenicki disznóságot
                            csinált Darmstadtban, ahol iszákossága miatt kidobták a társulattól. Egy
                            napon okmányokat hamisított magának, igen ügyesen, állítólag a
                            köztársasági elnök aláírását is rávezette valahová, és vörös lampasszal,
                            délceg uniformisban, holmi homályos ellenőrző körútra való
                            hivatkozással, elemelte a város egyik közpénztárát. Később Marseille-ben
                            bukkant fel, mint egy kis varieté tulajdonosa. Miután tönkrement, a
                            kikötő alvilágába került, kokaincsempészésbe, lánykereskedésbe
                            kapcsolódott be, ismert alakja volt a csapszékeknek. Mindegyikbe sűrűn
                            járt, és ládára vagy székre állva Lear király, esetleg Faustot szavalta,
                            hazafias dalokat énekelt, rongyosan, rekedten, kövéren, utána néhány
                            sout gyűjtött, de adománymegváltásképpen pálinkával is beérte. Egy napon
                            rájött arra, hogy az élet színpadán még arathat babérokat. Elhatározta,
                            hogy hőstetteivel ejti ámulatba a világot, és beállt az
                            idegenlégióba.</p>
					<p>Nem lett belőle hős, de gyáva sem volt. Lustasága kizárt minden katonai
                            heroizmust. Ütközetben éppoly komótos volt, mint ebéd után a
                            garnizonban. A katonák általában szerették, mert sokszor, beszélgető
                            csoportok mögött, Favre őrmester hangján süvöltött fel, ami az első
                            ijedség után nagy nevetésre adott okot. Kitűnően utánozott mindenkit.
                            Egyszer tábornoki sapkát festett magának keménypapírra, és váratlanul
                            megjelent ezzel a csákóval a fején, karddal az oldalán, de
                            alsónadrágban, mint Cochran táborszernagy a légió rettegett generálisa.
                            Formálisan inspiciálta a legénységi szobát. Azon a jól ismert, vékony,
                            szaggatott, mekegő hangon korholta a légionistákat, és óva intette őket,
                            hogy renitenciájukkal Favre őrmester sorsára jussanak, akit, sajnos,
                            fényes délben, Meknes főterén, a haditörvényszék rendelésére, roston
                            megsütöttek, vajban. Szerencsétlenségére a kivégzett őrmester megjelent,
                            és az inspekciónak tíz nap salle de police lett a vége. Tycklert
                            általában szerették, bár nem tartozott semmiféle csoporthoz, mert tréfái
                            dacára egy Orestes, egy Napóleon dramaturgiai magasságából nézett le a
                            környezetére. Odavonzotta őt valami ahhoz a csoporthoz, ahol már napok
                            óta Horn, Thillmann, Lothar, Rastignac és Hoffer kezdtek összebarátkozni
                            egymással. Tyckler bemutatkozott a németeknek, és midőn meghallotta,
                            hogy Lothar tanár, magasra emelte félkarját és úgy köszöntötte.</p>
					<p>A társaság Tycklerrel összezárult, nem fogadtak be többé senkit és ami a
                            légióban igazán szokatlan, talán a pszichoanalítika tudná megoldani ezt
                            a rejtélyt: Lothar tiszteletének ápolásában egyesültek. Ennek a furcsa,
                            szuggesztív, atyai és fensőbbségesen kultúrált hatásnak köszönhette
                            Lothar, hogy nem halt meg már az első hetekben, hogy a szenvedés végső
                            fokát jótékony baráti kezek hárították el felőle: a bikaerős Rastignac,
                            a ravasz Tyckler, a minden katonai hájjal megkent zupás baka típusa,
                            Thillmann és amennyire újoncoktól telik, Horn és Hoffer is.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>Beszélgettek. Feketekávét főztek maguknak gyorsforralón, és pipáztak. A
                            halvány borszeszláng, mintha csak festve lenne, mozdulatlanul állt a
                            szélcsendben, és a “német klikk” tagjai mint valami miniatűr
                            pásztortüzet ülték körül.</p>
					<p>- Mindez a sok hajsza izgalom, menetelés egy ember miatt van? - kérdezte
                            halkan Horn.</p>
					<p>- Nem. Nem egy ember, hanem egy ördög miatt - mondta Thillmann. - Ez a
                            Muhat volt a lelke Barud el Mansur tafilaleti ellenállásnak. Sok vér és
                            még több pénz folyt el a bey miatt, aki különben Abd el Krim mellett
                            tűnt fel csodálatos képességeivel. Ez volt már arab kocsmáros Saidában,
                            francia tiszt a Szaharában, Abd el Krim meghatalmazott minisztere
                            Berlinben és a tafilaleti nagy ütközet vezérkari főnöke Barud el Mansur
                            alatt.</p>
					<p>- Ugyan mit járatod a szádat! - szólt közbe durván Rastignac. Csendben
                            voltak. A kávé forrni kezdett!</p>
					<p>- Látom, hogy valamit titkolnak előttünk - jegyezte meg érzékenyen a
                            tanár.</p>
					<p>- Hát el fogom mesélni... - mondta halkabban Thillmann. - Jöjjenek
                            közelebb. Te vigyázz, kövér ripacs, hogy ne lepjen meg valamelyik
                            altiszt.</p>
					<p>- Jobban tennéd, ha befognád a szádat - szólt közbe Rastignac, de
                            Thillmann rá sem hederített, és már mesélt.</p>
					<p>- A légióban már tíz éve él egy babona arról, hogy valahol a Tadla
                            környékén, a Tifilalet oázis és Bu Denib között nagy értékű platina van
                            elásva. Volt itt egy elátkozott század... a négyes peloton... Nagyon
                            homályos história, csak a legfelsőbb hadvezetőség sejt valamit.
                            Állítólag ezek tudták a rejtekhelyet. Egy egész század őrizte a titkot.
                            Várták, hogy elessen a Tafilalet, és kiássák a platinát. Altisztek,
                            tisztek és közlegények játszottak itt össze a kincsért. Kifelé nem
                            szivárgott közülük semmi, de sok rejtélyes gyilkosság történt a
                            században. Azután valaki beárulta őket a hadügyben. Néhány tiszt
                            akkoriban főbe lőtte magát, az elátkozott század maradványait elküldték
                            valami pokoli posványba utat építeni, és mind ott haltak meg. Ez szájról
                            szájra jár a légióban, öreg bakák ma is hisznek abban, hogy a nemes
                            értékű platina valahol el volt ásva. Azután azt suttogták, hogy az egész
                            csak mese. Nos... végül... figyelsz, Tyckler? Nem jönnek? Állítólag
                            abban a kazettában, amit a kormányzóságon a meggyilkolt tiszt mellett
                            találtak, a platinát őrizte a hadvezetőség. És most egész Észak-Afrika
                            nemcsak a forradalmat szító Muhatot üldözi, hanem Muhat személyében a
                            több százezer font értékű platinát... illetve, ami még megmaradt ebből a
                            platinából...</p>
					<p>- És miért olyan veszélyes erről beszélni? - kérdezte Hoffer.</p>
					<p>- Maga hülye - felelte Thillmann. - Tudja, mit jelent az, ha légionisták
                            valamiféle legendás kincset sejtenek valahol? Tudja, mennyi vér, árulás,
                            mennyi vakmerő kísérlet származik abból? - Még jobban lehalkította a
                            hangját. - És tíz éve tartja magát a babona, hogy ez a platina
                            előbb-utóbb légionisták kezébe fog kerülni. És nem fogják
                            beszolgáltatni. Valószínűtlen, hogy öreg légionisták okosabbat ne
                            tudnának. És ettől már tíz éve félnek. Annak a századnak már majdnem
                            sikerült. Több hónapos, keserves, halálos megpróbáltatások útján
                            sikerült egy lefokozott tisztnek befurakodni közéjük. Hogy visszakapja
                            a rangját, felgombolyította az egész társaságot. Törvény elé nem került
                            egy se, de hogy, hogy nem, mégis elpusztultak, különlegesen
                            veszélyeztetett posztokon, mocsarakban és őserdőkben. Száz igazi férfi.
                            Talpig légionista... Örökségbe hagyták nekünk a legendát... és a
                            reményt...</p>
					<p>- Mi lesz a kávémmal! - harsant fel Tyckler, hogy figyelmeztesse őket az
                            altiszt közeledésére. A konyhatüzek elparázslottak, az utolsó suttogó
                            beszélgetések is elhaltak, a két tábor aludt. Valahol egy hiéna kacagott
                            fel hangosan, vészesen, ironikusan, mintegy Thillmann elbeszélésének
                            befejezéseképpen.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5.</p>
					<p>Délelőtt Marakeschbe értek. A város feletti lejtő a Gueliz erődnél
                            végződött, ide vonultak be, és innen távoztak újra délnek napról napra
                            újabb összevont tartalék osztagok. Az escadron és a szpáhiezred
                            Marakesch helyőrségét váltotta le Guelizben, mert a régi helyőrséget,
                            Muhat menekülésére és nyugtalanságára számítva, a Tafilaletbe vonták
                            össze. Szokás szerint az escadron a hosszú út után két nap pihenés,
                            illetve takarodóig szabad kijárást kapott. Az öregebbek fel sem vették
                            ezt az utat, és nyomban az érkezés után serényen hozzáfogtak a
                            paquettage-hez, ezután a városban előírt uniformist hozták rendbe, és
                            már kora délután besétáltak Marakeschbe.</p>
					<p>Elsősorban természetesen azt az elkülönített városrészt keresték fel,
                            amely mintegy várszerűen van körülvéve azokkal a faltörmelékekkel,
                            amelyek az egykori Marokkót övezték, és romjaikat ide hordták össze,
                            hogy a Quartier Reservét, ahogy ezt a negyedet nevezték, elkülönítsék a
                            többi kerülettől: Itt a lakosság nagy része nőkből állt. Nőkből, akik ha
                            egyszer ide kerültek, a törmelék várfal részei mögé, soha életükben nem
                            hagyhatták el ezt a helyet. Légionistának, gyarmati katonának és
                            európainak alkony után tilos volt itt tartózkodni. Marakesch igen szép
                            város. Az európai negyedet, amelyet az óriási erőd után Gueliznek
                            hívnak, tizennyolcezer pálma választotta el a különben is fallal
                            körülvett Medinától, az arab várostól. Állítólag, a hódító őslakók
                            valamikor sokáig táboroztak ezen a helyen, mindenfelé elszórták a
                            datolyamagvakat, és úgy nőtt itt a sok pálma. Este nyolc órakor, ebben
                            a békés Városban, becsukják Medina kapuit, a medinai városrész lakosai
                            nem hagyhatják el reggelig kerületüket, és a zárt kapura a Gueliz ágyúi
                            merednek némán, fenyegetően, tátongó, kegyetlen acélszájuk figyelmeztető
                            mozdulatlanságával. Ugye említettem már, milyen gyönyörű ez a város? A
                            kíváncsi amerikaiaknak egy arab pap megmutatja a páratlanul álló Kutubia
                            minaret toronycsodáját, amelyet negyvenezer keresztény rabszolga
                            állítólag tíz nap alatt épített fel, Yacub el Mansur rendeletére. Azután
                            meg lehet tekinteni a zsidónegyedet Mellahot, ezt a túlzsúfolt, fülledt,
                            lármás kerületét a lerongyolt tömegeknek, és miután a Kodakkal néhány
                            érdekes felvételt készítettek az ócska, düledező házakról, mezítelen,
                            elcsigázott páriákról, vissza lehet térni a pazar Mammunia Szállóba,
                            ahol ilyenkor kezdetét veszi a lunch, megszólat a dzsessz, és igazán
                            pompás toaletteket lehet látni.</p>
					<p>A Bar de la Légion megtelt katonákkal. A hosszú menetelés után mohón
                            rohanták meg a söntéspolcot, hamar teleszívták magukat alkohollal,
                            kocsmahangulattal, vidáman, kiáltozva, kacagva, egymás vállát veregetve.
                            Estefelé Horn annyira magához tért, hogy ő is odamerészkedett a tolongó
                            katonák közé. Megpillantotta Thillmannt. A favágó egymás után nyújtotta
                            vissza az üres söröspalackokat a csaposnak, és csak a negyedik után
                            törölte meg a száját.</p>
					<p>- Ez egyszer jó volt! Mit iszik, öcsém?</p>
					<p>Megivott egy pohár vörösbort. Csodálkozva vette észre, hogy néha kívánja
                            az italt. Nemcsak a szomjúságát csillapította le, hanem ezt a sivár,
                            nyers, kíméletlen életet is elviselhetőbbé tette egy-egy pohár bor.</p>
					<p>- Akar szórákozni? Jöjjön, elvezetem magát egy érdekes helyre, közös
                            barátunkkal is fog ott találkozni. Hagyja a pénzét, ma mindent én
                            fizetek.</p>
					<p>A légionista a világ legkoldusabb és egyben legbőkezűbb katonája. Pénzért
                            mindenre képes. Lop, csal, öl, verekszik, hazudik, csak azért, hogy ha
                            megszerezte, akkor nagyképű, könnyű gesztusokkal szétdobálja bajtársak,
                            prostituáltak, matrózok között, és vidáman nevessen, ha csörögve
                            elgurultak a tallérok.</p>
					<p>Természetesen Medinába mentek. Áttörték magukat a Suqon, Afrika
                            legnagyobb vásárán, a “marché arab” zsivajgó emberáradatán. Sárga
                            épületekről vakítóan verődött vissza a nap. A fojtó porfelhők szinte
                            mozdulatlanul lengtek a romlott hús, vöröshagyma, halbűz, rongyok
                            szagában, amiben elkeveredik a jázmin- és a mimózaillat is. “Fabor!
                            Fabor!” - üvöltenek a koldusok, és koldus itt mindenki, ez a Giama el
                            Fna. Csak a sivatagban megvakult glana törzs hétszáz taggal van
                            képviselve a koldusok között. A szeméremérzet itt ismeretlen.
                            Félmeztelen nőkről nem tudni, hogy ennyire lerongyolódtak-e, vagy ilyen
                            nyíltan kínálják magukat? Sok közöttük az olasz, arany fülbevalókkal,
                            zsíros hajjal. Általában a töméntelen rovar ellen mindenki keni magát
                            valamiféle zsiradékkal, ami fertelmes bűzzel párolog, összekeveredve a
                            különböző lacikonyhák undorító ételgőzeivel. Mindenfelé csontvázzá
                            aszott négerek. Sok-sok néger, rongyos vászonkötőkben. Évszázadok óta
                            tízezrével hurcolták őket ide rabszolgának Szudánból. Horn szédelgett,
                            és úgy érezte, végleg elveszne, elmerülne ebben az ezerszólamú
                            szimfóniájában a szagoknak, lármáknak, ha Thillmann csontos ujjai nem
                            szorítanák a karját. Befordultak egy keskeny sikátorba, és elvásott
                            lépcsőfokokon, hosszú, szürke házak között, meredeken felfelé vezetett
                            az útjuk. Ez valami arab mulatónegyed lehetett. Gyékény- és
                            gyöngyfüggönyökkel bejárat nyílt minden ház földszintjén. Vízipipát
                            szívtak bent, a földön guggolva, kávé és édeskés arab cigaretta szaga
                            érződött, tambura pufogott, citera cincogott néhol. Itt-ott rekedt,
                            ócska gramofonok húsz év előtti francia slágereket nyekeregtek. Az utca
                            tetején néhány pálma állt és egy kupolás kis fehér épület. Ide tértek be
                            Thillmann-nal. A helyiségben néhány arab volt és két matróz. Egy
                            öregember hordta szét az italokat. A mulató sötét hátteréből kávéfőző
                            kályha faszéntüze parázslott. Thillmann pálinkát rendelt. A kör alakú
                            kávéháznak kissé mesterségesen misztikus hangulatot adott a mennyezetről
                            lefüggő, homályos, vöröses fényű ámpolna, amely épp hogy kis fénykört
                            vetett a középre. A falakon régi művészi arabeszkek látszottak. Miután
                            szemük lassan hozzászokott a sötétséghez, burnuszos nőt pillantottak meg
                            a sarokban guggolva.</p>
					<p>- Ez Lys Rouge - mondta Thillmann. Horn elhúzta a száját. Nem szerette a
                            rejtélyes arab asszonyokat. Hatalmas árny födte el a bejárat
                            világosságát. Rastignac jött be, imbolygó, majomszerű járásával. Szó
                            nélkül leült melléjük. Kövér, nagy legyek zsongásával telt meg a
                            helyiség. Egyszer csak a vén arab odakuporodott középre, rövid sípot
                            vett elő, belefújt néhányszor, de úgy, hogy a hangszer néma maradt, csak
                            a levegő járta át a nyílásait. Várakozó csend lett. Még a dongók is
                            mintha alábbhagytak volna folytonos morajukkal. A síp megszólalt,
                            artikulátlanul, és mégis a fájdalomnak azzal a ritmustalan zenei
                            kifejezésével, amely a keleti muzsikában minden melódiánál tökéletesebb
                            módon érzékelteti az ősi lényegükhöz közelebb álló népek hangulatát. A
                            sikongó, zümmögő variációkból foszlányszerűen egy-egy kezdődő vagy
                            bevégző dallam taktusa lobbant fel néha, hogy nyomban kihunyjon a
                            sorrend nélkül ugrándozó sípszó aritmikájában. A legmélyebb filozófiát
                            fejezi ki ez a muzsika: valahol ott lappang a mindenség mélyén a
                            harmónia, az állandó melódia, néha hallod is egy másodpercre, de
                            állandóan elnyelik előled egymásba fonódó diszharmóniák. Ezek a vendégek
                            itt most nem gondoltak erre. Feszült várakozás ült ki az arcokra. Horn
                            nem értette, mit figyelnek úgy a sovány, szakállas, vén arabon. A
                            sarokban megmozdult valami. A burnuszos asszony felemelkedett, a
                            homályból az ámpolna rőt sugárzásába lépett, egyetlen mozdulattal
                            ledobta magáról a hatalmas, bő, fehér gyolcsot...</p>
					<p>Horn meglepetésében félig felemelkedett helyéről. A Vörös Liliom
                            csodálatosan szép volt. Nem lehetett tiszta arab, mert bőre alig
                            különbözött árnyalatnyival az európaitól. Kissé duzzadt ajka, furcsa,
                            nagy sötét szeme árulták csak el azt, hogy félvér. Nem lehetett több
                            huszonegy- huszonkét évesnél. Kékesbe játszó, sötét, tömött hajfürtjei
                            furcsa, medúzafőre emlékeztető kacskaringókba kígyóztak a fülei mellett.
                            Minden hajtincset külön apró aranykarika fogott össze, és a sok parányi
                            sárga gyűrű egyetlen királyi fejdísznek látszott. Különben nem volt
                            rajta más, mint egy nagyon finom selyemfátyol a derekán.</p>
					<p>Néhány másodpercig mozdulatlanul állt. Azután megvonaglott. Ez a
                            vonaglás, mintha nem tudna kiszabadulni a testéből, folytonosan áramlott
                            a bőre alatt, és lassan különös, hisztérikus táncba ment át. A tánc
                            drámai cselekményt fejezett ki, de állandóan megszakadt az elbeszélés,
                            gyors lépésekbe, ugrásokba, hogy a zenével együtt ismét lehalkuljon
                            lassú némajátékká. Most megcsókol valakit? Vagy megölte és menekül? A
                            vonaglás és ugrálás egyre vadabb lett, a sípszó egyre sikoltóbb, azután
                            váratlan fordulatot vett a koreográfia.</p>
					<p>...A nő megtorpant a három katona előtt, és rámeredt Hornra. Az
                            összefüggéstelennek látszó tánc alapjában véve eddig mégis annyira
                            egységes volt, hogy most mindenki érezte: ez a megtorpanás nem tartozik
                            hozzá. A nő ijedten, csodálkozva meredt a fiúra. Az elárvult zene csak
                            sírt, rikoltott tovább, a Vörös Liliom ismét összerándult, azután mintha
                            ez is a tánchoz tartozna, két tenyere közé szorította Horn fejét, és
                            egyre közelebb, közelebb vitte az arcát, majd ijedten eltaszította
                            magától, ismét középre perdült, felkapta a burnuszát, és már újra ott
                            gubbasztott a homályos sarokban. A kisszámú közönség elragadtatott
                            tapsban tört ki.</p>
					<p>- Mit bámult úgy a kölykön? - kérdezte Thillmann. Rastignac nem felelt.
                            Merően nézett a homályba, ahol Lys Rouge ült. Mindenki tudta, hogy
                            Rastignac és a táncosnő között volt valami. Egészen addig tartott ez a
                            kapcsolat, amíg Rastignacot elvezényelték Marakeschből. Ennek már több
                            mint egy éve. Rastignac azóta sokszor próbált újra Marakeschbe kerülni,
                            de csak most, ez a rendkívüli esemény tette lehetővé a
                            viszontlátást.</p>
					<p>A helyiségben helyreállt az egyhangú moraj, újra hordták a kávét, zörgött
                            a kocka, csörrentek a pálinkáspoharak, és egy gyékényfal mögött mámoros,
                            kenderszívó arab dúdolt furcsa, elhaló hangon, vontatottan. A Vörös
                            Liliom odaült hozzájuk. Először mereven, hidegen Rastignacra nézett.
                            Azután idegesen cigarettára gyújtott, és Thillmannra tévedt a tekintete,
                            onnan Hornra. Horn arcáról már nem vette le a szemét.</p>
					<p>- Visszajöttem - mondta Rastignac esetlenül.</p>
					<p>- Látom. Akarsz pálinkát?</p>
					<p>A hajdani állatszelídítő nem szólt többet. Ismerte ezt a nőt. Általában
                            ismerte a nőket. Aki sokáig foglalkozott már tigrisekkel, kígyókkal és
                            oroszlánokkal, az jól ismeri az asszonyok lelkivilágát is. Ezt ugyan
                            Tyckler mondta, aki szerette az iróniákat, de tagadhatatlanul volt némi
                            igazság ebben a megállapításban.</p>
					<p>- Te belga vagy? - kérdezte hirtelen Hornt a táncosnő. Horn alig értett
                            franciául. Azért a nő szavaiból kiérezte, hogy nem a légió szörnyű
                            zsargonját használja, amit Észak-Afrikában a francia katonai invázió
                            terjesztett el az arabok között. Thillmann lefordította a kérdést, és
                            egyben felelt is helyette.</p>
					<p>- A kölyök német, pár hete “bleu” és kicsapott diák.</p>
					<p>- Mondd neki, hogy jöjjön ide máskor is. Szeretnék vele sokszor
                            beszélni.</p>
					<p>- Sokszor? - nevetett fel Thillmann. - Azt hiszed, hogy a marakeschi
                            aggok menhelyén fogunk kimúlni végelgyengülésben?</p>
					<p>“Csrrr.” Rastignac odadobott néhány sout a tányérra, kirúgta a széket
                            maga alól, és ment. Thillmann utánanézett.</p>
					<p>A favágó megelégedetten vigyorgott. Ő is szerette Lys Rougle-t, és most
                            Rastignac lefőzésében honorálva látta szenvedéseit. Horn semmit sem
                            értett az egészből. Azt látta, hogy róla van szó, hogy a nő fényes két
                            nagy szeme állandóan az arcára tapad, de nem mohón, nem szerelmesen,
                            inkább szomorúan, csodálkozva, hitetlenkedve.</p>
					<p>- Most te leszel az oka, ha Rastignac elbánik a kölyökkel.</p>
					<p>- Jaj neki, ha hozzányúl! - felugrott, és két gyönyörű ragadozó fogsor
                            villant ki a szájából. - Mondd meg annak a baromnak, hogy jaj neki!
                            Érted? Jaj neki!</p>
					<p>Szó nélkül otthagyta őket, és valahol egy gyékényajtón keresztül
                            eltűnt.</p>
					<p>- Gyere - mondta Thillmann az ámuló Hornnak.</p>
					<p>Alig léptek át a hatalmas bolthajtás alatt, mikor eldörrent az ágyúlövés,
                            és Medina roppant kapui bezárultak. Nemsokára a Gueliz sáncán feltűnt a
                            hatalmas szenegáli kürtös homályos figurája, és messzehangzóan
                            felharsant a takarodó.</p>
					<p>- Futólépés! - kiáltotta Thillmann, és rohanva igyekeztek idejében
                            hazaérni.</p>
					<milestone n="5" unit="endSubChapter"/>
				</div>
				<div type="chapter">
					<head>HARMADIK FEJEZET</head>
					<head>A thar</head>
					<milestone n="1" unit="startSubChapter"/>
					<p rend="head">1.</p>
					<p>A határmenti törzsek nyugtalankodtak. A szökevény beynek még sehol sem
                            találtak nyomára. De a berber és tuareg sivataglakók már érezték a
                            bekövetkező hadjáratot. Itt is, ott is megrohanták a békés oázisokban
                            lakó, behódolt törzseket, francia hűbérben élő partizánokat, kegyetlenül
                            lemészárolták őket, felgyújtották duárjaikat, kivagdosták a pálmáikat,
                            és újra elvágtattak a távoli, végtelen bledbe. Mindig így kezdődött. A
                            hadvezetőség változatlan szigorú ostromzár alatt tartotta Marakesch
                            városát. A Muhat bey fejére kitűzött vérdíjat duplára emelték. És miután
                            fontos érdekek fűződtek ahhoz, hogy kinyomozzák a zárt szobában történt
                            bűntényt, egy hirdetményt köröztek mindenfelé, amit a lapok címoldalán
                            hoztak, vastag betűkkel: “Aki felfedi a titkát, hogy miképpen törtek be
                            és gyilkoltak a kormányzósági palotában, annak, amennyiben nem ő követte
                            el a bűntényt (szóval, ha bűnpalástoló, bűntárs, bűnsegédi bűnrészes,
                            stb.) teljes büntetlenséget, ha büntetés alatt áll, további büntetésére
                            kegyelmet biztosít a kormányzó. Muhat bey kézrekerítője százezer frank
                            jutalomban részesül.”</p>
					<p>Horn, miután elvégezte gondosan a paquettage-t, és szíjai ércesen
                            ragyogtak, magára öltötte kimenőruháját. Különleges pedantériával
                            öltözött. Közben a napi leckéjét ismételte magában. Ugyanis, mióta
                            eljöttek a Fort St. Jeanból, Lothartól franciául tanult.</p>
					<p>Csillogó porszemek táncoltak a teljés afrikai napfényben, amely
                            árnyéktalanul fedte be a várost. Arab jósok tolongtak a közismerten
                            babonás légionistákhoz, karjukon, nyakukon tekergő viperáikkal. A
                            kígyóknak megvolt a méregfoguk és méregzacskójuk, harapásuk gyors, kínos
                            halált jelentett, de senki sem tiltotta meg, hogy marabuk és jósok itt,
                            a tömegben hurcolják kígyóikat, és a katonák felé nyújtsák: “Fabor,
                            barakullah u fik!” kiáltással. És mindenfelé, újra meg újra: “Fabor!
                            Fabor...” Horn verejtékezve és lihegve, kissé szédelegve is a vastag
                            bűztől, két könyökével és a bajonett hüvelyével igyekezett utat vágni a
                            Giama el Fna torlódó áradatában. Végre elérte a találka helyét, a
                            Kutubia mecsetet, amely hatalmas aszfaltsíkság végén emelkedett. Az
                            utazási irodák szűnni nem akaró autóbuszjáratai elszoktatták a
                            csőcseléket e helyütt az ácsorgástól. Lys Rouge már ott volt, mire Horn
                            megérkezett. Elindultak valamerre. A városban csak a lány ismerte ki
                            magát, tehát a légionista nem is kérdezte, merre mennek. Alig értették
                            meg egymás szavát. Lys franciául beszélt és arabul, Horn csak pár hete
                            tanult, az igaz, hogy gyors tempóban, mert körülötte állandóan francia
                            nyelven intéztek mindent. Egyes szavakkal és kézjelekkel azért
                            megértették egymást valahogy. Közben úrvezetők és biciklisták átkait
                            vonták magukra abban a nagy elmélyülésben, amivel barátkozni próbáltak.
                            “Balék! Balék!” kiáltoztak a biciklisták mögöttük, furcsa
                            kerékpárjaikon, amelyeken a kormány mint roppant ökörszarv állt el a
                            hatalmas első kerék felett.</p>
					<p>Végre megpihenhettek a La Bahia csodálatos botanikus kertjében, ahol
                            Kelet minden szép fája és virága van összegyűjtve egy gyönyörű parkban,
                            és a régi marokkói dinasztiák márványcsarnokait, szökőkútóriásait
                            veszik körül, és fonják be kúszó hibiszkuszaikkal, karvastagságú
                            rotangindáikkal. Itt nyoma sincs az afrikai büdösségnek. A fojtogatóan
                            erős virágszag láthatatlan ködbe burkolja a kertet. Egymás mellett
                            ültek, és tagoltan, néha többször ismételve ugyanazt a szót,
                            beszélgettek. Horn hasonlított valakihez. Valakihez, aki Lys Rouge
                            életében tragikus szerepet játszott... A Vörös Liliomot Párizsból hozta
                            magával Tribone hadnagy. A hadnagynak ugyanis elszámolási differenciája
                            támadt a zsoldpénzek körül, és lefokozás helyett választotta az afrikai
                            szolgálatot. Egy párizsi mulatóból magával vitte Afrikába Lys Rouge-t,
                            aki tizenhét éves volt. Származásában arab vér is keveredett valamikor,
                            de ez alig látszott rajta. </p>
					<p>- És tudod, a Gambia mentén építettek akkor műutat...La route... Stada...
                            Oui... oui... Ca, ca... Szörnyű volt. Halálos klíma, csupa őserdő, vadak
                            a bennszülöttek... Tribone nagyon szenvedett... Folyton ivott, il
                            buvait. Comprends? Bouvoir!... Alcoholis! Ca, Ca... Pokolian izzadt és
                            fogyott... Éjjel hörgött álmában, és dőlt belőle a gin... Fakunyhóban
                            laktunk, forró volt, és tenyérnyi pókokkal tele. Ez a Tribone
                            sikoltozott, ha ilyen pókot látott... Azután jött egy katona. Légionista
                            volt, fiatal mérnök... Ingénieur... Un jeune ingénieur. Érted?... Olyan,
                            mint te... Comme tu es... Húszéves sem volt... Vonalkijelölő... Ment az
                            őserdőben, méréseket végzett, és jeleket szúrt a földbe, fehér meg vörös
                            póznákat... Juste comme tu es... Éppen olyan volt, mint te... Megvert.
                            Vert... Il me battait... Oui, oui. Nom du nom... Este már úgy feküdt,
                            mint valami tuskó, horkolt, és a szemefehérje rezgett. Ah, comme c’était
                            dégoutant... Ilyenkor én találkoztam az ingénieurrel... Az ő barakkja
                            kisebb volt, és nem fatörzsből épített, hanem csak egyszerű deszkából,
                            de rendben tartotta minden holmiját a ládájában. Ragyogott nála a
                            tisztaságtól, és a falon csak egy kép lógott... Ősz hajú asszony, sa
                            mere... Comprends? Sa mere! His mother!... Mütter seine... Oui, ca,
                            ca... Egy núbiai vízhordó, hogy néhány rézmattakot kapjon... elárult
                            minket Tribone-nak... Le traitre... Un Judas, comprends?... Azután a
                            mérnököt ott találták vörös póznái mellett, holtan. Elvágták a nyakát...
                            Le cou... De úgy, hogy egészen levált a fej. Le téte... Kopf seine...
                            Pauvre! Oh, mon pauvre jeune ingénieur! Oh mon pauvre enfant! Oh, mon
                            pauvre petit!... Azt mondták, hogy egy bennszülött vágta el éjjel a
                            nyakát... Ez sokszor előfordul. Én megnéztem a halottat, és nem szóltam
                            semmit... A bennszülött egyetlen vágással, balról jobbra üti le az
                            ellenség fejét. Görbe kése a tarkó mellett csap le... De a mérnöknek
                            először elvágták a nyakát, azután jobbról bal felé, ez tisztán látszott
                            a törzsön, három újrakezdődő metszéssel vágták le a fejét... On
                            coupait... Bennszülött így nem gyilkol... Fehér ember tette... Azt is
                            tudtam, hogy ki... Az ő káplárja... De ez most nem fontos... Én tudtam,
                            ki az igazi bűnös... Tribone...! És ezután... Ő fizette a munkabéreket
                            is... Il payait les préts... Les solds... Egy egész zsák pénzt kiloptam
                            és elrejtettem... Érted?... Őt ezért lefokozták, és elküldték
                            büntetőtáborba... Azután később én kiástam újra ezt a zsák pénzt, és az
                            egészből rendeltem Sierra Leonában egy síremléket... Un tombeau!...
                            Comprends? Monument!... Oui... és azóta nagyon boldogtalan vagyok. Je
                            suis malheureuse! Tres malheureuse!</p>
					<p>...Hallgattak. Lys Rouge-nak folytak a könnyei, és két tenyerébe
                            szorította a fiú kezét. Hornnak tulajdonképpen Lys volt az első komoly
                            nőügye. Néhány olyan napot töltöttek el egymással, ami örök emlék marad
                            a férfi életében. Lys gyengéd volt gondosságában, ijesztő volt a
                            féltékenységében, kiszámíthatatlan, forró és szeszélyes a szerelemben.
                            Horn a kaszárnyai órákat elviselhetetlennek érezte, olyan nagyon
                            áhította a találkákat. Rastignac többé nem vett tudomást az ügyről.</p>
					<p>Miután azelőtt sem volt beszédes és barátkozó, a modorán nem látszott
                            különbség. Thillmann kissé elhidegült a fiútól. Hiába! Senkinek sem
                            tudta megbocsátani, hogy a Vörös Liliom nem őt szereti...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Egyszer csak négy új peloton érkezett az erődbe. Azután a régi
                            helyőrségnek kifizették két hétre a zsoldot, és egész napra szabadságot
                            kaptak, kivéve az éjszakai őrszolgálatokat. A régi katonák már tudták,
                            hogy ez mit jelent. Leváltják őket, és keserves utat fognak megtenni a
                            Szaharában vagy az őserdőben. Ilyenkor az arab városrészben vidám az
                            élet. A katonák tizennégy nap zsolddal a zsebükben elözönlik Medinát és
                            utoljára, igen, lehet hogy utoljára, de mindenesetre hosszú, hosszú
                            időre kitombolják magukat. A Quartier Réservé mindenféle színű és
                            fajtájú páriái ilyenkor aratnak. Egész nap folyik a bor, szól a citera.
                            Dal és kacagás összevegyül elszórt puskalövésekkel és verekedés
                            zajával.</p>
					<p>...Lys Rouge és Horn szomorúan ültek egy padon. Már éppen kezdték jól
                            megérteni egymást.</p>
					<p>Már sok-sok szavuk volt egymáshoz.</p>
					<p>- Vissza fogok jönni, Lys.</p>
					<p>A táncosnő hallgatott. Azután a fiú fejére tette a kezét.</p>
					<p>- Nem kell ilyet mondani, mon petit ingénieur. Babonából sem szabad
                            mondani - azután hirtelen villant a szeme, és belemarkolt a fiú karjába.
                            - Szoktál újságot olvasni, chéri?</p>
					<p>- Ritkán.</p>
					<p>Lys elővette az oráni lapot, és megmutatta a fiúnak a kormányzóság
                            legújabb hirdetményét: “A bűntény felderítője, ha bűntárs, vagy ha éppen
                            büntetés alatt áll, kegyelemben részesül. Ugyancsak kegyelemben
                            részesül, ha bűntárs, de százezer frank jutalmat kap mindenképpen, ha
                            Muhat beyt élve vagy halva kézre keríti.”</p>
					<p>- Mit tennék, ha megkapnád ezt a százezer frankot?</p>
					<p>- Elvennélek feleségül - felelte habozás nélkül. A lány nem szólt semmit.
                            Gondolkodott. - Te talán... te benne vagy?... - kérdezte Horn
                            ijedten.</p>
					<p>- Ostobaság - szakította félbe Lys -, mondd! Tudod te, mi az a thar?</p>
					<p>- Honnan tudnám?</p>
					<p>- Thar, az a vérbosszú! Szent dolog ezen a földön. A kiontott vért csak
                            vérrel lehet lemosni. Akinek megölték valakijét, az a túlvilágon
                            ezerszer átkozott lesz, és Mawlana nem ragadja fel hajánál fogva Mohamed
                            hét mennyországa közül egyikbe sem, ha nem bosszulja meg a kiontott
                            vért.</p>
					<p>- Miért mondod ezt?</p>
					<p>- Majd... majd visszatérünk rá. Gyere el holnap ilyenkor a régi
                            mecsethez, ott, ahol a Suq végén a berber sátrak vannak. És ezt már most
                            tedd el... Nézd!... Ez az én fényképem. Igazi mohamedán nő sohasem
                            hagyja lefényképezni magát. Ő... Tribone csinálta rólam úgy, hogy
                            megkötözött. Ezért is megfizettem neki. Hiszed vagy nem hiszed: ennek a
                            képnek hatalma van. Ghut szereti ezt a szentségtörő képet, és elkerüli.
                            Jegyezd meg, hogy Ghut a sivatag gonosz ura, milliárd porszemből áll a
                            hadserege, hegyeket, falukat, oázisokat ostromol évezredek óta, és
                            megsemmisíti őket, apró, alig látható katonáival. Tedd el ezt a képet.
                            Ha valamikor igazán nehéz helyzetben leszel, vedd elő. Segíteni fog
                            rajtad.</p>
					<p>Horn megnézte a képet. Hideg félelem ült a szívére. Egy karosszékben
                            mozdulatlanságig megkötözött nőt ábrázolt a felvétel, borzalomtól és
                            dühtől eltorzult arccal. Gondosan becsomagolta újságpapírba, és zsebre
                            tette.</p>
					<p>- Ne felejtsd el - ismételte Lys -, ha igazán nehéz helyzetben vagy, vedd
                            elő a képet, és Ghutnak nem lesz hatalma fölötted, jobbra fordul a
                            sorod.</p>
					<p>...Másnap a régi mecsetnél Lys egy nyomorék arabnak mutatta be. Nem volt
                            még öreg, de valami robbanás borzalmasan megcsonkította a két lábát, az
                            egyik kezének az ujjai hiányoztak, és arcán sok-sok apró nyomot hagyott
                            a szétszóródó puskapor. Kezein egy-egy kis fazsámoly volt, azon húzta
                            magát, szinte csúszva a porban. A mecsettől távolabb, egy sziklaplatón
                            leültek.</p>
					<p>- Mondj el, Darudon, mindent a katonának - szólt hozzá a Vörös Liliom, és
                            az arab gyűlölettel nézett Hornra.</p>
					<p>- Nem tudok sokat beszélni. Ha a katona meg fogja ölni Muhatot, akkor én
                            kiszolgáltatom neki. És a katona azt is mondja meg Muhatnak, hogy
                            Darudon tette ezt. Nem tudta megölni saját kezűleg Muhatot, mert a
                            Tafilalet ostrománál nyomorult roncs lett. De a thar mégis az én
                            kezemtől éri őt utol, mert az öcsémet felakasztatta, mint valami
                            hitetlent. Mint egy disznóevőt. Én akkor megesküdtem, hogy soha nagyobb
                            urat még nyomorultabbul nem pusztítottak el, mint ahogy én veszem el
                            életét Barud el Mansur hadvezérének, a Tafilalet parancsnokának
                            Muhatnak... És ha te, katona, a te szuronyodat keresztültaszítod a
                            szívén, és erre megesküszöl a te istenedre, hogy az örök kárhozatba
                            kínozzon téged, ha becsapsz, akkor én neked adom ezt a Muhatot, mert
                            nekem már nem kell más, csak az, hogy beteljesüljön a thar. Minden
                            légionista kapzsi, kegyetlen, gonosz, ravasz és okos. Azért mondtam én
                            Lysnek, hogy egy légionista kell... Öld meg! És akkor legyen Lysnek is
                            sok-sok pénze, mert mindig jó volt hozzám...</p>
					<p>Mielőtt Horn felelhetett volt, Lys gyorsan közbevágott:</p>
					<p>- Megígértem neked, hogy a thar be fog teljesülni, ha megmondod a
                            katonának, hol van Muhat.</p>
					<p>- A te szavad az igazság, Lys Rouge. Én ismerem Muhat főtisztjét, aki a
                            forradalom előtt mint mérnök kémkedett Párizsban. A múltkor láttam a
                            Suqon egy tevehajcsárt. Az én szemem jó. Megismertem ezt a mérnököt a
                            tevehajcsár álruhájában. Ó volt az. Ibn Razut, Muhat segédtisztje! Ibn
                            Razut tevehajcsár ruhában. Felismertem. A gyalázatos gyilkosra!...
                            Követtem a hajcsárt. Éjszaka kiment a Di Djema el Mansurba, ennivalókat
                            vitt magával. Ihrambek király föld alatti sírjába szállt le. Ihrambek
                            nagy mélységben temettette el magát egy márványszentélyben. Sírját az a
                            hatalmas kőlap zárja el, amely olyan messzire látszik a királyi
                            sírboltok fölött. Senkinek sem jut eszébe, hogy ezt a sokmázsás kőlapot
                            el lehet mozdítani. Nem is lehet. Nagyon sok munkás kellene hozzá. De a
                            kőlap mögött egy óriási kaktuszbokor lépcsőlejáratot takar. Ide ment le
                            Ibn Razut. És ha itt bújt el a gyalázatos kutya, akkor hiába keresik.
                            Senkinek sem jut eszébe, hogy a hatalmas síremlék alatt élő emberek
                            tanyázhatnak. De én tudom, hogy ott bent hetek óta vár a jó alkalomra
                            valaki, aki százezer frankot ér. Beszéltem. Allah nagy, és Mohamed az ő
                            prófétája... Még egyet: Ihrambek szentélyéből föld alatti folyosó vezet
                            egyenes irányban. Vagy kétszáz lépésnyire, egy vörös, nagy sírkő mögött
                            van a lejárata.</p>
					<p>Horn a Vörös Liliomot nézte, olyan döbbenten, hogy nem tudott szólni.
                            Közben az arab elvonszolta magát.</p>
					<p>- Mit bámulsz?! - rivallt rá a nő. - Hallottad? Tudod azt a titkot,
                            amiért ez az egész ország fegyverben áll. Megfogtad a szerencsét úgy,
                            ahogy százezer ember közül egynek, ha sikerül az életben: Eredj használd
                            ki. Ne mondj semmit, ne ígérj semmit. Ha úgy érzed, hogy vissza akarsz
                            menni a hazádba, mint gazdag ember, nem köt hozzám semmi. Eredj
                            nyugodtan, és felejts el. Hála ne kössön hozzám.</p>
					<p>- Akár szerencsésen, akár szerencsétlenül, mindenképpen visszatérek
                            hozzád, Lys, mert szeretlek... De valamiről megfeledkeztél. Nekem van öt
                            barátom, akikkel jóban-rosszban szövetséget kötöttünk. És ha
                            megoszthattuk a légionistaélet nyomorúságát, akkor meg kell osztanom
                            velük a pénzt és a dicsőséget is.</p>
					<p>- Őrült vagy! - sziszegte a nő. - Mi közöd ezekhez a gazemberekhez.
                            Akármelyik közülük szó nélkül zsebre vágná az egész szerencsét, és
                            fütyülne rád.</p>
					<p>- Ezt nem hiszem, Lys. De a titok a tied. Ha nem akarod, hogy beavassam a
                            barátaimat, hallgatni fogok, és elfelejtem, amit ez az arab sátán
                            mesélt.</p>
					<p>A Vörös Liliom hosszan nézett Horn arcába. Azután bólintott.</p>
					<p>- Igen... Ő is ezt mondta volna... Éppen ilyen bolond, becsületes gyerek
                            volt. Juste, comhoe tu es... Menj és mondd el nekik. A többieket nem
                            ismerem, Rastignac és Thillmann ravasz, vakmerő emberek, ne félj, ők
                            majd tudják, hogy kell ezt a legjobban csinálni. De egy kikötésem van:
                            én vagyok a hetedik. Neked egyedül odaajándékoztam volna az egészet. De
                            most már nem tudom, hogy mi lesz veled... és az övéké ne legyen egy
                            rész... Ne beszélj! Nem ismered Afrikát, nem ismered a légionistát, ma
                            az életét is feláldozza a barátjáért, és holnap, ha ideges vagy
                            megbolondul, leüt egy csajka főzelékért. Tudni akarok mindent! Érted?
                            Heten vagyunk a titokhoz. Csókolj meg!... A próféta óvjon...</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>- Elsősorban - mondta Thillmann - lehet, hogy az arab egészen elhülyült
                            már a kenderszívástól, és fecsegett. És a síremlék mögött nincs
                            kaktuszbokor, a kaktuszbokor mögött nincs lépcső, de ha van lépcső,
                            akkor alatta csak a volt uralkodó fekszik, és a kutya másutt van
                            eltemetve. Tegyük fel azonban - fejtegette a tételt nagy élvezettel
                            Thillmann -, ismétlem, tegyük fel, hogy az arab nem volt egészen hülye,
                            bár ez rendkívül ritka eset, szóval, mondjuk, ez a Muhat ott van a
                            királyi sírboltok egyikében, a Di Djema el Mansur kriptái között. Maga,
                            fiatal német, felrohan a kormányzóságra, és elmond mindent. No most
                            elfogják ezt a Muhatot, halálra csiklandozzák és kitömik. Magának,
                            barátom, jár a százezer frank. Ezt még a legrészegebb gyarmatügyi
                            államtitkár sem vonja kétségbe. No de!... Először majd kíváncsiskodni
                            fognak, hogy honnan tudta meg a titkot? E célból mind a hatunkat vasra
                            verve Oránba szállítanak. A legközelebbi transzporttal jön a Vörös
                            Liliom a maga arabjával. A Vörös Liliom mindenesetre az arabbal együtt
                            hat évet kap, mert nekünk jelentették az ügyet, és nem a hatóságnak.
                            Mirólunk feltételezik, hogy veszélyes államtitoknak jöttünk a nyomára és
                            miután a rendelet büntetés alóli kegyelmet ugyan említ, de a katonai
                            szolgálat alóli felmentésről, természetesen, szó sincs, tehát kapunk
                            valami kitűnő beosztást, mondjuk Timbuktu környékén vagy Indokínában,
                            esetleg a fészkes Szahara kellős közepén, és gondos fellebbvalóink
                            kötelessége lesz, hogy ezeken a szörnyűséges helyeken ne éljünk az
                            emberi kor legvégső határáig. Abban viszont nagyon pedánsak, hogy a
                            százezer frankot közvetlen örököseink között az utolsó souig precízen
                            szétosszák. Ha tehát maga, barátom, rohanni akar a százezer frankért,
                            nagyon kérem, titkolja el, hogy velem ismeretségben van, mert ebből a
                            szerencséből én nem kérek.</p>
					<p>- Ez így van - bólintott rá Rastignac.</p>
					<p>A hat légionista egy füves domboldalon ült. Rastignac és Thillmann,
                            minden pesszimizmusuk dacára, furcsa, szinte mámorosan csillogó szemmel
                            néztek olykor össze.</p>
					<p>- Uraim, mi katonák vagyunk - szólt Lothar -, nekünk kötelességünk az
                            adatokat az illetékesek tudomására hozni.</p>
					<p>- Mi légionisták vagyunk! És tudja, nálunk van egy hagyomány, ami nagyon
                            jellemzi ezt a katonaéletet - mondta Thillmann. - Felülről itt nem jön
                            áldás. Ha ígérnek nekünk valami jót, mire megérkezik hozzánk
                            napiparancsban, átalakul büntetéssé. A légionista mindent maga csinál. A
                            légionista nem bízik senkiben, és főleg nem bízik a felettesek nemes
                            jóindulatában. Amit mi magunk puskaaggyal, ravaszsággal és ügyességgel
                            elérünk, az a miénk.</p>
					<p>- De hát tulajdonképpen mit akarnak? - kérdezte Horn. Tyckler, Rastignac
                            és Thillmann összenéztek.</p>
					<p>- Azt akarjuk - szólt rövid gondolkodás után a favágó -, hogy maguk
                            újoncok vakon bízzanak ránk mindent. Mi hárman, öreg légionáriusok, a
                            legjobban fogjuk elintézni ezt az ügyet. Elhihetik.</p>
					<p>- A magam részéről - jegyezte meg Hoffer -, ha nem kártyáról van szó, nem
                            tudok a szerencsével bánni. Én beleegyezem, hogy a három zupás baka
                            vegye át a kommandót.</p>
					<p>Tyckler eddig nem szólt, mert egész idő alatt vakaródzott. Most egy
                            ásítással ő is részt vett a tanácskozásban.</p>
					<p>- Mit gondolnak, miért tűz ki százezer frankot a hadvezetőség? Mert
                            legalább ötmilliót ér ez a fráter. Maguk elég ostobák ahhoz, hogy
                            százezer ilyen kétséges frankért szépen, udvariasan beszolgáltassák a
                            vagyon érő platinát.</p>
					<p>Kimondta! Nagy csend lett.</p>
					<p>- Igen - szólalt meg rekedten Rastignac. - Erről van szó. Százezer
                            frankhoz hét ember. A pokolba is! Tizenötezer frank sem jut egyre. Hát
                            koldusok vagyunk! Ott a platina! Ha megkapjuk ennél a fickónál, mind a
                            heten életünk végéig maharadzsák leszünk, és még az unokáinknak is marad
                            belőle. Ez a platina a légió öröksége. Ezt ránk testálta az elátkozott
                            század. Ennek egyszer néhány vakmerő légionista kezébe kellett kerülni.
                            Részemről fütyülök a jutalomra. A platina kell!</p>
					<p>- Úgy képzeli - mondta Lothar -, hogy elvesszük a platinát, és futni
                            hagyjuk ezt az embert, vagy mielőtt átadjuk Muhatot a katonaságnak,
                            elrejtjük a kincset?</p>
					<p>A három öregkatona markáns, bronzszínű arca mozdulatlanul meredt a
                            tanárra. Egyik sem felelt.</p>
					<milestone n="3" unit="endSubChapter"/>
				</div>
				<div type="chapter">
					<head>NEGYEDIK FEJEZET</head>
					<head>Di Djema el Mansur</head>
					<milestone n="1" unit="startSubChapter"/>
					<p rend="head">1.</p>
					<p>A leváltó osztagok egymás után érkeztek. Este sorakozót fújtak. Thillmann
                            és Rastignac aggódva igyekeztek az udvarra. Ha most váratlanul
                            elindulnak valamerre, megsüthetik a titkukat. Pedig mindennap jöhetett a
                            parancs. Szemlátomást a leváltásuk következett. Még nem indultak. Csak
                            éles töltényeket osztogattak ki, lepecsételt faládákban. Minden ember
                            százhúsz élest kapott. Ez már azt jelentette, hogy órákon belül
                            indulnak. Csak egy lehetőség maradt számukra, hogy éjszaka kijussanak a
                            temetőbe, és végrehajtsák tervüket: a szökést. Ez a terv sohasem volt
                            Marakeschben reménytelenebb, mint éppen most, mikor a várost és
                            környékét több kilométerre ostromgyűrűben tartották megszállva. De ha a
                            szerencse jelentkezik, ha komolyan kiszemelt magának néhány embert, hogy
                            kegyeiben részesítse őket, akkor minden kedvezőtlen véletlen hiába jön
                            közbe.</p>
					<p>Este a káplár kijelölte az éjjeli őrszolgálatot a Suq és a Quartier
                            Reservét elválasztó útvonalra. A “német klikk” került sorra. Nyolc
                            órakor a hat szövetséges feltűzte puskájára az “aiguille-t”, ahogy a
                            légionisták vékony szuronyát csúfolták, és megindultak lefelé a
                            Guelizből vezető szerpentin úton.</p>
					<p>Rastignac, mint a legidősebb baka vezette az őrjáratot. Elhagyták a
                            kijelölt útvonalat. A Quartier Reservében nyugodtan verekedhettek aznap,
                            mert az őrjárat túlment a romladozó falakon, túl a marché arabon,
                            egészen a nagy dinasztiák hatalmas hófehér mauzóleumokkal, pálmákkal,
                            mimózasövényekkel és tamariszkuszokkal telt temetőjéig. Még mindig nem
                            szólt egyikük sem. Elkerülték a főbejáratot, és mentek, mentek, amíg a
                            Di Djema el Mansurnak ahhoz a részéhez értek, ahol elhagyott nagy mezők
                            szegélyezték a temetőt. Egy lélek sem járt erre. Európai nyolc óra után
                            nem léphetett be az arab negyedbe, bennszülött pedig semmi pénzért nem
                            jött volta ide este, a gonosz lelkek birodalmába. Rastignac felemelte a
                            kezét és megállást jelzett. Azután a kerítés mellett egyedül haladt
                            tovább néhány lépést. Megtalálta, amit keresett. Először megrázta a
                            kezével a rácsnak egy kiszemelt helyét, azután keményen odacsapott
                            néhányszor a puskaaggyal. Az ócska, meglazult vasrudak széttöredezve,
                            elhajolva nyitottak utat. Felemelte a kezét. Odajöttek a többiek is.</p>
					<p>- Thillmann, Tyckler és Horn velem jönnek. Lothar és Hoffer őrt állnak. A
                            tanár itt, maga a sarkon, ahol fordul az út. En avant...</p>
					<p>Egy felesleges szó nem esett. Az újoncok érezték, hogy egy gyorsan pergő
                            tragédia ellenállhatatlan sodrába kerültek, és ez a három ember
                            bármelyiküket habozás nélkül leütné, ha itt most valami ellenvetést
                            tennének. Mintegy kommandóra, Lothar és Hoffer ösztönszerűleg súlyba
                            dobták a fegyverüket, a másik négy, puskával egyengetve az utat,
                            behatolt a rácson át a Di Djama el Mansurba. Libasorban, derékban
                            meghajolva haladtak a lelógó cipruságak alatt. Körülbelül a temető
                            közepén lehettek, mikor Rastignac újra megállást jelzett. Rövid
                            haditanácsot tartott Tycklerrel és Thillmann-nal:</p>
					<p>- Csak ez a nagy fehér síremlék lehet. Ott áll, lejjebb, a vörös kő, ahol
                            a hátsó kijárat van...</p>
					<p>- Mi megyünk a főbejárathoz. Így közelítjük meg a fickót, hogy nem tud
                            menekülni - szólt Thillmann. - Azért maga Horn, mégis odamegy ahhoz a
                            vörös kőhöz, ahol a titkos kijárat van. Megáll. Ha bárki felbukkan a
                            mélyből, habozás nélkül végez vele.</p>
					<p>- És nem lőni - mondta Tyckler. - Csak puskaagy és szurony, csendben,
                            gyorsan. - Választ sem várva, minden fát fedezéknek használva,
                            megindultak hárman a fehér síremlék felé. Horn gépiesen futott a vörös
                            kő irányába, szinte előírásosan “dekkolva”, mintha ellenséges állások
                            közelében lenne. Odaért. Nagy, nagy csend volt. A hatalmas, pompás
                            temető mozdulatlanul feküdt a fülledt afrikai éjben, dús lombjai között
                            megszámlálhatatlan márványdísszel. A Kutubia sötét tornya mögül most
                            előbukkant a hold, és dús fakoronákon megszűrt fénycsíkjai kísértetiesen
                            csillogtak a sok dermedt márványon. Hornnak torkában dobogott a szíve.
                            Percek múltak, de minden néma maradt.</p>
					<p>Lehajolt a kő mellett tátongó nyílás fölé, és hallgatózott. Semmi. Hideg
                            pinceszag csapta meg a mélyből. Nem bírta tovább. Lekapta a puskáját, és
                            tapogatózva a mélybe lépett. Homokba vájt lépcsőfokok következtek. Ment.
                            Egy, kettő, három... húsz, huszonöt... A levegő egyre fojtóbb lett.
                            Végre, nagyon mélyen, keskeny katakombába ért. Futólépésben haladt
                            előre. Kétszer, háromszor éles kanyarulatot vett a folyosó. Az egyik
                            kanyarulatnál megállt. Nesz volt? Valamit hallott. Most már tudta, hogy
                            nem gyáva ember. Nyomasztó érzéssel lihegve, de elszántan állt meg.
                            Hallgatózott. Semmi. Tovább akart menni, de egyszerre oldalról,
                            közvetlen közelből döfés csapott le rá, olyan erővel, hogy
                            megtántorodott. A szúrás a hasát találta. Vaktában sújtott a
                            puskaaggyal. Érezte, hogy nem telibe ugyan, de talált az ütés.
                            Patkányszerű, furcsa sikollyal a lábához zuhant valami.</p>
					<p>Először a gyomrához nyúlt, ahol a döfés érte. Nagy szerencséje volt. A
                            tölténytáskája felhasadtan tátongott. Itt találta a szúrás, de a penge
                            letört, mikor az erős bőrön keresztül a golyók közé siklott. Elővette az
                            öngyújtóját. Kis lángocska lobban fel kékesen az üregben. Nyomban utána
                            sötét lett és Horn elszörnyedten tántorodott hátra. Mindenre el volt
                            készülve, csak arra nem, amit látott. Egy arab gyermek feküdt a földön.
                            Tíz-tizenkét éves lehetett. Nem ájult el. Barna arcából két gyűlölköző
                            szem villant fájdalommal és dühvel Hornra. Az elcsúszott ütés valahol a
                            vállánál találhatta, és most bénultan feküdt, talán a csontja is
                            eltörött, de nem jajgatott. Horn először a tőrt vette el tőle. Alig
                            bírta kicsavarni a kezéből. Korához képest ez a gyerek nagyon erős volt.
                            Ujjacskái, mint a vas tapadtak a tőr markolatára. Pedig soványnak és
                            fejletlennek látszott, mint általában az arab gyerekek. Újabb neszt
                            hallott. Most már óvatosabb volt. Előreszegezett szuronya mögül kinyúlt
                            a bal kezével. A fal mellett puha hajcsomóba ért a keze. Az öngyújtó
                            fényénél egy rémült kislányt látott. Most megértette. Ez a bey két
                            gyermeke volt, akikkel együtt szökött. Ha a bey eltávolította a két
                            gyereket, vagy ezek elhagyták az apjukat, akkor a dráma már
                            lejátszódott. Otthagyta a gyerekeket, és sietett vissza a szűk
                            folyosón...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Rastignac, Tyckler és Thillmann tíz lépésnyire közelítették meg a sírt.
                            Azután lehasaltak. Centiméterenként csúsztak az üregig. Tycklernek
                            odasúgta Thillmann, hogy maradjon itt őrségben. Ketten bementek az
                            üregbe. Vagy ötven lépésnyire fény pislákolt. Lábujjhegyen mentek előre,
                            és nagy-nagy diadalt éreztek: rájuk szállt hát a légió öröksége. A
                            platina! Száz és száz ember halt meg miatta anélkül, hogy
                            megközelíthették volna. Most valószínűleg itt van előttük, húszlépésnyi
                            távolságra. Bármilyen halkan mentek, úgy látszik, annak az embernek, aki
                            ott bent volt, a fülei a legfinomabb neszt is felfogták. Már feltárult
                            előttük a sírbolt. Középen hatalmas katafalk, a király koporsójával. A
                            katafalk mögött kellett a másik folyosónak lenni. Mécses világított.
                            Látszott, hogy valaki lakik itt. Mosdó, tükör, könyvek, kézilámpa és
                            edények voltak a sírboltban. Az a valaki, aki itt lakott, meghallhatta
                            közeledésüket, mert most lépett ki a másik folyosó bejáratából. Szökni
                            akart, és meggondolta magát? Vagy elrejtett ott valamit? Lassan
                            előrejött a katafalk mögül. Okos arcú, nagy orrú, hatalmas ősz ember
                            volt. Browningot tartott a kezében, de olyan nyugodtan ment a sötét
                            felé, ahol a két katona lapult meg, mintha csak elgondolkozva járkálna.
                            Az orrcimpái kissé megrezdültek, és felemelte a fejét, mint az állat,
                            mikor ellenséget szagol. Azután nyugodtan, hangosan megszólalt:</p>
					<p>- Felesleges tovább rejtőzködni. Tudom, hogy ott lapulnak, és miután a
                            paquettage-hoz még mindig azt az átkozott büdös olajat használják, azt
                            is tudom, hogy légionisták.</p>
					<p>- Hármat fogok számolni - mondta Thillmann -, ha nem dobja el a
                            revolvert, fejbe lőjük. Egy, kettő, három...</p>
					<p>- Voila. Legyen, ahogy kívánja. - Ledobta a revolvert. - Nem mintha
                            félnék, hogy beváltja fenyegetését, mert maguk halálom előtt szeretnének
                            megtudni tőlem egyet-mást, tehát óvakodni fognak attól, hogy hirtelen
                            megöljenek.</p>
					<p>A két katona eléje toppant szuronyt szegezve. Muhat olyan megvető
                            nyugalommal nézett a mellének feszülő rohamkésre, hogy Rastignacot
                            elöntötte a düh.</p>
					<p>- Röviden, uram - mondta Thillmann. - Ha ideadja a platinát, ami magánál
                            van, futni engedjük, ha nem, akkor beérjük a százezer frankkal, átadjuk
                            magát a haditörvényszéknek, ott majd tudják a módját, hogy beszédre
                            bírják, és azután felkötik. Válasszon.</p>
					<p>- Maga ostoba embernek tart engem uram. Ha odaadnék maguknak valamiféle
                            platinát, szépen fejbe kólintanának, és ha nem adom, akkor is ezt fogják
                            tenni.</p>
					<p>- Tehát? Meg akarja kóstolni, hogy milyen az, mikor a légionisták
                            beszéltetni akarnak valakit?</p>
					<p>- ‘men fou - mondta, és vállat vont. - Csináljanak amit akarnak. Nem
                            tudok semmiféle platináról. - Ezzel hátat fordított nyugodtan a
                            szuronyoknak, és odébb sétált. Thillmann megmarkolta Rastignacot, aki rá
                            akart rohanni a beyre.</p>
					<p>- Nyugalom, öreg... Elsősorban te itt sakkban tartod a puskáddal, ha
                            megmozdul, mázold a falhoz, én meg majd benézek, hogy mi van abban az
                            üregben, mit rejtett oda, mielőtt mi jöttünk. - Felkapta a szarkofágról
                            az acetilénlámpát, hogy elinduljon. Muhat hirtelen megfordult.
                            Megremegett a szája.</p>
					<p>- Várjon. Nem szeretném, ha hiába fáradna. Az üregben ugyanis nincs
                            semmi. Végeredményben, ha maguk a platinát nem szolgáltatják be a
                            hadvezetőségnek, hanem kicsempészik az országból, és ahogy én a
                            légionistákat ismerem, maguk kicsempészik, akkor nincs baj, még mindig
                            jól járt a népem. Van egy feltételem. A holttestemet ne ebbe az üregbe
                            tegyék, ami itt mögöttem van. Ez a szarkofág itt a középen üres, és
                            nézzék, könnyű levenni a fedőjét. Miután végeztek velem, ide tegyék a
                            tetememet.</p>
					<p>A két légionista elismerően összenézett. Férfi volt az, aki itt állt
                            velük szemben. Igazi férfi.</p>
					<p>- Meg fogják kapni a platinát. Büszkék lehetnek rá. Csak az én tudomásom
                            szerint háromszáznegyvenhét ember halt meg eddig erőszakos halállal
                            miatta. Egy sem harcban esett el. Remélem, nem tagadják meg azt az
                            előzékenységet tőlem, hogy hitem szerint elkészüljek a halálra. A
                            platina itt van. Sokkal kevesebb, mint volt, de jó néhány embernek elég
                            élete végéig. Azt hiszem, kétszázezer fontot ez is megér. - Kizárt egy
                            falba vágott szekrényt, amelynek zárja ügyesen ott helyezkedett el, ahol
                            két tégla összeért. Öt darab hosszú, ujjnyi vastag rudat dobott le a két
                            katona lábához. Ott volt! Igaz volt! A légió öröksége! A legendás
                            kincs!</p>
					<p>Rájuk sem nézett többé, letérdelt az imaszőnyegre, néhányszor a földre
                            borult, arccal, és buzgón imádkozott...</p>
					<p>A légionisták, ígéretükhöz híven, tetemét az üres szarkofágban helyezték
                            el...</p>
					<milestone n="2" unit="endSubChapter"/>
				</div>
				<div type="chapter">
					<head>ÖTÖDIK FEJEZET</head>
					<head>Ibrahim ben Szinza földjén</head>
					<milestone n="1" unit="startSubChapter"/>
					<p rend="head">1.</p>
					<p>A rácsos kapunál újra találkoztak. Sötéten néztek össze, mint akik egymás
                            szemében kutatnak valamiféle válasz után, de most sem szóltak. Szépen
                            csatlakoztak, és mentek visszafelé. A sarkon Hoffer is közéjük állt.
                            Késő éjszaka volt, a hold már nem világított, sűrű trópusi sötét ülte
                            meg a tájat. A mező végén csőszkalyiba állt. Ide mentek be. Azután
                            csörrent valami, és egy zseblámpa fénye tükrözve verődött vissza a
                            platináról.</p>
					<p>- Milliomosok vagyunk - mondta rekedten Hoffer.</p>
					<p>- Röviden, fiúk - szólt Thillmann valami furcsa hidegséggel a
                            hangjában.</p>
					<p>- A platina a miénk, de lehet, hogy már egy hét múlva valahol a
                            sivatagban kutyagolunk, és milliomos még nem fordult fel olyan
                            nyomorultul, amilyen halál miránk vár. A platinát hét egyforma részre
                            osztjuk, mert egy rész megilleti Lys Rouge-t is. De ezt Lys Rouge csak
                            akkor kapja meg, ha mi megszöktünk, mert most csak egy platinarudat
                            adhatnánk neki, ami jóval több a ráeső résznél. Amíg a légióban vagyunk,
                            nincs más örökösünk, csak mi. Aki meghal, annak a részét a többi örökli.
                            Csak együtt szökhetünk meg. Aki külön menekül, az áruló. Mindegyikünk
                            egy-egy rudat őriz magánál. Ha valamelyiket veszélyeztetett helyre
                            küldik, vagy kénytelen különválni a többiektől, nem viheti magával a
                            platinát. Ha csak egyikünk van biztonságban, akkor az összes rudat ő
                            tartja magánál, amíg a többi visszatér. Aki vét a szabályaink ellen:
                            meghal. Aki egyedül próbál menekülni: meghal. Mindannyian, akik itt
                            vagyunk, kötelezzük magunkat, hogy amelyikünk életben marad, az
                            megbünteti az árulót. Ez a Törvény. - Szétosztotta rudakat. - Most pedig
                            hátra van a nehezebbik rész: a szökés.</p>
					<p>- Jól beszéltél, favágó! - szólalt meg egy női hang, és a Vörös Liliom
                            bukkant fel a homályból. - Még csak annyit teszek hozzá, hogy ha a többi
                            mind elpusztul, és egy megszegi a törvényt: én rátalálok. - Valahonnan a
                            ruhája redőjéből egy tőrt vett elő. - Ennek a hegye szarvasvipera
                            mérgével van bekenve.</p>
					<p>...Mikor az őrjárat elindult visszafelé, Horn félrehúzta a táncosnőt:</p>
					<p>- A vörös kő mögötti üregben két gyermek van elbújva. Mentsd meg őket,
                            Lys. Akarom...</p>
					<p>A Vörös Liliom bólintott.</p>
					<p>...Hajnalban visszatért az őrjárat Guelizbe, és Rastignac jelentette az
                            őrmesternek, hogy az éjszaka folyamán nem történt semmi különös.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Most már bizonyos volt, hogy másnap indulnak. A légió szokásai szerint
                            hivatalosan nem jutott a katonák tudomására a mars ideje, csak a
                            sorakozóra szólító trombita útján, de az ilyesmi kiszivárog az
                            őrmestertől a kantinosnén keresztül a legénységig: holnap éjjel alarm
                            lesz, és a leváltott helyőrség elindul...</p>
					<p>Ez a legrészletesebb információ: elindul. Hová? Merre? Szaharába,
                            Indokínába, Madagaszkárba, Kongóba? Ezt csak a kapitány tudja és talán
                            a jó Isten. De nem mindegy? Olyan helyre, ahol kellemes élni, semmi
                            esetre sem mennek. Szahara, Indokína, egykutya - mondta Tadief, aki cári
                            rangját; a “colonelt”, csak mint gúnynevet kapta vissza a légióban. Nem
                            vitte többre közlegénynél. A légió becsületrendjét ugyan megkapta az
                            egykori cári gárda tisztje, de az előléptetéssel csak úgy volt, mint
                            Rastignac és Thillmann: több alkalommal követett el függelemsértést
                            feletteseivel szemben, ezért nem lehetett altiszt. De hát az embernek,
                            különösen a sivatagban, ha a meleg és az egyhangúság kissé megviselte az
                            idegeit, hamarabb fejébe megy a vér, és mondjuk, gyomorba rúgja a pimasz
                            breton káplárt, aki azt képzeli, hogy neki mindent lehet. Pedig Tadief
                            igazán finom ember volt: Túlzottan modoroskodott, mindenkivel rendkívül
                            udvariasan beszélt, de ha, mondjuk, valaki abba a tévedésbe esett, hogy
                            holmi nyegle, puha fickóval van dolga, az keservesen megbánta. Tadief a
                            moszkvai úri társaság hangját használta, de ennek dacára félelmetes
                            öklei voltak, és az ördögtől sem ijedt meg. Voltak olyan bogarai, hogy
                            például képes volt ütközet előtt is megborotválkozni, és úgy beszélt a
                            kantin pincérnőjével, mint a szmolinszki kormányzóság grófnéjával, de
                            kinek nem voltak bogarai a légióban?</p>
					<p>Együtt mentek el Lotharral az utolsó délutáni szabadságra. A tanár
                            megkedvelte az európai műveltségű colonelt. Kerülte társait az
                            emlékezetes éjszaka óta. Az elhagyott kunyhó volt az utolsó hely, ahol
                            nyugodtan beszélhettek tettükről, másról pedig nem tudtak volna
                            beszélni, így inkább elkerülték egymást. Véletlen volt, hogy mégis
                            találkoztak, mert a “colonel” abba a templomszerű, kerek helyiségbe
                            vezette Lothart, ahol a Vörös Liliom is táncolt. Rastignac, Tyckler és
                            Thillmann együtt voltak itt. Később Horn is betért. A hangulat nem volt
                            kedélyes, mint máskor. Az egész arab negyed különösen nyugtalan volt.
                            Egy köztiszteletben álló béna, vén arabot, akit mindenki jól ismert,
                            szétroncsolt fejjel találtak délben a Kutubia mecset előtt. Vérével
                            írták köréje az aszfaltra a félelmetes szót: thar! A béna arabot
                            Darudonnak hívták, és sokszor elvonszolta magát a kávéházig, ahol a
                            Vörös Liliom ennivalót vagy pénzt adott neki. Lys Rouge sem táncolt
                            annyi kedvvel, mint máskor. Szeme ijedten pillantott olykor a
                            bejáratra.</p>
					<p>- Csak akkor látja az ember, hogy arab, ha nagyon figyelmesen nézi -
                            mondta a colonel. - Inkább a pillantásában van valami keleti és a
                            mozdulataiban. A bőrét akármilyen párizsi nő megirigyelhetné.</p>
					<p>- De idegesebb, mint máskor - mondta Tyckler. - Micsoda művésznő! A
                            legkomolyabb európai színpadokon sikere lenne. Csak ne volnék katona! Az
                            utolsó fityingemért turnéra vinném. Dőlne a pénz. Mert ez a nő Amerikába
                            való! A Broadwayre!</p>
					<p>Horn nem szólt bele a társalgásba. Ideges volt. Többet ivott, mint
                            máskor. Később egy másik asztalhoz ült le a Vörös Liliommal.</p>
					<p>- Megtaláltad a két gyereket? - kérdezte a nőtől.</p>
					<p>- Elvittem őket valakihez, aki ismeri a tevehajcsárt. Azt a
                            bizonyosat...Ibn Razutot!</p>
					<p>- Ostobaság volt! Éppen attól az embertől kell őrizkednünk. Hol vannak a
                            gyerekek?</p>
					<p>- A Mellah felé vezető út elágazásánál egy zöldségkofa lakik, nála
                            hagytam őket, és elküldtem, hogy értesítse Ibn Razutot. Itt jön!</p>
					<p>Egy arab nő jött az asztalukhoz.</p>
					<p>- Liliom! Gyere azonnal a gyerekekért! Nem találom azt a tevehajcsárt, és
                            nem akarom ott tartani őket magamnál. Bajom lehet miattuk. Azt sem
                            tudom, kicsodák. Ha nem viszed el onnan, kiteszem őket éjszakára a
                            mezőkre.</p>
					<p>Alkonyodott. Közelgett az idő, midőn Medina kapuit lezárják. Lys Rouge
                            felállt, és indulni készült.</p>
					<p>- Nem engedlek egyedül! - mondta Horn.</p>
					<p>- Itt maradsz! Engem mindenki szeret ezen a környéken semmi bajom sem
                            lehet. Veled csúnyán elbánnak, ha kapuzárás után itt vagy.</p>
					<p>Mielőtt Horn felelhetett volna, kisurrant az ajtón. A diák azonban nem
                            tudott megnyugodni. Borzasztó félelem nehezedett rá, szörnyű
                            balsejtelem. Látta, hogy bajtársai fizetnek, nemsokára vissza kell
                            menni. Félrehívta a tanárt:</p>
					<p>- Idehallgasson, tanár úr, nem mondhatom meg, miről van szó. Gyorsan kell
                            megértenie: ha nem jövök ide vissza, mire elhangzik a kapuzáró
                            ágyúlövés, keresse meg a legelső őrjáratot, és küldje őket a Mellah felé
                            elágazó úthoz. - Választ sem várt, és kisietett a helyiségből. A sarkon
                            látta eltűnni Vörös Liliomot a kofával. Szinte futva igyekezett a
                            nyomukba. Vályogkalyibák és fatörzsek mögé bújva, ötvenlépésnyi
                            távolságból követte őket.</p>
					<p>Sötétedett. Lothar tanácstalanul állt a kávéház ajtajában. Már megszólalt
                            a takarodó kürtje is, és csak várt, hogy Horn visszajön. Az utca
                            elnéptelenedett, lomha bennszülött árnyak tűntek fel itt, is ott is.
                            Sandán nézegették az ácsorgó légionistát, Lothar kissé rosszul érezte
                            magát. Azután eldörrent Gueliz ágyúja! Most csukják be Medina kapuit.
                            Gyorsan elindult. Hol lehet az őrjárat? Horn bizonyára veszélyben van.
                            Távolabb a Quartier Réservé szabálytalan sziklakoloncokból felhalmozott
                            falai látszottak. Most jutott eszébe, hogy oda mindig küldenek patrult.
                            Sietett. Arabok, akik egy fal mellett állottak eddig, hirtelen
                            körülfogták.</p>
					<p>- Elkéstél fickó! - kiáltotta az egyik, és leütötte a sapkáját. A tanár
                            kirántotta rohamkését. Kemény tárggyal a tarkójára ütöttek, hogy
                            előrebukott. A lábak között gyorsan kisiklott, és felugrott a földről.
                            Futni kezdett. Nem üldözték. Nevetést hallott maga mögött. Futott,
                            futott. Hirtelen beleütközött valakibe: az őrjárat vezetője volt.</p>
					<p>- Nem hallottad a takarodót, részeg disznó? - recsegte a káplár.</p>
					<p>- A Mellah felé vezető úton... - lihegte - megtámadtak egy légionistát a
                            századomból... Horn...</p>
					<p>- Futólépés! ...Már látszottak a szőlőhegyek a városon kívül. A két nő
                            sietett.</p>
					<p>- Reggelig csak magadnál tarthatnád őket! - mondta a Vörös Liliom.</p>
					<p>- Egy percig sem! Nem akarom, hogy meggyűljön a bajom miattuk. - Feltűnt
                            előttük a forduló, ahol a kofa kunyhója állt. Lys Rouge megtorpant.
                            Mintha egy burnusz villant volna meg az egyik bokornál. Vagy
                            tévedett?</p>
					<p>- Siess, asszonyom! Éjszaka lesz!</p>
					<p>- Ott, mintha a kunyhód mellett...</p>
					<p>Közvetlen közelből egy arab pattant fel, és megragadta a karját. Mintha a
                            földből jönnének elő, négy-öt burnuszos arab ugrott elő az út árkából.
                            Az egyik durva kézzel megragadta a karját, Lys nagyot sikoltva
                            kirántotta magát, és visszafelé futott. Az átmenet nélkül leszálló
                            trópusi éj hirtelen homályba borult a tájra. Hallotta maga mögött a
                            futólépéseket. Nyomban elérik. Most azonban szemben vele, egy fa mögül,
                            gyors egymásutánban három lövés hangzott el, és a táncosnő mögött egy
                            nehéz test bukott a fölre. Horn! Ő lőtt a fa mögül! Nem érte volna el a
                            fát, de a fiú kiugrott eléje, és berántotta a karjánál fogva először a
                            fa mögé, azután megindult vele futva a mezőn át! Lövés dörrent
                            mögöttük.</p>
					<p>- Hasra! - kiáltotta Horn, és lerántotta a földre. Golyók füttyentek
                            felettük. Megtöltötte újra a revolverét, és egymás után négy lövést
                            adott le. Azután, a pillanatnyi szünetet kihasználva, sebesen oldalt
                            futott, merőlegesen eltérve az eddigi iránytól, hogy a sötétség oltalma
                            alatt elmeneküljön. Lys minden erejével védekezett a rosszullét ellen.
                            Horn ujjai úgy szorították a karját, hogy szeretett volna felsikoltani.
                            A burnuszos árnyak kutatva jártak ide-oda az éjszakai mezőn. Csak
                            elmosódott körvonalak látszottak. A menekülők ismét ott voltak, ahol az
                            út a város felé fordult. Most! Meg kell kockáztatni! Hirtelen
                            felemelkedtek az árokból, kiugrottak az útra, és futni kezdtek. Sűrű
                            lábdobogás hallatszott mögöttük. Beértek a Medinába levezető piszkos
                            sikátorok egyikébe. Hosszú, vén házak, sötét ablakok meredtek rájuk a
                            keskeny utca két oldalán. A letiport földbe benyomódott nagy
                            kavicsdarabok helyettesítették az úttestet, és az afrikai éjszaka
                            fullasztóan párás, forró és fojtó volt. Ha szembe jönnek, egyszerre csak
                            kettő tud a szűk utca torkolatán nyomukba érni. Talán feltarthatja őket,
                            mint egy szorosban. Lys már ájultan feküdt a földön, Horn megpróbálta
                            félkarjával felemelni, s jobbjával leadta az első két lövést. Az egyik
                            arab, nagyon zuhanva, előregurult az úton, a másik visszahúzódott. A
                            légionista fedezéket keresett. Magával hurcolta Lyst egy kőciszterna
                            mögé, amelybe esővizet gyűjtöttek. Az utca néma és kihalt maradt. Itt
                            nyugodtan megölhettek bárkit, különösen légionistát, az itt lakó
                            csőcseléknek minden oka megvolt rá, hogy távol tartsa magát mások
                            csetepatéitól. Az arabok sűrűn tüzeltek, és sok golyó koppant a
                            víztartályon. Takarékoskodva a lőszerrel, Horn is viszonozta a
                            lövéseket, hogy távol tartsa őket az utca bejáratától. Érezte azonban,
                            hogy ez csak percekre sikerülhet. Persze, Ibn Razut! Őrültség volt, amit
                            a Vörös Liliom tett. Egy golyó horzsolta a kezét, melyben a revolvert
                            tartotta. Az utca két oldalán már lopakodtak előre az árnyak. Itt a vég!
                            Elhullott társaikat fedezékül használva, nyomultak előre az arabok.
                            Ütemes lépések döngtek most Horn mögött. Éles hang hallatszott: “Halt!
                            Fix!... En joue... feu!”</p>
					<p>Horn feje felett sortűz ropogott el, és amelyik élve maradt a támadó
                            arabok közül, az eszeveszett futásban keresett menedéket.</p>
					<p>Megmenekültek!</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>A hatalmas lapályon egyetlen fűszál sem élhetett. A század a csaknem
                            víztelen Ghidi síkságon menetelt, amely a Magas-Atlasz nyugati lábánál
                            kezdődik, és mintegy ezer kilométernyire dél felé nyúlik, ahol óriási
                            mocsárrá változik, mielőtt az Atlanti-óceán partjánál bevégződne. A
                            kopár talaj kérges-salétromos felületbe görcsösödött meg az ősi lehűlés
                            idején, és nem terem meg rajta más, mint néhol a szegényes alfafű meg
                            bogáncs. Tíz hónapon át egyetlen csepp víz sem hull erre a vidékre, és a
                            hatvan Celsius állandó pokla méteres repedéseket feszít a föld testén.
                            Az enyészet csöndje borul a végtelen sík sztyeppére, mely mint egy
                            roppant kazán feneke, megsokszorozva ontja vissza a ráhulló perzselő
                            sugarakat. A halálos puszta egyhangúságát csak a hőségtől, szomjúságtól
                            megveszett hiénák és sakálok sikoltozva vágtató kis csoportja töri meg
                            néha. Délnyugat-Afrika felé itt vezet keresztül a légió útja.</p>
					<p>Lothar a végkimerüléssel küzdött. Horn nagyon szenvedett, de állta az
                            utat. A német katonai erények nála sem vallottak szégyent. Lefogyott, de
                            megerősödött. A diák lassan férfivá edződött. Rastignac lecsatolta
                            Lothar ásóját, elvette a kulacsát. Ilyen menetelésnél a legcsekélyebb
                            teher is kimondhatatlanul súlyosnak tűnik. Thillmann a százhúsz élest
                            vette át. Közben ügyesen eltakarták a tanárt, hogy a sor mentén
                            végigjáró altiszt ne vegye észre ezt az alapjában véve tilos
                            machinációt. A puskát nem tudták átvenni. A súlyos Lebelből kettőt ki
                            vállalna? Lothar így is megint erőre kapott átmenetileg. És Hoffer? Az
                            elsőosztályú fülkéhez szokott Hoffer vajon hogy bírta az utat? Különös
                            módon, az orvosi depós szekérhez volt beosztva, mint gyógyszerész. A
                            menetben két öreg gyógyszerész bandukolt félholtan, és mégis Hoffer ült
                            az árnyékos szekér mélyén, kötszerek és fiolák között, és pikétet
                            játszott az ezredorvossal. Nem valami jól bírta az utat, többször
                            panaszkodott a pokoli hőség és az elviselhetetlen menetelés miatt,
                            úgyhogy dr. Marvel végül hűsítő labdacsokat utalt ki számára. Később még
                            arra is engedélyt kért, hogy levethesse a zubbonyát, és miután a
                            törzsorvosnak csodálatos szerencséje volt a játékban, sőt Hoffer, éppen
                            mikor ezt a kedvezést kérte, hogy, hogy nem, négy ászt osztott le, tehát
                            a doktor megengedte, hogy levegye a kabátját. Az oldalfegyvert eddig még
                            fel sem vette, és a százhúsz éles töltényt egy ládába csomagolta, a
                            steril vattával és jóddal együtt.</p>
					<p>Lotharnak ismét habzott a szája. Félig önkívületi állapotban, hirtelen
                            ledobta a puskáját, és úgy ment tovább, mint egy alvajáró.</p>
					<p>Most mi lesz?</p>
					<p>Az a Tadief nevű légionista, akit Colonelnak csúfoltak, mert valamikor
                            ezredes volt, és Wrangel leveretése után került a légióba, megrázta
                            Lothart, és a fegyverre mutatott. De az csak ment. Még lehajolni is
                            képtelenség. Ki emelne fel ezen a halálos túrán egy súlyos fegyvert? És
                            ha felemeli, mit kezdjen vele? Rastignac és Thillmann összenéztek.
                            Azután Horn lehajolt, és a saját vállára dobta Lothar puskáját. Senki se
                            szólt. A szájak felhasadtak a szárazságtól. Az ivóvízét már mindenki
                            elhasználta, csak annyi volt a kulacsokban, amennyit a főzéshez kell
                            beszolgáltatni. Az egyetlen lehetőség a felfrissülésre az volt, hogy
                            félóránként megnedvesítették a zsebkendőt néhány cseppnyi vízzel, azután
                            megdörzsölték vele a szájpadlást és a gégefőt. Horn a biztos haláltól,
                            de legalábbis egy év kényszermunkától mentette meg Lothart. Tántorogva,
                            kínban vonszolta magát a két puskával. Senki sem merte vállalni a
                            terhét. Azután már másképen néztek a kis Hornra, mikor ez a tizenkilenc
                            éves diák, este hét órára, az escadronnal együtt, vállán a két puskával
                            megérkezett Namasz-Rumbába!</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>Az oázisban három teljes napot pihentek. Lothar nem köszönte meg Hornnak
                            szavakkal, amit tett. Nem is lehetett ezt szavakkal megköszönni. Kezet
                            szorított vele, és ránézett, de a szemében azzal furcsa csillogással,
                            ami a légióban csak egy szerencsétlen lateiner tekintetében jelenhet
                            meg, mert nagyon közeli vonatkozásban áll azzal, amit általában könnynek
                            neveznek.</p>
					<p>Innen a Csád-tóig már könnyebb terepen át vezetett az út. Nehézséggel
                            csak azon a rövid szakaszon kellett megküzdeni, amely a Szahara kelet
                            felé húzódó nagy, szélmarta horpadásán, az úgynevezett déli defláción
                            keresztül érintkezett az Egyenlítő Afrikával. Most már az is
                            kiszivárgott, valószínűleg Hofferen keresztül, hogy útjuk célja a Kongó.
                            Elérkezett a tizenkettedik óra, amelyben Ibrahim ben Szinzával le kell
                            számolni. Szinza tíz éve használta ki azt a körülményt hogy a Kongó
                            választóvizeinek környéke különböző államok határterületivel érintkezik.
                            Irgalmatlan rabszolgahajcsár volt, adószedő kiküldötteit jobban
                            respektálták a francia, angol vagy belga tartományi főnököknél, büntető
                            expedíciói leírhatatlanul kegyetlenek voltak, keze a londoni Cityig ért
                            el, mert titokban adófizetői közé tartoztak a gumi-, elefántcsont- és
                            fatrösztök, amelyek Leopoldville-ben csekkszámlát nyitottak a Kongó
                            koronázatlan királyának. Szinza ereje abban állt, hogy ha egyik
                            tartományban megszorították, és már-már bekerítették, akkor valamelyik
                            hegyi ösvényen vagy mellékfolyón át a szomszéd tartományba menekült, és
                            a sarkában levő francia katonaságnak előbb a párizsi követ útján a
                            bruxelles-i gyarmatügyi államtitkártól kellett volna írásbeli engedélyt
                            kérni, hogy a rablót belga területen is üldözhessék. A belgák elől angol
                            területre szökött, és ha ott szorongatták, ismét francia Kamerunban
                            bukkant fel. Ez a rabló engedélyeket adott ki és vont be, állítólag
                            többször évente megfordult Európában is, ilyenkor szmokingot hordott és
                            bankigazgatókkal barátkozott. Azt is rebesgették, hogy a helyi polgári
                            hatóságok Kongó vidékén Szinza vesztegetési pénzeiből nyaralókat
                            építenek. Tíz éven keresztül tartott Szinza félhivatalos uralkodása.
                            Ezalatt szükség is volt rá, mert az állam nem hajthatott ezrével
                            rabszolgákat az ipartelepekre, amire viszont a tőkéseknek volt
                            szükségük. Most azonban Bruxelles-ben, Párizsban és Londonban egyaránt
                            torkig lettek Szinzával. Különösen, mióta hathatósabb munkavédelmi
                            törvények megszüntették azt az állapotot, hogy rabszolgák egészségtelen
                            blokkházakba zsúfolva, ócska gyöngyökért és rongyokért robotoljanak.
                            Szinzára nem volt szükség, le kellett építeni a kiadás rovatból, és így
                            tíz év múlva végre rájöttek arra a kézenfekvő ötletre, hogy három állam
                            katonasága egyszerre is üldözheti a banditát, és akkor nem folytathatja
                            tovább ezt a “hol az olló” játékot. Az angol, francia és belga katonai
                            hatóságok közös terv alapján láttak hozzá, hogy a rablót és több száz
                            főből álló hordáját megsemmisítsék. Az angol hatóságok ötezer frank
                            jutalmat tűztek ki Szinza kézre kerítőjének, és statáriumot hirdettek
                            mindenkire, aki élelmet, rejtekhelyet ad a rablónak vagy embereinek.</p>
					<p>Ezt mind Hoffertől tudták meg, aki különben is igyekezett előnyös
                            helyzetét társai számára is kihasználni, és mire eljutottak a Csád-tóig,
                            a jód és vatta mellett körülbelül ezer darab éles töltényt szállított,
                            amivel nagyon megkönnyítette barátai sorsát.</p>
					<p>Táborozáskor együtt voltak úgy, mint mindig, de a platináról sosem esett
                            szó. Csak a szökésről beszéltek. Volt már térképük, iránytűjük, amiket
                            mind Hoffer szerzett a raktárból, ahonnan mellékesen a tiszteknek kijáró
                            cigarettafajtákkal is ellátta társait. A három veterán: Rastignac,
                            Tyckler és Thillmann nagyon óvatosak voltak a különböző tervekkel
                            szemben. Horn legszívesebben az ifjúsági olvasmányokból vett részletek
                            alapján szólt hozzá az ügyhöz, Hoffer azon a véleményen volt, hogy meg
                            kell vesztegetni néhány altisztet, vagy kártya közben leitatja a
                            törzsorvost, és magához veszi az okmányait és ruháit. Az öreg bakák
                            azonban ismerték Afrikát, és szerintük egy szerencsés alkalmat kell
                            kivárni. Azután Tyckler német dalokat énekelt, vagy klasszikusokat adott
                            elő, és előadásait általában Lothar felé fordulva fejezte be:</p>
					<p>- Mi, művelt emberek, mint ön meg én, a sivatagban sem tagadjuk meg
                            kultúránkat.</p>
					<p>Horn, Lothar segítségével, francia nyelvű leveleket írt Lys Rouge-nak,
                            aki Marakeschben várta a fejleményeket. Leveleit először impúrumban
                            írta, azután Lothar átjavította, és akkor Horn újra leírta tisztán. A
                            legfárasztóbb menetelések után is megírta gondosan kétszer a levelet,
                            mikor Lotharnak még az is kínszenvedést okozott, hogy átolvassa őket. De
                            azért nagyon lelkiismeretesen végezte a javítást.</p>
					<p>Egy angol századdal egyesülve folytatták az üldözést.</p>
					<p>...Rawson őrnagy, az angol szapőrök vezetője, Sebastian kapitánnyal
                            együtt ült a sátrában.</p>
					<p>- Most próbáljunk egyszerűen portyázni. Sajnos, úgy látom, hogy az előre
                            megállapított terveket valahogy megtudja a gazember. Őt ugyan nem fogjuk
                            megtalálni, de valahol csak ráakadunk a zsiványaira.</p>
					<p>- Nekünk azonban Szinza kell!</p>
					<p>- Szinzát pedig dobszóval nem fogják meg. Szerintem csak egy módja van a
                            sikernek: ha valaki egyedül indul neki, és valami gyanútlan helyzetben
                            hozzáférkőzhet a rablóhoz. Talán a saját emberei közül valamelyik
                            bitang, a kitűzött jutalomért... - Egy mozdulatot tett a tenyerével a
                            torka irányában, amivel jelezte, hogy mit kellene annak a bitangnak
                            Szinzával csinálni. Rawson őrnagy az angol titkosszolgálat egyik
                            legértékesebb embere volt. Az angolok most is bíztak benne, hogy elbánik
                            Szinzával. És Rawson meg is találta a célravezető eszközt. Pásztorokat
                            bérelt fel, papokat vesztegetett meg, hogy így “magánúton” jusson Szinza
                            fejéhez. Saját eszközével közelítette meg. Korrupcióval, árulókkal húzta
                            egyre szűkebbre a hurkot körülötte. Meg is mondta őszintén a
                            feletteseinek, hogy az üldöző expedícióban nem nagyon bízik. A
                            bekövetkező katasztrófa őt igazolta.</p>
					<p>Sebastian kapitány előrement a bantu négerek földjére portyázni.
                            Megállapodtak Rawsonnal, hogy egy kört írnak le, és a mangbatu erdők
                            kezdetén találkozik a két század. A Tuburi mocsárba már az utászokkal
                            együtt hatolnak be. Maga a bantu föld is kissé mocsaras, de a forró
                            égövi őserdőben nincs süppedékes tőzeglap, inkább a papiruszbozótok és
                            az áttörhetetlen hidrofilis kúszóhálózat jelzi az ingoványt. A tájék, az
                            emberek, az éghajlat, az egész környezet némán, ellenségesen, halálosan
                            fogta körül a kis francia csapatot, amely az egyetlen keskeny ösvényen
                            haladt. Ez itt valamikor Lundaország volt, a leghatalmasabb
                            fejedelemnek, Muata Javónak birodalma, és Afrika területén sehol sem
                            gyűlölik olyan babonás irtózattal, olyan fanatikus vérszomjúsággal az
                            európait, mint itt, az Ubangi-Sári őserdőben, ahol a bantuk, a
                            nyamnyamok és a törpe pigmeusok, hullamérgekkel preparált nyilaik
                            hegyén, a láthatatlan, gyorsan ölő végzetet tartják készen, minden
                            cserje, minden kőrakás mögött. És ezek a bennszülöttek függetlenségüket,
                            viszonylagos biztonságukat Szinzának köszönhették, ezért minden faluban
                            harcra kész tábort organizáltak.</p>
					<p>Lotharon a caffard jelei kezdtek mutatkozni. A caffard a titokzatos,
                            ismeretlen téboly, amely a sivatagban és az őserdőben százával pusztítja
                            a légionistákat. Melankóliával kezdődik, ami napokig, esetleg hetekig
                            tart, azután ámokfutásban tör ki, hogy társai kénytelenek agyonverni a
                            szerencsétlent. Ha sikerül megkötözni a beteget, csak a kínjait
                            hosszabbítják vele, mert agy- vagy tüdővérzésben múlik ki, órákon belül.
                            A gyógyulás egyetlen lehetősége: gyors környezetváltozás, valami, ami
                            az őserdők vagy a sivatag egyhangúságát megtöri. Sokszor éppen egy véres
                            ütközet oldja fel a kezdődő caffardot, szóval, mindegy, hogy mi, csak
                            szűnjön a csend, az egyhangúság, az órák és események azonossága, fojtó
                            melegben, lélektelen gyaloglásban. Lothar sárga halántékain
                            kopoltyúszerűen mozogtak a csontocskák, nem mosakodott, néha magában
                            motyogott, és a szeme pillanatokig üresen meredt arra, aki szólt hozzá.
                            A terebélyes, dús lombú fák izzadó bőrlevelein, halálos nagy csöndben,
                            láthatatlan fantomok nehezedtek a föld penészszagú páráiból a katonák
                            kedélyére. Ez az izzó, nedves, mozdulatlan levegő, az ismeretlen veszély
                            lidércnyomásos ómenjével rosszabb volt, mint a csontokat kikezdő reuma,
                            vagy a láz, amely kivétel nélkül minden embert borzongatott, és a sok
                            kinin, amitől állandó, láthatatlan kis harangok csilingeltek az
                            agyban.</p>
					<p>Valaki kizuhant a sorból. Azután még egy zuhanás. Honnan jöttek a nyilak?
                            Senki sem tudta. Vaktában tűz alá vették a szemközti bozótokat. Igen!
                            Sikerült! Néhány pigmeus iramodott futva lefelé a csapáson. Végre! Végre
                            valami, ami megbontja a bakancsok örökös, egyforma, tipró zaját. Vadul
                            özönlöttek le a dombról, a jól látszó kis néger falu felé. Látszólag
                            elhagyott kunyhók álltak ott. Valószínűleg a kapitány sem volt idegeinek
                            teljes ura. Nem hagyott utóvédet, nem küldött járőrt, rohamot vezényelt
                            a falu ellen. Keskeny ösvényen haladtak eddig, néhol azon is puskaaggyal
                            kellett szétverni a rotangindákat, léggyökereket. Kétoldalt a
                            járhatatlan ősrengeteg vad sűrűje szegélyezte az utat. Csak a pigmeus
                            falunál szélesedett ki gömbölyű tisztássá az ösvény. A kapitánynak
                            tudnia kellett volna, hogy ha ezen a helyen meglepetés éri, egyetlen
                            embere sem menekül élve. Ötven lépésnyire a néger falutól, a látszólag
                            kihalt kunyhók mélyéből, irtózatos tüzet nyitottak. És nem bennszülött
                            nyíllal, hanem jó, modern puskákkal, amelyekhez néhány gépfegyver is
                            járult. Az első sortűz nyílt terepen, készületlenül érte a katonákat,
                            úgyhogy egyharmad részük nyomban elhullott. De ez végleg eloszlatta a
                            caffardot, és zűrzavar helyett a legnagyobb rendet és nyugalmat idézte
                            elő. Pillanatok alatt, amennyire a szűk terepen lehetett, fedezéket
                            kerestek. Az escadron vége szép rendben megkezdte a visszavonulást, és a
                            Lebel puskák nem maradtak adósok a válasszal. Meg is úszták volna az
                            egészet a sortűz áldozataival, ha nem következik be a második
                            meglepetés, amellyel betelt a végzetük: az ösvény emelkedésén, ahol
                            lejöttek, két rögtönzött gépfegyverállás mögül, hátulról is tűz alá
                            vették őket. Be voltak kerítve, a visszavonulás elvágva, és kétoldalt a
                            járhatatlan őserdő, ahová, ha be is tudnak hatolni, a biztos halál vár
                            rájuk. A golyók jóformán minden talpalatnyi helyét elárasztották a kis
                            ösvénynek. Az egyetlen lehető pozíció néhány kidőlt fatörzs mögött, az
                            ösvény mentén kínálkozott. De meddig? Ha a veszett tüzelés eléggé
                            legyöngítette állományukat, vagy elfogy a portyázásra vitt, kevés
                            muníció, egyszerűen lemészárolják őket. Az utat már most is kék kepik
                            tarkították sűrűn, és csak innen látszott, hány halottat veszítettek
                            percek alatt. A kapitány beszüntette a tüzelést, hogy takarékoskodjanak
                            a munícióval. Régi légionista taktika szerint néhányan, köztük Tadief
                            is, a “colonel”, a golyózáporban halott bajtársaik közé kúsztak,
                            lecsatolták róluk a tölténytáskát, és az állásuk mögé dobták. Most
                            kiderült, hogy a bennszülöttek csak csalétkül szolgáltak. A falu felől
                            megindult Szinza arab és néger hordárjának egy osztaga. Meg lehetett
                            ismerni őket jellegzetes vörös turbánjukról és fehér burnuszukról. Azt
                            hitték, elfogyott a katonák muníciója. Vagy százötven méternyire
                            engedték őket. A kapitány érdeklődve figyelt a messzelátóján, s amikor
                            már elég közel jöttek, hátraszólt: “En joue...Feu!” Tűz! Rohamléptekkel
                            menekültek vissza a banditák, és most már mint dérfoltok, néhány fehér
                            burnusz is ottmaradt a szép zöld adarfűben. A tüzelés egy percre sem
                            szűnt meg mindkét oldalról. A kapitány, aki állandóan kinézett
                            látcsövével, átlőtt fejjel terült el. A káplár felemelte. “Fini” -
                            motyogta a tiszt furcsa mosollyal, és meghalt. A káplár is rábukott, és
                            tarkójából dőlt a vér. Fentről, a hátuk mögött, most már három
                            gépfegyver szólt, és valahol az őserdő fái közül is lőttek rájuk. Mint
                            rangelső, az őrmester volt a parancsnok. A “colonel” nyugodtan
                            belecsavart egy cigarettát hosszú szipkájába, finom, keskeny ujjaival
                            még meg is nyomogatta, hogy jól szeleljen, rágyújtott, és odament az
                            őrmesterhez:</p>
					<p>- Mondja, mon sergeant, igazán azt hiszi, hogy szebb halál nincs, mint
                            itt agyonpufogtatni magunkat? Non du nom un pétard!... Akkor már inkább
                            essünk el egy szép rohamban. Nem gondolja?</p>
					<p>- Mond valamit. Készek vagytok?</p>
					<p>Szuronyt szegezve megindultak. A németek átkarolták egymás vállát. Lothar
                            ment középen, és az eszeveszett golyózáporban harsányan énekeltek:</p>
					<p>In der Heimat, in der Heimat Gibt’s ein wieder,
                                wieder, wieder Wiedersehen...</p>
					<p>Egy westfáliai fiú kibukott közülük. Ez nem volt harc. Néhány bátor
                            embert kivégeztek lesből. Illetve, mégsem mindet. Talán harmincan
                            lehettek még, mikor a falu közepéből hirtelen porfelhő csapott fel,
                            dörrenés remegtette meg a földet, és szilánkokra szakadt kunyhók
                            röpködtek a levegőben. Azután még egy és még egy, Rawson őrnagy
                            szapőrjei érkeztek meg, és mivel nem tudtak elég gyorsan közeledni, egy
                            vízmosásban megszólaltatták a kis hegyi ágyút. Három lövéssel kidobták a
                            falu védőit állásukból. Az angol gyalogosok hátba kapták a dombon
                            felállított gépfegyver körüli csoportot, ezek szétiramodtak mindenfelé
                            az őserdőben. A légionisták kis csapata hatalmas ordítással rohanta meg
                            a falut, és a szanaszét menekülő rablókat, pigmeusokat öldökölték. Ez
                            már nem volt emberi, nem volt semmi harci jellege. Itt harminc
                            megdühödött, marcona ember ölt, kegyetlen elkeseredésében, halott
                            bajtársai miatt. Ilyen harcokról nem szoktak megemlékezni a légió
                            krónikái.</p>
					<p>De Ibrahim ben Szinza ismét láthatatlan maradt!</p>
					<milestone n="4" unit="endSubChapter"/>
				</div>
				<div type="chapter">
					<head>HATODIK FEJEZET</head>
					<head>Szökés</head>
					<milestone n="1" unit="startSubChapter"/>
					<p rend="head">1.</p>
					<p>- Most - mondta Rastignac. Thillmann bólintott. A harminc embert Rawson
                            útnak indította a közeli francia helyőrség, Fort Lamy felé. Ez volt az
                            alkalom! Mire összeállítják az elveszettek listáját, mire kiderülhet,
                            hogy őket csata után látták, ami nem jelenti azt, hogy az őserdőben nem
                            pusztulhattak el útközben, vagy sebek miatt, addig olyan egérutat
                            nyernek, amire ritkán van lehetőség.</p>
					<p>Másnap ahelyett, hogy észak felé indultak volna a többiekkel, estig
                            jókora utat tettek meg délnek. A támadás színhelyén egyszerűen
                            kifosztották az escadronjuk konyhaszekereit, miután az angol őrök
                            nemigen törődtek azzal, hogy mit csinálnak a légionisták saját
                            holmijukkal. A meneküléshez szükséges, elengedhetetlen feltétel ezen a
                            vidéken minden ember számára egy öszvér. Három öszvér volt a légionisták
                            kocsijánál, hármat Rastignac egyszerűen elkötött az angoloktól. Útirány
                            csak egy volt: elérni bármi áron a Szanga folyót, amely a Tuburi
                            mocsarakon túl esik útjukba, ha állandóan dél felé mennek. A Szanga
                            sebes áramlással folyik bele a Kongóba, mintegy kétszáz kilométerre
                            Brazzaville felett. A Szangán egyszerűen leúsztatnak, csónakon vagy
                            tutajjal a Kongóig, és a Kongón egy nap alatt Brazaville-ben vannak,
                            ahol azután meg sem állnak: egyenesen Matadiig sodortatják magukat, és a
                            belga Kongón biztonságban vannak. Az út legnehezebb szakasza az első
                            volt: eljutni a mocsáron és az őserdőn keresztül, egy körülbelül kétszáz
                            kilométeres útszakaszon, a Szangához. Viszont aránylag ritka kedvező
                            alkalom volt ahhoz képest, hogy egyébként a Szaharából vagy Észak-Afrika
                            rendőri és katonai hálózatán keresztül szokták a szökés lehetetlen
                            módját megkísérelni. Ha barátságtalan bennszülöttek vagy Szinza emberei
                            kezébe kerülnek, akkor még különlegesen csúnya véget is érhetnek.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Egyikük sem mondta ki, de valamennyien tudták már a szörnyűséges valót:
                            eltévedtek. Az ösvény valahol véget ért, és az elefántcsapás, amit a
                            katonai térkép jelzett, csak nem tűnt fel sehol. Olyan helyeken jártak,
                            ahol ember talán még sohasem fordult meg. Egy egész szakasz utász
                            munkáját végezték el, hogy öszvért és málhát ne kelljen elhagyniok az
                            őserdőben. Rohamkéssel, puskaaggyal törtek utat a szívós ősbozótban,
                            karvastagságú léggyökereken át, és az őserdő örökös árnya dacára,
                            elviselhetetlen volt a hőség. Több lábnyi mélységű növényi és állati
                            maradványokból képződött guano ontotta magából dúsan a bomlásból
                            megújuló életet, termeszek, élősdiek és csúszómászók tömegét. Lihegve,
                            némán, méterenként küzdötték előre magukat anélkül, hogy csak sejtették
                            is volna az irányt. Levegő után kapkodtak, ruhájukat letépte, testüket
                            összevérezte a töméntelen háncs és tüske, minden lépésnél száz karom
                            húzta vissza őket, mintha egy roppant polippal viaskodnának. Lotharral
                            alig volt bajuk. A csendes őrület tünetei mutatkoztak rajta. Néha
                            összevissza fecsegett, kacagott, ősz tincsei csapzottan lógtak a
                            homlokára, és érzéketlenül ment. Annál több vesződés volt az
                            öszvérekkel, pedig ezekre vigyázni kellett, mert akármelyik állat
                            kidőlése egy ember menthetetlen vesztét is jelentette. Innen gyalog
                            senki nem juthatott el élelmiszer- és ivóvízkészletével együtt a Szanga
                            folyóig. Hihetetlenül szenvedtek a piócáktól. Lábszárvédőjük alatt undok
                            nyüzsgést éreztek, a cipőfűző közeiből fityegtek ki imbolyogva a
                            duzzadt, sötét testek. Ehhez még hozzájárult, hogy Lothar semmit sem
                            segített, a gyönge, puha Hoffer pedig alig valamit. Délután megeredt az
                            eső, de a meleg egy fokkal sem csökkent, és a zuhogó langyos víz
                            alacsonyabbra verte a párákat, amelyek így még sűrűbbek és nehezebbek,
                            mert megtelnek a humusz fojtó szagával. Az óriási páfrányok és vastag,
                            hatalmas kininlevelek mint élő esőcsatornák öntötték rájuk a vizet. A
                            süvöltő orkánban liánok és léggyökerek csapkodtak, elszabadult gépszíj
                            módra. Iránytű és térkép segítségével igyekeztek meghatározni
                            helyzetüket, mert csak arra vigyáztak, hogy lehetőleg délnyugati
                            irányban haladjanak. Estére elértek egy elefántcsapást, de hogy ez a
                            keresett út lenne, azt csak nagy optimizmussal hihették volna. És
                            egyszer csak, valami csodával határos módon, hirtelen kibukkantak a
                            vadonból. Minden átmenet nélkül megszűnt a rengeteg, és ott álltak egy
                            dombháton. Parkszerűen elszórt bozótok, ritkás paratölgyek és kaktuszok
                            fedték a vidéket. A kandeláberszerű majomkenyérfák egy sűrűbb csoportja
                            körül végre megpihentek, kicsapták az öszvéreket legelni, és újra a
                            térkép fölé görnyedtek, halálos kimerültséggel. Valamennyien
                            ingerlékenyek voltak, nőies hisztériában vonaglott az idegrendszerük.
                            Horn egyszer csak leült, és elkezdett levelet írni Lysnek. Hoffer ezen
                            kacagott, amit a diák kikért magának, és a szóváltás hevében már-már
                            revolvert rántott. Ettől Lothart váratlanul sírógörcs lepte meg.
                            Rastignac káromkodott.</p>
					<p>- Még itt is firkálsz, mint valami hülye? Te alattomos kölyök!</p>
					<p>- Csak gyere, ha belém akarsz kötni! - kiáltotta Horn. - Még tartozom
                            neked a bemutatkozásodért.</p>
					<p>Thillmann közbevetette magát, de nem sok jóindulattal Horn iránt, inkább
                            a maradék józanságának engedelmeskedve.</p>
					<p>- Ha kitör rajtatok a caffard, valamennyien itt pusztulunk. Menjünk
                            tovább, arra a tisztásra, onnan többet látunk. Lehet, hogy már közel
                            vagyunk a célhoz - bíztatta őket Tyckler.</p>
					<p>Most már ráülhettek az öszvérekre, ami kissé visszaadta az erejüket. A
                            tisztás után szelíd lejtő következett, amely hágóvá szűkült, és bozótos
                            sztyeppben folytatódott. Az egész vidék úgy lejtett, mintha távolabb
                            folyó völgyét képezné. Jobbra, beláthatatlan messzeségben, hatalmas
                            erdőség terült el, csupa faóriás, de valahogy nem olyan sűrű és bozótos,
                            mint a dzsungel. Thillmann meglepetten kiáltott fel. Azután hosszan
                            nézett a messzelátóján, majd ámultan suttogta:</p>
					<p>- Mahagóni... Istenemre, mahagóni!... - A többiek kissé értetlenül nézték
                            a favágót. - Olyan kincs van itt előttünk, olyan mérhetetlen vagyon,
                            amilyenről fogalmatok sincs!</p>
					<p>Társai mérsékelt lelkesedéssel vették tudomásul ezt a kétes értékű
                            szerencsét. Egy jó gázlót, rendes utat nagyobb örömmel fogadtak volna,
                            de Thillmann mintegy szuggeráltan meredt a beláthatatlanba húzódó
                            erdőségre.</p>
					<p>- Sok pénz kell hozzá... Nagyon sok pénz. Szép csatornát vágni innen a
                            legközelebbi mellékfolyóig, ahonnan leúszna a fa Kongóhoz, és ott
                            arannyá válna. Az erdő ontaná a milliókat...</p>
					<p>A legdrágább, téglavörös, fényes, puha Toona Serrata és a sok óriási
                            Yarrah, amilyent eddig csak Ausztráliában leltek, mozdulatlanul meredt
                            rájuk a hegynek húzódó erdőség felől.</p>
					<p>Hajnalra elérték a Tuburi mocsarat. Innen még pontosan százharminc
                            kilométernyi útjuk volt a folyóig.</p>
					<milestone n="2" unit="endSubChapter"/>
				</div>
				<div type="chapter">
					<head>HETEDIK FEJEZET</head>
					<head>Dráma a dzsungelben</head>
					<p>A televényes föld alacsonyra vert párájának fojtó, füstszerű
                            nyújtódzásában folytatták útjukat. Piros virágú oleanderek, őskaktuszok,
                            kávécserjék és dús mimózasövények pompáztak a szívós, zöld iszapban. De
                            mindenütt síri magányosság, halálos csend. Ez az őserdő mocsara. A
                            levegő és a víz mérgezett. Fojtó, kék ködön keresztül, ibolyaszínűen
                            borong a nap, és roppant hevétől izzik, forr az olajosnak tetsző
                            sárréteg. Állat nem jár ide inni, madarat nem látni. Csak nagy, fekete
                            vízikígyók siklottak néha, és a bambukfák bolyos, keménypapírszerű
                            levelei furcsa zörejjel mozdultak meg az áthaladó kis karaván felett.
                            Élelmiszerkészletük fogytán. Akárhogyan is osszák be: hat ember számára
                            kevés. Az öszvéreket is kíméletesen kellett használni, ami
                            meghosszabbította az utat. Órákig nem szóltak semmit, és ha mégis
                            beszéltek, csak rövid, ingerült szavakat váltottak. Ehető vad errefelé
                            nincs, és hiába is lenne, mert puskát, töltényt, mint felesleges terhet,
                            régen eldobtak. Pedig a legelső bennszülött faluban sok élelmet és pénzt
                            kaphattak volna érte. A mocsár egyre puhább és süppedékesebb lett
                            alattuk. Több méter magas, sziklás ösvényen vezetett tovább az út. Itt
                            történt a katasztrófa. Az egyik öszvér hirtelen megbotlott valami kőben,
                            és rövid, halálos, sikoltó nyerítés után, másodpercek alatt eltűnt a
                            hínárban.</p>
					<p>Dermedten álltak meg. Thillmannban volt annyi lélekjelenlét, hogy a másik
                            rémült öszvért megragadja a zablájánál. Nem mertek egymásra nézni.
                            Valamennyien lebámultak a gyűrűző iszapra, mintha csodát várnának a
                            halálos mélységtől, hogy esetleg visszaadja az öszvért. Azután
                            kisimultak a gyűrűk. Percekig álltak így. Rastignac váratlanul egész
                            nyugodtan szólalt meg:</p>
					<p>- Itt most már lefelé vezet az út. Elsősorban menjünk a sziklákról sík
                            helyre.</p>
					<p>Csüggedten haladtak vagy félórát, míg újra leértek a mocsár járható
                            folytatására. - Megállni! - parancsolta Rastignac. Mindnyájan érezték,
                            hogy most valami ijesztő fog történni. - Idehallgassatok! Csak öt
                            embernek van öszvére, és hatan vagyunk. Ha egyikünk itt marad, akkor
                            talán az élelmiszer is elég lesz a többinek. Sorsot fogunk húzni. Aki
                            veszt, az megpróbál innen visszajutni Fort Lamybe, vagy végez magával.
                            Tudtok más megoldást?</p>
					<p>- Nem - mondta Thillmann. Mikor az öszvér leesett, magával rántott egy
                            embert is a mélybe. Hoffer nem szólt semmit, de a félelemtől szinte
                            elájult. Tyckler egykedvűen húzta meg az egyik öszvér hasa alatt a
                            szíjat. Lothar egy lapos kövön ült, és valamit rajzolt a sárba,
                            hallotta, amit beszéltek, de jóformán meg sem értette. Horn nyugodt
                            volt, tudta: ennek így kell lenni. Felírták mind a hat nevet egy
                            papírra, betették a kepibe, aztán odavitték a távolabb ülő Lotharhoz,
                            hogy ő döntse el a sorshúzást. A saját nevét húzta ki a kalapból. Csend
                            volt. A tanár felállt, és révetegen ment néhány lépést. Ujjaival párszor
                            végigszaladt kócos hajfürtjei között. Horn elfordult. Iszonyatos volt az
                            egész, mint valami rossz álom. Felébredni! Felébredni! Hoffer, aki
                            szinte beleőrült a másodpercekbe, amíg a tanár kihúzta a cédulát, az
                            egyik öszvér mellett állt, görcsösen magához ölelte az állat fejét,
                            közben sírt. Thillmann, Rastignac és Tyckler a földet nézték. Lothar a
                            mellette álló öszvérről levett egy ásót. Megemelte, nézegette, azután
                            összeszorított szájjal odament a háttal álló Holmhoz, és fejbe ütötte.
                            Ha lett volna némi ereje, megöli a fiút, de a gyönge ütés csak a bőrt
                            szakította fel. Horn megfordult. Rajta is úrrá lett a caffard. Nem itt a
                            mocsárban! Nem maradni itt egyedül! Belevágott a tanár arcába, hogy az
                            hanyatt zuhant, azután felragadott egy követ, és nekiugrott.</p>
					<p>A következő pillanatban Lothar bizonyára szétlapult fejjel maradt volna
                            ott, de Rastignac, akinél a caffard Horn elleni régi gyűlöletét és a
                            tanár iránti szeretetét két egyforma értékű szenvedéllyé fokozta,
                            gáncsot vetett, hogy a diák felbukott a kővel együtt. Hoffer tébolya az
                            igazság felé hajolt, és közbe akarta vetni magát.</p>
					<p>- Mit akar attól a fiútól? Miért őt bántják?! - de mielőtt elérhette
                            volna a küzdőket, Thillmann visszalódította az öszvérhez:</p>
					<p>- Lapulj, vagy megdöglessz!</p>
					<p>Horn sem volt már a gyenge újonc, ezt Rastignac az első ökölcsapás után
                            érezte. Foggal, körömmel, ököllel, hörögve és marcangolva verekedtek.
                            Végkimerültségük kiegyenlítette a Rastignac javára előnyösebb
                            erőviszonyt, és a szívós kis német átkapta a gorilla nyakát, derekával
                            lökött egyet rajta, miközben a könyökhajlásába préselt fejet lerántotta;
                            Rastignac, a testének hossztengelye körül megfordulva, háromlépésnyire
                            repült, és mikor fel akart állni, olyan rúgás érte orrán, száján, hogy
                            ájultan fekve maradt. A német fiú eltorzult arccal, lihegve nézett
                            körül. Rastignac nem mozdult. Most hátulról, mikor már a küzdelem után
                            mint győztes állt ott, ugyanazzal a kővel, amit ő ejtett el, tébolyult
                            sikollyal Lothar csapta fejbe. A kő súlya kevés erővel is szörnyű ütésre
                            volt képes. Horn nem rogyott le. Vérző fejjel ugyan, de elkapta Lothar
                            nyakát. Most a biztos helyzeteket kedvelő, alattomos Thillmann ökle
                            csapott le rá, és miközben elvakultan tántorgott, a favágó nyugodtan még
                            kétszer főbe sújtotta. Csak most zuhant le Horn eszméletlenül.
                            Ugyanekkor Rastignac feltápászkodott. Szótlanul nézték egymást
                            Thillmann-nal. Azután a favágó elismerően bólogatott:</p>
					<p>- Ez a fiú vitte volna valamire.</p>
					<p>Rastignac szétzúzott arcát tapogatta, és odanézett a cafatokra tépett
                            ruhájú, mozdulatlan Hornra, akinek csendesen szivárgott a vér a
                            fejéből.</p>
					<p>- Gyerünk - mondta.</p>
				</div>
				<div type="chapter">
					<head>NYOLCADIK FEJEZET</head>
					<head>Élőhalottak</head>
					<p rend="head">1.</p>
					<p>Az élőhalottak azt a keskeny nyomtávú vágányt építették, amely az egykori
                            Német Kamerun francia protektorátus alá került részeit a régi Francia
                            Kongóval kötötte össze. Ennek a kis ipari vágánynak a felépítése a
                            következő munkákat igényelte: elsősorban a legkönnyebb és
                            legkellemesebb munkát, a kőtörést, azután a sok emberáldozatot kívánó
                            őserdőirtást, a majdnem lehetetlen erőfeszítést igénylő terracementek
                            építését. Itt volt a világ leggyilkosabb klímája. Évente harminc-negyven
                            milliméter eső esett, és a meleg sohasem szállt le negyven fok alá, de
                            gyakran emelkedett ötven fölé. A munkásverbuválást Afrikának erre a
                            részére tiltotta a törvény. Hogy mégis hogy készültek itt vasutak,
                            töltések, műutak és erőművek? Van rá elegendő munkaerő, és miután a
                            halálozás rendkívül nagy, elegendő utánpótlás is. Egyszer csak kiderül
                            sok bennszülött faluról, hogy lakói évek óta nem fizetnek adót. Hogy
                            ezek az emberek nem tudják, mi az az adó, sohasem látnak pénzt,
                            kukoricalisztből és apró vadakból táplálkoznak? Ez igazán nem mentség.
                            Adóhátralékukat ledolgozzák a Victoria-Brazzaville vasút építésénél.
                            Azután ott vannak a bűnöző légionisták. Ezek a kötelességmulasztók. Akik
                            nem tudnak ügyelni a sivatagban felszerelési tárgyaikra, leisszák
                            magukat, és elmaradnak a csapattól, békés polgárokat pofoznak fel. A
                            Compagnie Discipline büntetőosztagaihoz beosztott légionisták zefíreknek
                            hívják. És van egy közmondás, amely szerint ha sok a munka, sok a zefír,
                            ha kevés a munka és több a harc, akkor kevesebb a zefír. Szóval, a
                            szociális és a stratégiai körülményektől függ, hogy a légionisták
                            többsége verejtékezve vagy vérezve pusztul-e el. Hogy hogyan csinálják a
                            katonából a zefírt? A tisztek és az altisztek tudják ezt a titkot. Olyan
                            könnyű a légionistát szabálytalanságon érni, amely ismétlődés esetén az
                            oráni haditörvényszék elé juttatja. Ha azután a zefírekhez kerül, akkor
                            vége. Élőhalott. Bennszülöttekkel összezsúfolva, férges, piszkos
                            barakkokban, testet-lelket rothasztó éghajlatban, bikacsökkel ellátott
                            őrök felügyelete mellett, napról napra veri a követ, gyúrja a vályogot,
                            hordja a sziklát, és a legkisebb vétségért olyan büntetést kap, hogy
                            másnap nem tudja állati munkáját tökéletesen végezni, ezért újabb
                            büntetés jár, amitől súlyos gyengeség lép fel. Mennél nagyobb a
                            büntetés, annál rosszabb a munka, és mennél rosszabb a munka, annál
                            szigorúbb az újabb büntetés, míg az utolsó energiafoszlányocska is
                            kiremeg a testéből, és egy kőrakás tövében vagy bikacsök alatt véget
                            érnek a szenvedések. Kórház, orvosi ápolás itt nincs. Dolgozni és
                            megdögleni; ez a biztos sors. Álomkór, malária, vérhas, tífusz, mérges
                            kígyók, caffard, naponta szedik áldozataikat. Még a felügyelők és az
                            altisztek is büntetésből kerülnek ide, és csak úgy maradhatnak itt, ha
                            érzéketlen vadállatokká válnak. Szemükben az alkohol és a dizentéria
                            sárgás, piszkos homályával járnak a nyüzsgő roncsok között. Idegtépő,
                            egyhangú szolgálatukat csak az emberkínzás, a végletekig sanyargatott
                            áldozatok szenvedése teszi változatossá. Kőhalmokon zörögnek a
                            kalapácsok, recsegő indákat csapkodnak a balták, csikorgó tengelyeken
                            szállítják a homokot. Délben egy marék rossz főzelék, másfél liter víz
                            és esetleg egy darabka rossz szagú hal. Közben elkészül a hatalmas
                            szakasz Libreville-ig, ahol az Ogovén keresztül vashidat kell verni a
                            vonal számára, és itt már a krokodilok is szedik áldozataikat. Két év
                            alatt a teljes létszám kétszer cserélődött fel anélkül, hogy egyetlen
                            ember is felmentést kapott volna büntetése alól. A halál adott
                            felmentést valamennyinek.</p>
					<p>“Horn csata közben ellenség előtti állásból dezertált, felszerelését
                            elhagyta, és kétszázötven kilométernyire Fort Lamytól, a negyedik
                            felderítő escadron a Tuburi mocsarakban foglyul ejtette. A hadbíróság
                            bűnösnek mondotta ki... és három év travaux-ra ítélte. Büntetését a
                            Victoria-Brazzaville vasút Compaginie Discipline-jénél kell
                            kitöltenie.”</p>
					<p>... És Horn, Libreville felett, a 110 km-nél belépett az élőhalottak
                            sorába.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>“Nem akarok meghalni! Nem akarok meghalni!” - ezt ismételgette magában.
                            Szétrombolt idegrendszerrel, félőrülten került ismét vissza.
                            Elhatározta, hogy ki fog szabadulni az élőhalottak közül. Igen, neki
                            innen meg kell menekülnie, és azután felkeresni őket. Akik leütötték a
                            mocsárban, elbántak vele, mint egy veszett kutyával. A caffard még ott
                            égett a testében, ott világított tébolyult fénnyel a szemében. Mint a
                            mészárosok! Körülfogták és letaglózták őt! Őt, aki megosztotta velük a
                            vagyont! Aki hordta Lothar puskáját a sivatagon át! Nagyon fog itt
                            vigyázni magára. Valami szisztémát eszel majd ki, ápolja a testét,
                            takarékoskodik az erejével, vigyáz, hogy ne kerüljön büntetés alá. Igen!
                            Igen! Kiszabadul innen, és azután sorra felkeresi őket. Lotharnak
                            bemászik éjjel az ablakán, és megfojtja, Rastignacot bunkóval veri
                            agyon. És a többit is... Olyan rögtöni teljesülést kívánó, irtózatos
                            bosszúszomj kínozta, hogy szinte belehalt. Horn, a diák, az ember, az
                            idealista ott maradt a mocsárban fekve. Aki most ide, az élet mélységes
                            fenekére visszazuhant, annak a szívében már nem volt érzés, az agyában
                            nem volt emberi gondolat, csak a bosszú fogalmát tartotta meg mindabból,
                            amit húszéves koráig megismert. Útközben még kicsempészett egy levelet
                            az egyik őre, hajdani bajtársa. Megígérte, hogy postára adja. Nem a
                            nőnek szólt. Lys Rouge iránti szenvedélye is elmúlt, mint minden érzés,
                            ami nemes volt benne. Lothar nővérének címére írt, ahol a tanár
                            kisleánya nevelődött. Dupla borítékba tette a levelet, és azt írta fölé:
                            “Kérem juttassák el sürgősen Lothar tanár kezeihez.” A levélben ez állt:
                            “Nem haltam meg! Ki fogok szabadulni innen, és kegyetlen bosszút állok.
                            Elsősorban magát ölöm meg, irgalmatlanul és hidegvérrel. Ebben biztos
                            lehet. Horn.”</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>A hídépítőknél dolgozott. A legnagyobb megfontolással osztotta be minden
                            mozdulatát, és kerülte a legcsekélyebb szabálytalanságot is. Ha
                            lesújtott rá a bikacsök, serényen igyekezett eleget tenni kínzójának.
                            Éjjel szuggesztív erővel kényszerítette magát, hogy megszokja a férgek
                            csípését. Azután nyolcadmagával a hegyoldalba került, külön kis
                            kalyibába. Követ fejtettek. Itt csak este, a végzett teljesítmény után
                            ellenőrizték munkájukat, és egy bennszülött hordta fel a táplálékot. Az
                            egyik közülük meghalt kígyómarástól.</p>
					<p>- Idehallgassatok! - mondta fegyenctársainak Horn. - Tüntessétek el a
                            tetemet, és amíg nem fedezik fel, hogy hiányzik, elvégezzük az ő
                            munkáját is, és egy adaggal többet eszünk naponta.</p>
					<p>Két nap múlva megint meghalt egy. Tetemét a magas sziklaplatóról a rohanó
                            Ogovéba dobták. Most már egész kielégítő mennyiségű élelmük és italuk
                            volt. Horn minden reggel egy hatalmas sziklakolonchoz ment, amelyet
                            megemelt. Miután három halott élelmével javult fel a kosztjuk, két hét
                            múlva derékig emelte a mázsás sziklát. Mikor inspekció jött, egyszerűen
                            azt jelentették, hogy délben még mind a három munkás velük dolgozott. És
                            akármilyen posztra került, meghonosította ezt a rendszert: halottat csak
                            akkor jelenteni, ha felfedezik az eltűnését. Addig naponta megosztani a
                            tápláléktöbbletet. A bosszú caffardja leleményessé és rendszeressé
                            tette. Nemcsak jobb kézzel verte a kavicsokat, amelyek verejtéktől és
                            feltört tenyerek vérétől voltak nedvesek, hanem bal kézzel is, hogy
                            egyenletesen izmosodjék. Nem nézte, mit eszik, csak minden lehető módon
                            táplálékot szerzett, mert tudta, hogy ez itt az egyetlen lehetőség
                            ahhoz, hogy megmenekülhessen. Nem dohányzott, nem ivott bort, a
                            néhanapján kijáró kapadohányt és vasárnapi vörösboradagját becserélte
                            kenyérre, gyümölcsre. Stréber lett és hízelkedő, alattomos és
                            képmutató.</p>
					<p>Egy év múlva, mikor a legtöbb vele egy időben érkezett fegyenc
                            múmiaszerűen lefogyott, vagy nyomorultul elpusztult, Horn öt kilóval
                            lett nehezebb, és a hatalmas sziklakoloncot már majdnem vállmagasságig
                            emelte. Rendszeresen tüntette el közeléből halott bajtársait, elvégezte
                            a szerencsétlenül járt munkáját, és megette a napi adagját. Egy délelőtt
                            feltörte a depót, ügyesen behatolt, gyógyszereket lopott, és elásta,
                            hogy legyen elegendő kininje, mert a büntetőtáborban gyalázatos volt
                            minden egészségügyi intézkedés. Reggel és este légzési gyakorlatokat
                            tartott, és éjszaka, álmában újra meg újra megölte valamelyiket az öt
                            közül. Midőn a nedves évszakban a rengeteg esőtől az irtózatos hőségben
                            pállottan gőzölgött a föld, és lázas, bélhurutos árnyalakok lézengtek
                            körülötte, Horn egy reggel a hatalmas sziklakoloncot a feje fölé emelte,
                            és úgy tolta ki a magasba, hogy két könyöke egy vonalba került a
                            vállával.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>Egy év múlt el.</p>
					<p>Talán az őrmesternek feltűnt, hogy valaki egyre erősödik, míg a többiek
                            elhalnak, lehet, hogy véletlen volt: Hornt beosztották a
                            mocsárlecsapoláshoz. Itt nem segített lelemény. Millió és millió szúnyog
                            között, térdig iszapban, csöveket lerakni; egyértelmű volt a halálos
                            ítélettel. Másnap kellett indulni. Éjszaka volt. Horn agya lázasan
                            dolgozott. Megszökni... Lehetetlen. Beteget jelentsen? Kikötik. Beteg
                            itt nincs, csak munkás vagy halott. Ez volt az első éjszaka, amikor nem
                            aludt, amikor nem kényszerítette magát, hogy pihenjen. Őrszolgálaton
                            volt. Kétségbeesetten töprengett. Öncsonkítás... Váratlanul, maga sem
                            tudta, hogyan, eszébe jutott a Vörös Liliom. Hónapok óta ez volt az első
                            éjszakája, amikor néhány emberi gondolat is feltámadt benne megint.
                            Vajon mi lehet Lys Rouge-zsal? A fénykép most is ott volt a zsebében.
                            Sohasem nézte meg ezt az alapjában véve utálatos felvételt. Pedig Lys
                            Rouge azt mondta, hogy ha egyszer igazán kilátástalan helyzetbe kerül,
                            nézze meg a képet. A gonosz Ghut hatalma ettől megtörik. Egész valójával
                            már régen ennek a gonosz szellemnek a hatalmában volt. Ahogy vizsgálta
                            belülről önmagát, most egész határozottan konstatálta, hogy nem ember
                            már, hanem démon, legalábbis könyörtelen démonok tartják megszállva, és
                            ez a szívós egészsége tulajdonképpen lelki betegség. És, mintegy
                            visszakívánkozva eltemetett régi énjéhez, kivette zsebéből a Vörös
                            Liliom fényképét, kibontotta a papírból, amelyet még Marakeschben
                            csukott össze az emlék felett, és nézte.</p>
					<p>Nézte...</p>
					<p>Azután előrenyújtotta a nyakát, kimeredt a szeme és úgy nézett.
                            Izgalmában elfulladt a lélegzete... Igen! Lys Rouge fényképe segített
                            rajta!</p>
					<p>Egy hónap múlva a kormányzó büntetésének hátralevő idejét kegyelem útján
                            elengedte, és beosztotta újra az ezredéhez, rendes katonai
                            szolgálatra.</p>
					<milestone n="4" unit="endSubChapter"/>
				</div>
				<div type="chapter">
					<head>KILENCEDIK FEJEZET</head>
					<head>Helyőrség a Kongónál</head>
					<milestone n="1" unit="startSubChapter"/>
					<p rend="head">1.</p>
					<p>Az oráni katonai bíróság hitetlenkedve csóválta fejét, mikor a Compagnie
                            Discipline parancsnoka jelentette, hogy egy büntetés alatt álló
                            közlegény vállalja a másfél év előtt kiderítetlenül maradt emlékezetes
                            gyilkosság megoldását, a kormányzósági palotában megölt tisztet
                            illetően. Megjegyzés: a közlegény e bejelentés előtt igen rossz
                            szolgálati beosztást kapott, ezért ő maga, Lorion százados nem sok
                            hitelt ad szavainak. A legényt mindenesetre őrizetben tartja, felsőbb
                            utasításig, és ha misztifikált, úgy intézkedni fog szigorú büntetése
                            iránt.</p>
					<p>Az elnök minden lelkesedés nélkül mutatta meg a titkosszolgálat
                            ezredesének a különös jelentést:</p>
					<p>- Ezek a fickók sokszor azért, hogy néhány napra elkerüljenek a
                            munkahelyükről, a kötelet is megkockáztatják.</p>
					<p>- Én sem fűzök különösebb reményt a dologhoz. Valami igazi
                            légionistaötlet rejtőzik mögötte - mondta az ezredes -, a fickót
                            mindenesetre hozassa ide, Oránba, de vasra verve, mert lehet, hogy jó
                            szökési alkalomban bízik útközben. Az ottani kihallgatását ebben a
                            kényes katonai ügyben semmi esetre sem lehet foganatosítani. Az ördög
                            nem alszik, és ezek a légionisták már csináltak meglepetéseket.</p>
					<p>...Horn ott állt az oráni katonai ügyészség egyik termében, az ezredes
                            előtt.</p>
					<p>- Nos? Mit tudsz? És honnan tudod? Vigyázz ember, mert nagyon esztelen
                            tréfába fogtál, ha bolondot járatsz velünk. Akarsz leülni?</p>
					<p>- Nem vagyok fáradt, mon colonel. Amit tudok, ahhoz nem értesülés útján
                            jutottam. Kezembe akadt ez a régi újságfoszlány, amelyben le van írva a
                            bűntény, és azt ígérik, hogy aki felvilágosítást ad a kiviteléről, az,
                            ha büntetés alatt áll, kegyelemben részül. Mon colonel! Engem aznap a
                            mocsarakhoz küldtek dolgozni. Én reggelig töprengtem, és megoldottam a
                            gyilkosság rejtélyét.</p>
					<p>Az ezredes felemelkedett, és haragtól villogó szemmel nézett rá.</p>
					<p>- Szóval mégis! - kiáltotta. - Mégis egy átkozott tréfa, és kísérlet a
                            kötelesség alól való kibújásra!</p>
					<p>- Hallgasson meg, mon colonel! Ezt ön megteheti akkor is, ha csaló
                            vagyok! Egy perc ez esetben sem számít!</p>
					<p>Az ezredest meglepte a nyugodt, határozott hang. Visszaült, és néhány
                            másodpercig figyelmesen nézte az előtte álló, feketére sült, elszánt,
                            csontos embert. Cigarettára gyújtott.</p>
					<p>- Szóval, te azt hiszed, hogy amit egy ország rendőrsége, minden
                            szakértője, a hadvezetőség és a titkosszolgálat együtt nem tudtak
                            kideríteni hónapokon keresztül, azt te, fickó, megfejtetted?</p>
					<p>- Azt hiszem, mon colonel.</p>
					<p>Az ezredes uralkodott magán.</p>
					<p>- Beszélj.</p>
					<p>- Muhat két gyermekével, az egyik tizenkettő és fél, a másik kilencéves,
                            a gyilkosság előtt két nappal szökött meg a védőőrizetből. Így áll ebben
                            az újságban. A helyőrségnek csak egyetlen kis ablaka volt, az is ráccsal
                            ellátva, még a legsoványabb ember sem fért be rajta. A tisztet a szúrás
                            hátulról érte, a veséjénél. Ezt összegeztem. Mit gondol, mon colonel, ha
                            valaki hátulról gyilkol, az miért vesén szúrja az áldozatát ahelyett,
                            hogy egyszerűen a szívébe döfné?</p>
					<p>- Nem értek a gyilkoláshoz.</p>
					<p>- Én engedelmével, igen. Küldjön ki egy embert, mon colonel, és lehet
                            hogy még most is megtalálják a kis szellőztetőablak külső kilincsén azt
                            a vékony, de erős kötelet, amelyet a tett elkövetése után egyszerűen
                            leszakítottak. De valószínűleg a csomója és egy kis darabkája ott maradt
                            rajta. Ha ezt a kötelet megtalálja az emberük, akkor intézkedjen, mon
                            colonel, hogy a szemközti mecset imámját, mint tettestársat, nyomban
                            letartóztassák.</p>
					<p>Az ezredes egy papírvágókéssel döfködte az előtte fekvő mappát.
                            Gondolkodott. Azután csengetett.</p>
					<p>Az altiszt jött be.</p>
					<p>- Vegyék le a bilincset erről az emberről. Egy katonai őrjárat menjen ki
                            a Suradja mecsethez, mindenkit, aki ott tartózkodik, vegyenek őrizetbe.
                            - Azután a csuklóit dörzsölő, megszabadult Hornhoz fordult. - Te velem
                            jössz. Vagy kívánsz előbb még valamit? </p>
					<p>- Egy cigarettát, mon colonel.</p>
					<p>...Az ablak külső kilincsén megtalálták azt a csomóra kötött, vékony
                            kötelet. Az ablak alsó sarkában egy egész kis darabot gyémánttal
                            kivágtak.</p>
					<p>- Itt kívülről bedugtak egy drótot, amely horogban végződött, felnyúltak
                            vele a kilincsig, és lehúzták úgy, hogy az ablak kinyílt - magyarázta
                            Horn. - Felnőtt nem fért volna be az ablakon, de egy sovány tizenkét
                            éves gyerek igen. A szemközti mecsetből vékony kötéllel hurkot dobtak a
                            kilincsre és megerősítették a túlsó oldalon is. Egy gyerek itt este
                            nagyon könnyen átjuthatott észrevétlenül húsz-harminc gyors fogással.
                            Azután kivágta az üveg sarkából ezt a szilánkot, és dróttal felnyitotta
                            belülről az ablakot. Muhat kisfia valószínűleg elég sovány volt ahhoz,
                            hogy beférjen az ablak közepébe vert egyetlen rács és a fal között.
                            Azután elbújt. És természetes, hogy dereka táján szúrta le a tisztet,
                            mert egy kisfiú, ha magasabbra emeli a kezét, nem tud erőt kifejteni.
                            Így is hihetetlenül erős gyereknek kellett lennie, akit sokáig
                            készítettek elő erre a bűncselekményre. A gyilkosság után egyszerűen
                            elzárta belülről az ajtót, újra kimászott az ablakon, azt kívülről
                            becsukta, visszakapaszkodott a kötélen a mecset tornyába, a kötelet
                            megrántották, hogy elszakadt, de a bogot nem tudták eltávolítani az
                            ablak kilincséről, viszont a vizsgálat figyelmét kikerülte.</p>
					<p>A tisztek csendben álltak körülötte. Az ezredes szólalt meg először:</p>
					<p>- És erre mind magadtól jöttél rá? Hogyan?</p>
					<p>- Hónapokkal ezelőtt egy táncosnő fényképét csomagoltam be ebbe az
                            újságba. Azon az éjjelen, mikor tudtam, hogy másnap a mocsarakba kell
                            mennem, elővettem a fényképet, és közben megpillantottam ezt a hírt.</p>
					<p>- Megmutatta az újság oldalt, amelyben a Vörös Liliom fényképe volt.</p>
					<p>A tisztek nem mertek egymás szemébe nézni. Ők vezették a vizsgálatot és a
                            rendőrség politikai osztályának a főnöke, aki szintén jelen volt, de
                            jobban szeretett volna másutt lenni. Az ezredes, a társaság iránti
                            malíciából, megkérdezte Hornt, hogy hány éves.</p>
					<p>- Húsz leszek, mon colonel.</p>
					<p>- Hol voltál, mikor a gyilkosságot elkövették?</p>
					<p>- Bel Abbesben feküdtem az ezredemmel.</p>
					<p>...Horn csak azt hallgatta el, hogy őt is érte derékmagasságban egy
                            szúrás attól a szokatlanul erős gyerekkéztől, és azon az éjszakán, midőn
                            kicsomagolta a fényképet, és megpillantotta a kormányzóság hirdetményét,
                            valahol a sötétben hirtelen felvillant előtte a Di Djemma el Mansur föld
                            alatti folyosójában a feltűnően sovány gyerek gyűlölköző szeme, az
                            öngyújtó lobbanásnyi fényénél.</p>
					<p>Két hét múlva visszahelyezték az ezredéhez, hogy további szolgálati
                            idejét letöltse. Hátralevő büntetését kegyelem útján elengedték.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Először bel Abbesbe került, és két hétig élvezte népszerűségét, amit egy
                            szemfüles újságírónak köszönhetett. Valami kiszivárgott a történtekből,
                            és az ezredesnek nem volt kedve hozzá, hogy letagadja az igazságot.
                            Különösen, miután az elfogott pap töredelmes vallomása egyezett Horn
                            megfejtésével. Különben is minden alkalmat megragadtak, hogy a légió
                            legfőbb ügynökségét: a romantikus reklámot, működésbe hozzák. Tízezer
                            szörnyű névtelen hulla csak egyszerű statisztikai adatként lett kezelve,
                            de egy hőstett, valamelyik feljebbvaló nagylelkű gesztusa, egy jól
                            sikerült humoros katonacsíny, amit megbocsátottak, egy közlegény ritka
                            karrierje olyan ügyesen került dobra, hogy a légió legendás hírének
                            mágnese tömegeket csaljon lépre. Ezért nem sajnálták a fiatal Horntól
                            sem a dicsőséget. Az már nem került újságba, hogy bel Abbedsből
                            elindították az újraszervezett escadronjához, amit a megmaradt harminc
                            emberből egészítettek ki, és Fort Lamyba egyéves helyőrségi szolgálatra
                            osztották be. Szóval, a legendás hős a legelhagyatottabb,
                            legcivilizálatlanabb Kongóhoz került. És mintha a régi történet
                            játszódna le újra útközben, a Bar el Ghazal völgyében, az escadron
                            egyesült Rawson őrnagy szapőrjeivel, hogy üldözzék Szinzát, akinek képe
                            még mindig ott függött egyes feltűnő pálmák törzsén.</p>
					<p>...Horn őrségben állt. A völgy hűs csendjében néha távoli vadállatok
                            hörgése hallatszott, és álmukból felriadt kakaduk felelgettek rá vissza
                            rikoltozva. Az alang-alang fű kesernyés illata nehezedett a levegőre, és
                            a pálmák széles sötét levelei olykor összezördültek a tovalopódzó majmok
                            fürge árnyai mögött. Egyszer csak észrevette, hogy Rawson őrnagy áll
                            mellette. Nem is hallotta, ahogy jött, csak feltűnt, mintha a földből
                            nőtt volna ki. Cigarettázott.</p>
					<p>- Maga az a bizonyos Horn, aki egy éjszaka alatt megoldotta az oráni
                            gyilkosság rejtélyét. - Nem kérdezte, állította.</p>
					<p>- Si, mon commandant.</p>
					<p>- Magáról sok érdekest hallottam. - Cigarettázott. - Német, persze...
                            Hány iskolája van?</p>
					<p>- A gimnáziumi érettségin elbuktam, mon commandant. Ezért álltam be a
                            légióba.</p>
					<p>Az őrnagy megkínálta egy cigarettával.</p>
					<p>- Őrségben vagyok, mon commandant.</p>
					<p>- Rágyújthat. A felelősségemre. Kétféle katona van, az egyik, amelyik a
                            fegyelmezettsége révén ér el valamit, a másik, aki az esze miatt. Az
                            utóbbiak nálam elkövethetnek kisebb szolgálati vétségeket. - A saját
                            cigarettájáról adott tüzet. Ősz, okos arcú kis emberke volt az őrnagy. -
                            Szóval, a szülői pofonok keménysége elől menekült ide. Hát ez
                            piramidális. Azt hiszem, Afrika nem is olyan rossz hely magának. Angol
                            szolgálatban még többre is vihetné - tette hozzá kissé jelentős
                            hangsúllyal. Azután rátette a fiatalember vállára a kezét, és a szemébe
                            nézett. - Mit tenne maga például, ha megbíznák ezzel a
                            rablóüldözéssel?</p>
					<p>- Semmi esetre sem üldözném így, ahogy mi: dobszóval.</p>
					<p>- Ugye?! - mondta diadalmasan Rawson. - Gratulálok, fiam. Isten áldja meg
                            - és továbbment. Finom léptei alatt megreccsent a száraz gally, azután
                            eltűnt.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>Fort Lamy helyőrsége az őserdő belsejében, egy kis erődítésben volt; a
                            malária, az álomkór, az izzó trópus fő fészkének közepén. Heteken
                            keresztül soha semmi sem történt, ami megzavarta volna az egyhangúságot,
                            az alkonyatkor lezuhanó trópusi zivatart, a fülledt mosogatórongy-szagú
                            nappalok párás forróságát, a komor, mozdulatlan, dús fakoronák tömegét,
                            vadállatok éjszakai koncertjét, madarak kajdácsolását, az afrikai
                            garnizonélet idegsorvasztó, fulladt tespedését. Boldogan lesték azt a
                            kis motorzúgást, amivel minden hat hétben egyszer leereszkedett az erőd
                            mögötti irtványra a postarepülőgép, hogy sietve továbbszálljon erről az
                            elhagyott vidékről. Elkínzott fejek, vágyakozó pillantások követték
                            hosszú spirálisát, amellyel a rossz starthelyről felemelkedett.
                            Szolgálat jóformán alig volt. Az erőd kapujától ötvenméternyire
                            eltávolodni komoly életveszélyt jelentett. Hevertek az ágyakon,
                            tébolyult gépiességgel végezték a paquettage-t, ődöngtek az udvaron, és
                            csak a folytonos alkohol tette elviselhetővé ezt az életet. Volt, aki
                            valamiféle nyelvet tanult, a másik vallásos munkát kezdett írni, míg egy
                            éjjel üvöltve követelte, hogy feszítsék keresztre, mert ő a Megváltó. A
                            fiatal orosz tizedes fejbe lőtte magát a kantinban, egy szájharmonika
                            szomorú melódiája közben. Tadief, a “colonel”, megjelölt falevelekkel
                            pasziánszozott naphosszat.</p>
					<p>Horn most már jól ismerte a menekülés útját, erős volt,
                            akklimatizálódott, és eddigi élményeihez képest aránylag könnyű lett
                            volna megkísérelni a szökést. De...</p>
					<p>De a kötéltáncos, ha egyszer lezuhant a magasból, és összeforrtak törött
                            tagjai, nem képes többé végigmenni a dróton. Nem bírta rászánni magát.
                            Egy teljes évig naponta készült a szökésre. Megvolt a felszerelése,
                            összegyűjtött elegendő élelmiszert, és egy szomszédos törzs főnökétől
                            két öszvért is tudott volna szerezni. Azután este a megfigyelősáncon
                            elnézett a távolba, amerre a Tuburi mocsarak feküsznek a dzsungelen túl.
                            A sok titokzatos, mozdulatlan, nagy fakorona dús lombozattömbje
                            mozdulatlanul csillogott a holdfényben, és Horn szívét fájó emlékezés
                            préselte össze. Nem mert szökni...</p>
					<milestone n="3" unit="endSubChapter"/>
				</div>
				<div type="chapter">
					<head>TIZEDIK FEJEZET</head>
					<head>Szabadulás</head>
					<p>Azután magától jött az alkalom. Ugyanúgy, ahogy egyszer régen, még a
                            körülmények is hasonlatosan. Az angol szapőrök újra nyomában voltak
                            Szinzának, és Fort Lamy rádióértesítést kapott, hogy induljon délkelet
                            felé, lehet hogy így útját vágják a hordának. A csapat azon az ösvényen
                            menetelt, amelyen valamikor a hat elszánt ember keresett szabadulást. De
                            egy jól felszerelt csapat könnyebben és gyorsabban halad előre, így
                            negyvennyolc óra alatt elérték a fennsíkot, amely alatt a Tuburi
                            mocsarak kénhidrogénes bűze terjengett. Messze, a túlsó hegyoldalban,
                            igen... igen... Horn tisztán látta, ahol a mahagónierdő volt, most apró
                            pontok nyüzsögtek, egy daru acélkunyhója szaladt a levegőben valami
                            gépalkatrésszel, és távolabb, tompa dörrenéssel, kirobbantott sziklák
                            röpültek szanaszét. Más is megtalálta a kincset érő erdőt?... Az tisztán
                            látszott, hogy csatornamunkálatok folynak. A térkép után ítélve,
                            valószínűleg a közeli Lon folyócskát akarják erre vezetni, hogy a
                            mocsáron át faúsztató összeköttetést létesítsenek a távoli Szanga
                            folyóval. Akkor majd úgy, ahogyan Thillmann mondta, a fa leúszik a
                            hegyről, és a Kongóhoz érve arannyá válik. Hipnotizáltan meredt a
                            hegyhát horpadásában dolgozó, apró, mozgó alakokra... Istenem! Innen
                            igazán egy macskaugrás már a Szanga folyó, amelyről akár egy
                            lélekvesztővel lesiklana a Kongóig... Négy nap alatt Bananában lehetne.
                            A tenger partján...</p>
					<p>- Mondja, sergeant, ott a hegyhátban kik dolgoznak? - kérdezte az
                            őrmestert.</p>
					<p>- Valami erdőirtás lehet. Ördög tudja, hogy kicsodák. Az már angol
                            terület. Itt a völgyben a határ.</p>
					<p>De hiszen!... Hiszen akkor ők nagyon ostobák voltak. Nem kellett volna
                            feláldozni senkit, nem kellett volna az öszvér sem. Milyen őrületesen
                            egyszerű, milyen nevetséges volt ez az egész tragédia, ami velük
                            történt. Csak le kellett volna futni itt a völgybe és át a dombra. Ott
                            már angol területen vannak, biztonságban. Szeretett volna nevetni vagy
                            sírni, visszaforgatni az idő kerekét ahhoz a lidércnyomásos naphoz ott a
                            mocsárban, mikor az öszvér lezuhant, és a visszaforgatott időben mindent
                            megváltoztatni.</p>
					<p>Éjszaka, hason csúszva hátrafelé, lassan távolodott a tábortól. A hold
                            későn kelt. A túlsó hegyoldal mögött már látszott a hosszú, ezüstszínű
                            derengés, a lejtő tisztásain úgy emelkedik ki a fák délibábszerű,
                            hatalmas fehérségéből, mintha mély tóban állnának, de a völgyre még
                            sötétség borult. Sebesen futott le, néha bukfencezve gurult, majd újra
                            talpra állt. Most már fuss vagy fizess! Letépett magáról minden
                            felszerelést, és szétdobálta a bozótok között, mert ha travaux-ra is
                            ítélik miatta, mindegy; de a hatlövetű bulldog revolvert nem dobta el.
                            Ha elfogják, pontot tesz egy golyóval a kaland végére. Így ért le a
                            völgybe. A fehér izzás időközben egyre szélesedett, és a szemközi
                            erdőségek mind nagyobb területen csillogtak, ragyogtak ettől a
                            sugárzástól, amely e pillanatban még a glóbus másik féltekéjén fénylő
                            hold reflexe volt csupán. Most... Csak néhány száz méter futólépés...
                            Hirtelen hasra vágódott. Jobbra, pár száz méternyire egy másik lejtőn
                            árnyak mozognak. És... Elállt a szívverése! Kepik! Francia katonák!
                            Talán határőrök! Vagy egy másik portyázó különítmény? Szeretett volna
                            beleharapni a földbe, ahogy lapult. Óvatosan kúszott tovább. Azután
                            görnyedten, fedezéket keresve, szaladt előre. Most, mindössze
                            tízlépésnyire, bricsesznadrágos, francia lovastiszt tűnt fel, közvetlen
                            előtte.</p>
					<p>Egyszerre torpantak meg. Legegyszerűbb lenne lőni, gondolta, de itt a
                            völgyben ez úgy visszhangzott volna, mint az ágyúlövés. A tiszt hirtelen
                            kihúzta magát, és három lépéssel közelebb jött.</p>
					<p>- Közlegény! Nevezze meg a századát!</p>
					<p>- Negyedik század, mon adjutant! Őrjáratban vagyok.</p>
					<p>- Hazudsz! Hol a fegyvered?! Indulj előttem! En avant!</p>
					<p>Ebben a pillanatban hirtelen elrúgta magát a földtől és odazuhant a
                            tisztre, hogy mind a ketten felborultak. A tiszt azonban meglepően erős
                            volt. Horn, aki vassá edzette minden izmát, döbbenten érezte, hogy
                            ellenfelében emberére talált. Pedig sürgős lett volna, hogy
                            továbbjusson, mert a távolban feltűnt kepik tulajdonosai bizonyára
                            máris keresik a hadnagyukat. A zuhanás után egy ökölcsapás érte, amitől
                            kis híján eszméletét veszítette, azután nyolcvanöt kilójával együtt a
                            tiszt úgy dobta fel magáról, mint valami labdát. A derekát erősen
                            beleütötte egy fába. Baromi erő volt ebben a tisztben, de Horn sem ért
                            kevesebbet a küzdelemben. Máris visszacsapott, és most szabályos
                            bokszharc kezdődött. A francia horogütése elcsúszott, a fülét súrolva,
                            és kivédte a német jobbkezes groschéját, de nem tudta fogni Hornnak azt
                            a balkezes egyenesét, amibe egész testsúlyával beledőlt úgy, hogy a
                            tisztnek orrcsontja, foga törött bele, és megszédült egy pillanatra. Ez
                            elég volt ahhoz, hogy Horn elkapja a nyakát, és egyetlen szorítással,
                            mintha a motor gyújtómágnesét törte volna el, szinte megbénítsa
                            ellenfelét. Újra lecsapott, most már teli horogütéssel; a tiszt
                            állkapcsa hangos recsegéssel tört el, de ebben az irtózatos kínjában is
                            rángatta a fejét, és két karjával magához húzta a légionistát, hogy az
                            ne tudjon ütni. Így álltak, arc az archoz, lihegve, egy másodpercig. És
                            most a hegy felett gyorsan, de méltóságteljesen felúszott a mennyboltra
                            a teljes hold, szinte fényszóróizzással árasztva el a tájat. Ebben a
                            fényben pillantotta meg először Horn küzdőtársának arcát, közvetlen maga
                            előtt. Egy lélegzetvételnyi ideig zsibbadtan állt, azután jobbjával még
                            erősebben szorította meg ellenfelének a torkát, baljával átkarolta a
                            nyakát, megmarkolta az arcát, és szörnyű erőfeszítéssel ellenkező
                            irányba rántotta. A francia tiszt csak egyet sikoltott, miközben tört
                            nyakcsigolyával, holtan zuhant a földre, Horn lábához.</p>
					<p>Ibrahim ben Szinza volt!</p>
				</div>
			</div>
			<div type="group">
				<head>MÁSODIK RÉSZ</head>
				<div type="chapter">
					<head>ELSŐ FEJEZET</head>
					<head>A második</head>
					<milestone n="1" unit="startSubChapter"/>
					<p rend="head">1.</p>
					<p>Scribe felügyelő a folyóparti lebujokban próbálta megtalálni a
                            Nyulacskát. Az, hogy két napja hiába keresi, már igazolta előtte, hogy
                            jó nyomon jár. Nyulacska szereti a lebujokat, vidám, könnyelmű fiú, és
                            ha sehol sem lehet megtalálni, akkor vaj van a fején. A Paradicsom
                            tulajdonosa szerint lehet, hogy nincs is Londonban, mert napok óta nem
                            látta. Ezt a besurranó tolvajt azért hívták Nyulacskának, mert alacsony
                            termetéhez mérten rendkívül nagy fülei voltak. Ahogy legutóbb Bradford
                            főorvos lakását rabolta ki egy várakozó páciens, nagyon emlékeztetett
                            Nyulacska módszerére. Scribe még elhatározta, hogy átmegy a folyó túlsó
                            partjára, talán a Zöld Boszorkánynál több szerencsével jár.</p>
					<p>- Halló, Scribe! Jobb whiskyt nem talál Londonban, mint ezt?</p>
					<p>A folyami rendőrség egyik tisztje, Grantley tért be a lebujba grogot
                            inni. Miután szolgálata idekötötte az alsó rakparthoz, nem volt más
                            választása, ha megszomjazott, mint e lebujok egyike. De nagyon
                            csodálkozott, hogy a citybeli rendőrség gourmand hírében álló
                            felügyelője whiskyt igyon ezen a helyen.</p>
					<p>- Mondja, Grantley - mondta a köpcös kis felügyelő, aki minden formaságot
                            gyűlölt, még a köszönést is. - Nyulacskát nem látta?</p>
					<p>- Hogy a fenébe ne. Tavaly én fogtam el szaharincsempészésért.
                            Kiszabadult már?</p>
					<p>- Kétszer is. Szóval, azóta nem látta. Hm... Akkor átmegyek a túlsó
                            partra is.</p>
					<p>- Ha elkísér ide a rakpartőrségre, átviszem a motorossal. Ellenőrző
                            körúton vagyok.</p>
					<p>- Nagyszerű! Gyerünk.</p>
					<p>Lementek a kerület kikötő kirendeltségéhez. Egy őrmester jött eléjük.</p>
					<p>- Van valami újság, Croft? - kérdezte Grantley.</p>
					<p>- Semmi, sir. Egy órával ezelőtt holttestet fogtunk ki, értesítettük a
                            sérülési osztályt.</p>
					<p>- Nos - fordult Scribe-hez a fogalmazó -, átvigyem a másik partra, a Zöld
                            Boszorkányhoz?</p>
					<p>- Várjon, magát nem érdekli a holttest?</p>
					<p>- Itt a folyó partján van úgy, hogy kettőt is fognak ki egy éjjel.</p>
					<p>- Hm... Öngyilkosságról van szó?</p>
					<p>- Úgy látszik. Szabályszerű Temze-hulla, részben felbomlott állapotban, a
                            külső erőszak nyomai nélkül - szólt az őrmester, mint valami
                            látlelet.</p>
					<p>- Nem csinálna hatásköri kérdést, Grantley - mondta Scribe -, ha én,
                            city-állománybeli létemre, megtekinteném? Nézze, ha holttest van a
                            közelben, azt nekem látni kell. Épp fordítva van nálam, mint másnál: nem
                            tudok aludni, ha nem láttam.</p>
					<p>- Ugyan, Scribe! Micsoda beszéd ez régi barátok között! Akár le is
                            fényképezheti!</p>
					<p>A halott a kis faház mellett feküdt, újságpapírral letakarva, Scribe
                            figyelmesen megnézte.</p>
					<p>- Mióta szolgál maga, Croft? - mondta az őrmesternek.</p>
					<p>- Tizenkét éve.</p>
					<p>- Hm... Csodálom, hogy őrmester lett. Nálunk a Cityben az őrmesterek meg
                            tudnak különböztetni egy sétapálcát egy vadgalambtól. Ugyanis körülbelül
                            annyi a különbség a maga halottja és egy vízbefulladt között. Ezt az
                            embert a vízbe dobták, miután már nem élt. A főnököm, Connor főfelügyelő
                            azt szokta mondani, hogy nem lehet senki jó detektív anélkül, hogy rossz
                            orvos ne lenne egyben. - Jól megvizsgálta a halott arcát zseblámpájával.
                            - Nézze meg a szemét, barátom. Nyoma sincs a vérömlésnek, amit fulladás
                            esetén látni. Az arca egyáltalán nincs elszíneződve, és a mellkasa
                            sehogyan sem emlékeztet vízi holttestre.</p>
					<p>- Mégsem látok külsérelmi nyomot - mondta Grantley.</p>
					<p>- Maga szerint a külsérelmi nyom ott kezdődik, ha az áldozat fejét
                            lakatos veri szét? Honnan tudja, hogy nem itattak vele arzént, nem
                            törték el a gerincét? Egyáltalán, megnézték már tüzetesebben a tetemet?
                            Azt hiszem, nem lesz jelentés belőle, ha citybeli ember kigombolja a
                            kabátját ennek a halottnak. Connor meg szokta engedni még azt is, hogy
                            letartóztassanak embereket nálunk.</p>
					<p>- A parti rendőrség nem ismeri a központ és a City piszkolódásait.
                            Tegyen, Scribe, amit jónak lát, csak fel ne boncolja, amíg a bizottság
                            nem jött ki - mondta Grantley.</p>
					<p>A köpcös felügyelő nehézkesen letérdelt a halott mellé jól vasalt
                            nadrágjában, szép, barna felöltőjében a sárba és kigombolta a halott
                            kabátját. Néhány másodpercig valamennyien csendben, mozdulatlanul
                            meredtek a tetemre. Azután Scribe begombolta a halott kabátját, felállt
                            és izgatott, de hivatalosan határozott hangon mondta:</p>
					<p>- Az ügy a Cityre tartozik, mert összefüggésben áll egy igen nagy
                            bűnténnyel, amelynek kiderítésére szabad kezet kaptunk a
                            belügyminisztériumtól. Azonnal telefonálok Connor főfelügyelőnek. Addig
                            senki sem nyúlhat a halotthoz.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Connor reflektorfényben nézte meg a halottat. Kabátja alatt szúrás nyoma
                            látszott, amely valami vékony eszköztől, valószínűleg tőrtől származott.
                            Korát nem lehetett meghatározni. Átnézték a zsebeit, de sem tárgyat, sem
                            írást nem találtak nála. A szúrásnak kimeneti nyílása is volt, hátul a
                            lapocka alatt.</p>
					<p>- Nézze, Scribe - mondta Connor -, érdekes ez a zseb. Ruhája, fehérneműje
                            már eléggé szétfoszlott az áldozatnak, de azt hiszem, intelligensebb
                            polgárember lehetett. Itt, a felső zsebnél, nézze ezt a két-három fakó
                            helyet. Olyan ember volt, aki állandóan töltőtollat és csavaros ceruzát
                            hordhatott itt, és az irón vagy a töltőtoll biztosítócsatja alatt kissé
                            kikopott a szövet. Csavargó, napszámos nem hord magával töltőtollat.</p>
					<p>Együtt mentek vissza Scribe-bel a rendőrségi autón.</p>
					<p>- A hullaházban holnap, boncolás előtt, még egyszer alaposan megnézem.
                            Intézkedjék, hogy a halott ruháját hozzák be hozzám. Jelen leszek a
                            boncolásnál is. Hol tegyem le?</p>
					<p>- Most már a kapitányságnál, főfelügyelő úr. Egy óra múlva kezdődik a
                            szolgálatom.</p>
					<p>- Az ördögbe is, Scribe! Ne packázzon az egészségével. Az embernek aludni
                            is kell. - De már újra visszakalandozott gondolatban a gyilkossághoz. -
                            Tudja, Scribe az az érzésem, hogy nehéz ügy előtt állunk. Ez az eset még
                            jobban megerősít abban a feltevésemben, amit a főkapitány-helyettes oly
                            mereven visszautasít: ennek a tőrrel való gyilkolásnak közvetlen köze
                            van a “Nagy Ügyhöz”. Ez a második ilyen halálos szúrás.</p>
					<p>- Ne haragudjon, főfelügyelő úr, de én nem látom az összefüggést. Ön
                            általában nagyon szűkszavú ember, örülök, hogy velem sokszor kivételt
                            tesz, és most kérem, magyarázza meg, miért gondolja ezt?</p>
					<p>- Elsősorban a gyilkosság módja.</p>
					<p>- De hiszen senki sem tudja, hogy milyen fegyverrel ejtik ezeket a
                            keskeny sebeket.</p>
					<p>- Gondolja? No jó. Itt vagyunk, Scribe, leszállhat. Viszontlátásra.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>Hajnalodott. A piszkos, tejszínű derengésben még egyre szitált az apró
                            szemű eső. Connor a városon kívül lakott egy villában, de mielőtt
                            hazaért volna, kiszólt a sofőrnek, hogy álljon meg, és visszaküldte az
                            autót, hogy gyalog folytassa útját. London nyugati városrészének
                            villanegyede felé a rossz hírű Knightsbridge környékén kellett
                            áthaladnia. A Horned Owl klub ablakai világosak voltak. Miután Connor
                            szükségét érezte, hogy egy csésze erős kávét igyon, nyugodtan
                            becsöngetett a rossz hírű klubba. Nem ijedtek meg tőle az ilyen helyen,
                            mert ritkán fordult elő, hogy vendég minőségében letartóztatott volna
                            valakit. Ilyenkor szemet hunyt, ha kisebb bűnözőket, Londonból kitiltott
                            egyéneket fedezett fel. Még szóba is ereszkedett velük, és úgy tett,
                            mintha nem tudná, hogy az illetőt szívesen látnák a rendőrségen. Connor
                            sokszor engedett futni, szabályellenes módon, kis bűnösöket, ha úgy
                            érezte, hogy nem tisztán aljas indok vitte őket bűnbe. A főfelügyelő
                            orvos volt. A dél-afrikai Johannesburgban végezte az egyetemet, és
                            katonatiszt lett az angol gyarmati hadseregben. Miután leszerelt,
                            belépett a rhodesiai rendőrség idegenellenőrző osztályára. Ezzel
                            tulajdonképpen azt az útját készítették elő, amely rövidesen a Scotland
                            Yardhoz vezette. Mint rendőrfelügyelőt helyezték át arra az osztályra,
                            amelyen a Dél-Afrikában szolgált detektívek teljesítettek szolgálatot, a
                            Londonban működő gyarmati bűnözők hathatósabb üldözése végett. Ő fogta
                            el a nagy “Kymberley” gyémántok rablóit, akiket öt éven keresztül hiába
                            keresett Európa rendőrsége. De rövidesen újabb sikere volt, szintén nem
                            gyarmati ügyben. Amikor a Scotland Yard rendes állományába került,
                            félévi zseniális és roppant erőfeszítéssel megtisztította Londont a
                            legnagyobb kábítószercsempész bandától. Szemében valami szelíd, szomorú
                            jóság ült. Nem volt még öreg, de haja, érdekes módon, a fej közepén,
                            négy ujj széles részen, teljesen ősz volt. Bátorsága és ereje a
                            ponyvaregényhős detektívek mintaképévé tehette volna. Különben
                            hallgatag, kissé melankolikus kedélyű ember volt, finom, csendes és
                            határozott.</p>
					<p>Mikor a klubba lépett, már alig néhányan voltak csak együtt, kései
                            fennmaradók. Connor senkivel sem törődött, leült az egyik sarokba, és
                            csendesen itta a feketéjét. Hirtelen figyelmes lett egy nőre, aki nem
                            sokkal távolabb ült, egy idősebb kopott külsejű férfival. Ez a férfi
                            olyan kopott volt, hogy még a nem túlságosan előkelő Horned Owl klubban
                            is feltűnt toprongyosságával. Amellett az arca, a mozdulatai, az egész
                            lénye azt mutatták, hogy finom, művelt ember lehet, bár volt valami
                            markáns és durva is napbarnított arcában. A lány, akivel ült, egészen
                            fiatal volt, nem lehetett több húszévesnél. Nagyon ideges volt, és
                            feltűnően sokat dohányzott. Ha most izgalmában többet is szívott, mint
                            általában, azt máris megállapította Connor, hogy e nőre a legjellemzőbb
                            egy olyan nagyfokú dohányzási szenvedély, ami még férfiaknál is túlzott.
                            Két-háromszor megragadta a férfi kezét, azután sírva is fakadt. Úgy
                            látszik, eredménytelen volt a kísérlete, hogy rávegye valamire a
                            mellette ülőt. Végül izgatottan felugrott és elsietett. A másik ember
                            nyugodtan ülve maradt. A nő közvetlenül Connor asztala előtt haladt el,
                            nagyon feldúlt arccal és kisírt szemmel. A detektívfelügyelő orrcimpái
                            megmozdultak. “A legfinomabb Atkinsont használja” - állapította meg
                            magában. Nagyon drága parfüm, általában a leggazdagabb emberek
                            vásárolják. A nő ruhája finom volt és ízléses, látszott, hogy előkelő
                            szalonban készítették. Hogy kerül ide ez a nő, aki valószínűleg
                            valamelyik gazdag londoni család tagja? Connor utánasietett. Tudta jól,
                            hogy a Knightsbidge környéke ebben az órában nem a legalkalmasabb hely
                            egy jobb társadalmi osztályból való nő számára. Meglepetéssel látta hogy
                            a nő nincs egyedül. Valaki várta a kapuban. Tipikus jassz. Együtt
                            siettek át a Horned Owl klub előtti elhagyott téren, és izgatottan
                            vitatkoztak. Alig értek a sarokra, a csirkefogó erőszakos lett,
                            követelődzött, megragadta durván a nőt, aki rémülten nézett szét, de
                            segítségért kiáltani nem mert. Végül a kis tolvaj mellbe taszította,
                            elragadta retiküljét, és futásnak eredt. A nő kísérletet sem tett, hogy
                            védekezzék, vagy visszaszerezze a holmiját, állva maradt ott, gyorsan
                            rágyújtott egy cigarettára, mert, úgy látszik, az öngyújtóját és a
                            cigarettatárcáját nem a retiküljében, hanem a kabátzsebében hordta.
                            Azután elsietett ellenkező irányba.</p>
					<p>A csavargó végigszaladt a tér mentén, és befordult a legközelebbi
                            mellékutcában. Itt azonban valahonnan egy hatalmas nyakszirtcsapással
                            megragadták a gallérját.</p>
					<p>- Hoppla! Állj csak meg, Nyulacska! Hová olyan sürgősen kora reggel! -
                            mondta Connor barátságosan, de úgy fogta a kezébe került nyakat, mintha
                            a marka acélesztergapad lenne.</p>
					<p>- A fene egye meg! Ez az én formám! Mikor a legártatlanabb vagyok, éppen
                            akkor futok neki a főfelügyelő úrnak.</p>
					<p>- Csakugyan olyan ártatlan vagy? Ezt a futást egészségügyi testmozgásnak
                            tekintsem?</p>
					<p>- Új kalapom van. Tetszik látni, hogy új kalapom van, és nem szeretném,
                            ha megázna.</p>
					<p>- Látom, hogy új kalapod van. Szürke nyúlszőr, fekete szalaggal. Hm...
                            Ilyenről olvastam a leltárban, amit a főorvostól rabolt holmikról vettek
                            fel.</p>
					<p>- Tessék elhinni, hogy ma reggel igazán olyan ártatlan voltam...</p>
					<p>- Igen. Nálad elég ártatlan dolog, ha csak egy retikült lopsz. Na
                            gyerünk, gyerünk! Vedd elő gyorsan, mert kiverem a fogaidat. - Átvette a
                            retikült, és zsebre tette, azután megindult. A jassznak nem is kellett
                            szólni, ment mellette engedelmesen, tudta, hogy szökéssel kár lenne
                            próbálkozni.</p>
					<p>- Kinek adtad el a holmit?</p>
					<p>- Hát... nagy részét... Marlow-nak, de igazán “hidegre tesznek”,
                            főfelügyelő úr, ha megtudják, hogy “köptem”. Tetszik tudni... már
                            elpanaszoltam főfelügyelő úrnak, nem vesznek fel egy lakatosműhelyben
                            sem, mert rovott múltú vagyok, és ha nem adok a nővéremnek pénzt, akkor
                            veri a kislányomat.</p>
					<p>- Hazug szemét vagy! A kislányodat a múlt héten felvették Lady Birkham
                            menhelyére.</p>
					<p>A csavargó szomorúan ment mellette. Lassan reggel lett, és egyre közelebb
                            értek a City-rendőrség épületéhez.</p>
					<p>- Hogy kerültél ismeretségbe ezzel a hölggyel?</p>
					<p>- A... A izé... Valakit keresett a linkek között... A sofőrjük révén
                            kerültem hozzá... A sofőrrel valamikor ugyanabban a műhelyben
                            dolgoztunk, és bemutatott a kisasszonynak, aki egy Tadief nevű alakot
                            keresett... Én hoztam össze vele. Egy Lothar nevű milliomos tanár
                            leánya.</p>
					<p>- És kicsoda ez a Tadief?</p>
					<p>- Isten bizony, nem tudom. Valami link. Mindig van pénze, sokat
                            kártyázik, és félnek tőle, mert jól verekszik. Érdekes fickó. Úri
                            vagány. És nagyon éhes voltam. Most mindenütt bujkálok, tegnap óta nem
                            ettem, gondoltam, a retikülben lesz annyi, hogy ehetek. A City-rendőrség
                            kapuja elé értek. Nyulacska úgy lehorgasztotta a fejét, hogy hosszú
                            fülei bánatosan lógtak. Connor odaadott neki egy schillinget:</p>
					<p>- Eredj a fenébe...</p>
					<p>Nyulacska boldogan sietett el, és már fel is ugrott egy arra siető
                            autóbuszra.</p>
					<p>Connor a szobájába ment. Éppen idejében érkezett. Még jóformán le sem
                            vette a felöltőjét, mikor megszólalt a telefonja, a főkapitány titkára
                            beszélt. Legyen szíves átjönni hozzá megbeszélésre. Connor előbb
                            megnézte figyelmesen a retikült. Ez az indolenciája szokta olykor
                            sérteni a feletteseit, amellyel a legsürgetőbb parancsokat is nyugodtan
                            és lassan teljesítette. A retikülben egy revolver volt a legszembetűnőbb
                            tárgy. Ezenkívül pénz zsebkendő, tükör, kompakt, festék és hasonló női
                            holmik, köztük egy fényképes autóvezetői igazolvány. Maga a retikül a
                            legfinomabb szürke kígyóbőrből készült, két furcsa fiola volt benne.
                            Megszagolta. Aether aceticus volt az egyikben. Ezt a nők arra
                            használják, hogy a körömlakkot eltávolítsák. A másik fiolában körömfestő
                            oldat volt. Ezenkívül kis bőrerszényt talált még a holmik között. De a
                            bőrerszényben nem volt pénz, hanem apró gyöngyök. Első pillanatban
                            látszott, hogy nem valódiak. Értéktelen, színtelen kis gyöngyök voltak,
                            elzárócsat nélküli zsinórra fűzve, nem is hamisítványra emlékeztettek,
                            hanem játékgyöngyökre, amiket a gyerekek szoktak felfűzni. Elzárta a
                            retikült a fiókjába.</p>
					<p>A főkapitány-helyettesnél kis csoport ült együtt. Gallon tanácsos Bodley
                            főtanácsos, Scribe és Matthew felügyelők, a főkapitány-helyettes és
                            végül E. M. Mackenzie, akit a gyarmatügyi minisztérium delegált, hogy a
                            rendőrség nyomozását ebben a sok tekintetben politikainak látszó ügyben
                            irányítsa. Ez a zseniális ember, aki a legjobb referenciákkal
                            rendelkezett, nagyon elütött a londoni detektív típusától, beleértve a
                            legfinomabbakat is. Választékosan, de nem feltűnően volt öltözve,
                            harisnyája, nyakkendője, zsebkendője színben harmonizáltak ingével,
                            ruhájával, kesztyűjével. A modora túl finom volt és rendkívül udvarias,
                            de egy kissé kimért, mint az olyan embereké, akik sima érintkezési
                            módjuk barikádja mögül figyelik meg az ellenséget anélkül, hogy ők maguk
                            csak egy pillanatra is előjönnének a fedezékből. Az arca talán túl
                            halvány volt, és fiatalos is, ahhoz képest, hogy régi embere volt az
                            afrikai katonaság titkosszolgálatának. Azok közé a legbizalmasabb
                            feladatokat végző emberek közé tartozott, akikből mindössze három-négy
                            van a titkosszolgálatban, s akiket csak Rawson ezredes ismer
                            személyesen, és csak a legindokoltabb, legválságosabb esetekben nevezik
                            meg magukat más hatóságok előtt. Némelyik egy életen át sohasem veszi
                            elő az igazolványát. Rawson ezredes, mielőtt megkezdte volna Indiában
                            töltendő szabadságát, kiküldte Mackenzie-t a londoni rendőrség
                            segítségére. A titkosszolgálat tisztje egy államtitkárral is felér a
                            rendőrségen. Jelentései közvetlenül a minisztériumba mennek fel, és e
                            jelentések alapján nagy orrokat osztogatnak, előléptetéseket és
                            kitüntetéseket adományoznak. Ezért a főkapitány-helyettes konyakkal,
                            cigarettával és szendvicsekkel tette meghittebbé a máskor oly rideg
                            tanácskozást. Most kissé ideges volt, mert bosszantotta, hogy Mackenzie
                            kapitányt és az egész tanácsülést váratja Connor. Végre jött.</p>
					<p>- Bemutatom Connor főfelügyelőt Mackenzie kapitánynak. - A kapitány
                            mosolyogva felemelkedett:</p>
					<p>- Csak jót hallottam önről, Mr. Connor, és örülök, hogy végre munkatársak
                            lehetünk. Connorban, sajnos, minden érzék hiányzott az ünnepélyes
                            formaságok és a rendőrség érdekeit szolgáló előzékenység iránt.
                            Barátságosan biccentve, röviden kezet fogott a kapitánnyal, azután a
                            főnökéhez fordult:</p>
					<p>- Azt hiszem, jó lenne néhány iratot kikérnünk a dél-afrikai
                            rendőrségtől.</p>
					<p>A főkapitány-helyettest bosszantotta ez az egykedvűség.</p>
					<p>- Részletkérdésekre később is sor kerülhet. Ön Mackenzie kapitány
                            irányítása mellett fog nyomozni, a Nagy Ügyben, és szeretném, ha
                            meghallgatná az utasításait.</p>
					<p>- Készséggel, sir, készséggel - mondta Connor egykedvűen. Nem is látszott
                            bosszankodni a bántó alárendelés miatt, és leült az egyik karosszékbe. -
                            Remélem, Mackenzie kapitányt nem zavarja, ha néhány szendvicset fogok
                            közben enni, ugyanis csak egy üres feketét reggeliztem.</p>
					<p>- Ó, csak parancsoljon, csak parancsoljon, főfelügyelő úr.</p>
					<p>- Meleg van - mondta a főkapitány-helyettes, és kénytelen volt zubbonya
                            gallérján kinyitni a csatot, mert úgy érezte, hogy mérgében megüti a
                            guta Connor flegmája miatt. Mackenzie sokkal nagyobbstílű ember volt,
                            semhogy bosszankodott volna. Úgy látszott, inkább imponált neki a
                            detektív.</p>
					<p>- Kénytelen vagyok a főkapitány-helyettes úr szavait kiigazítani,
                            egyáltalán nem kívánom önt irányítani a nyomozásban, inkább a
                            segítségére számítok - mondta udvariasan Mackenzie.</p>
					<p>- Kérem, kérem, szavaknak sohasem tulajdonítok jelentőséget. A fő, hogy a
                            bűnügyet felgombolyítsuk, és örülni fogok, ha a kapitány úr irányítása
                            ezt lehetővé teszi.</p>
					<p>- Alapjában véve még minden információt nélkülözök. Csak említeni
                            hallottam az ügyet - mondta a kapitány.</p>
					<p>- Intézkedtem - szólt Gallon tanácsos -, hogy az ügyre vonatkozó iratokat
                            kapitány úr lakására küldjék.</p>
					<p>- Addig is - mondta a főkapitány-helyettes - néhány szóban elmondom,
                            miről van szó. Ön bizonyára jobban ismeri Ibrahim ben Szinza nevét, mint
                            mi. Ez az ember az utóbbi években tűrhetetlen befolyást szerzett a
                            Cityben. Önök odalenn már régen fáradoznak, sajnos, kevés sikerrel, hogy
                            a rablót kézre kerítsék. Mégis, néhány évig, a nagy üldözések után,
                            mintha eltűnt vagy elhallgatott volna. Rablásai sohasem szűntek meg, de
                            a régi erejében nem támadt már fel, csak most, az utóbbi időben. Két év
                            előtt, csak amire rájöttünk kimutathatóan, százezer fontot fizetett neki
                            adóban a City. Egy éve mintha megőrült volna ez a rabló, évi egymillió
                            fontot követelt. Erre fogtunk össze Dél-Afrikával. A bankok megtagadtak
                            tőle minden adót. Akkor Szinza a hátralékban levő bűnösök ellen a
                            mindnyájunk által jól ismert hadjáratot indította meg. Tudom, hogy
                            tehetetlenek voltak vele. Gumiültetvényeket gyújtott fel,
                            dohányszállítmányokat röpített a levegőbe, és főleg a
                            bútorfa-kitermelőkre sújtott le. Az óriási pönálékötelezettség mellett
                            szállított, értékes fákat, úsztatás közben egyszerűen mellékágakba
                            terelte banditáival, kegyetlenül leöldökölve a kísérőszemélyzetet. A
                            legnagyobb vállalatnak, az “Afrika Mahagóni Rt.” összekötő
                            úsztatócsatornáját felrobbantotta. Tudom, hogy önök odalent mindent
                            megpróbáltak, hiába. A dél-afrikai részvényekben olyan értékcsökkenés
                            állott be, amit még a font árfolyama is megérez. Milliárdos, virágzó
                            vállalatok jelenleg értéktelen ipartelepekké váltak. Most alapos okunk
                            van feltételezni, hogy Szinza Londonba jött. És értesültem, hogy az
                            angol pénzvilág emberei állítólag hajlandóak egyezkedni vele.</p>
					<p>- És az üggyel kapcsolatba hozott gyilkosságok? - kérdezte Mackenzie.</p>
					<p>- Ezek Connor főfelügyelő úr feltevései - mondta kissé barátságtalanul a
                            főkapitány-helyettes. - Én nem teszem őket magamévá. Egy Hoffer nevű
                            főrészvényesét az Afrikai Mahagóni Társaságnak a klubja előtt leszúrva
                            találták. Furcsa, vékony tőrrel ejtették a sebet. Connor főfelügyelő úr
                            szerint ez a nyom Szinzához fog vezetni.</p>
					<p>- Én nagyon is lehetségesnek tartom a feltevést - szólt Mackenzie. -
                            Hoffer előéletéről tudnak valamit?</p>
					<p>- Nem gondoltunk rá még, hogy foglalkozzunk vele - mondta a
                            főkapitány-helyettes.</p>
					<p>- Connor főfelügyelő úr utasítására - szólt közben Scribe felügyelő - az
                            osztrák származású Hoffer iránt megkeresést intéztem a bécsi
                            rendőrséghez, ahol nagyon is jól ismerik abból az időből, mikor még nem
                            volt bankvezér. Többször ítélték el hamiskártyázásért, utoljára
                            Franciaországban.</p>
					<p>Büntetését tíz év előtt kitöltötte, azután a légióba állt be, és nyolc év
                            előtt bukkant fel Londonban mint vagyonos ember. Egyik alapító tagja az
                            Afrika Mahagóninak.</p>
					<p>- Úgy látom, Mr. Connorral öröm lesz együtt dolgozni - mondta a kapitány.
                            - Örökösei voltak Hoffernek?</p>
					<p>- A fia jelentkezett Bécsből. Sajnos, alig örökölt valamit, apja vagyona
                            milliókat érne, de amíg Szinza él, addig kevesebb a semminél. Sőt,
                            legutóbb a főrészvényesek részéről újabb befektetést igényelt a
                            kihasználhatatlan, milliókat érő erdőség. A főrészvényesek egyike,
                            kegyeletből, aránylag jelentékeny összegért átvette az értéktelen
                            részvényeket Ernst Hoffer fiától a “Majoritas” konszern számára.
                            Hofferéhez hasonló sebbel ma reggel is halottat fogtak ki a Temzéből,
                            személyazonosságát még nem tudtuk megállapítani. Amíg ez nincs
                            tisztázva, addig, természetesen, a halott eltemetéséhez nem adok
                            engedélyt. Ugyanolyan furcsa, szúrt seb van ezen a halotton, amilyent a
                            meggyilkolt Hofferen találtunk.</p>
					<p>Mackenzie felállt.</p>
					<p>- Nagyon értékes információkat kaptam, köszönöm, uraim. Remélem, ez
                            alkalommal sikerül majd ártalmatlanná tenni a gazembert.</p>
					<p>- Még egy szintén érdekes és tisztázatlan jelentőségű ügyet bolygat
                            Connor, ami, szerinte, ugyancsak összefügg a mi problémáinkkal. Van itt
                            egy nagyon derék, köztiszteletben álló tanár Londonban, fiatal korában
                            mint politikai menekült a légióban is megfordult. Itt minden nyom
                            valahol egy légionáriushoz vezet. A tudós dúsgazdag, egyik
                            vezérigazgatója az Afrika Mahagóninak. Öreg inasa hozzánk fordult,
                            inkább panasz, mint feljelentés formájában. Gazdáját állítólag fenyegető
                            levelekkel zsarolja valaki. Mutatott is egy ilyen levelet nekünk. “Horn”
                            van rajta aláírva. Tapintatos formában érdeklődtünk, de a tanár az inas
                            rémlátásainak mondta az egészet, így természetesen, miután feljelentés
                            nem történt, nehéz eljárni az ügyben. Connor különleges fontosságot
                            tulajdonít ennek a verziónak.</p>
					<p>- Még egyszer köszönöm - mondta Mackenzie, és megemelte a kalapját.</p>
					<p>Miután a kapitány elment, a főkapitány-helyettes kíméletlenül Connorhoz
                            fordult.</p>
					<p>- Nem tudtam önt előre informálni, ezért csak most közlöm, hogy az angol
                            birodalom legkitűnőbb detektívjével ismerkedett meg.</p>
					<p>- Tudom - felelte. - Örülök, hogy végre lett egy ember a londoni
                            rendőrség kötelékében, akitől tanulni is lehet valamit. - Udvariasan
                            köszönt, azután elment.</p>
					<milestone n="3" unit="endSubChapter"/>
				</div>
				<div type="chapter">
					<head>MÁSODIK FEJEZET</head>
					<head>A harmadik</head>
					<milestone n="1" unit="startSubChapter"/>
					<p rend="head">1.</p>
					<p>A tanár ajtaján csörögve hullottak le az acélreteszek, majd kilépett a
                            hálószobából. Szeme bizalmatlan fürkészéssel járt ide-oda a folyosón,
                            miközben görcsösen szorította zsebében a revolvert, azután elindult az
                            ebédlő felé. Lermontov már a reggelizőasztalnál ült, Lothar az utolsó
                            években szinte megrokkant. Haja kihullott, csak néhány gyér szál
                            rendetlenkedett torzúrája körül, reszketett a keze, a legkisebb zajra is
                            idegesen fordult meg.</p>
					<p>- Jó reggelt - üdvözölte Lermontov. - Úgy látom, ma sem aludtál valami
                            jól.</p>
					<p>- Nem tudok... Meg vagy elégedve? Ellátnak mindennel? - kérdezte
                            Lermontovot.</p>
					<p>- Esküszöm, hogy kedvesebb vendéglátó házigazdám még sohasem volt.</p>
					<p>- A lányom már lent van? - kérdezte, miközben megkísérelt egy kis kávét
                            és süteményt magába erőszakolni.</p>
					<p>- Nem láttam. Lehet, hogy még alszik, vagy nincs itthon.</p>
					<p>Az öreg reszkető kézzel cigarettára gyújtott:</p>
					<p>- Megint kaptam egy levelet - mondta maga elé meredve.</p>
					<p>- Mutasd.</p>
					<p>Lothar átadott egy vonalazott papírra írt levelet Lermontovnak. “Ahol ezt
                            a levelet megtaláltad, ott a rohamkésemet is megtalálod egyszer. Amint
                            látod, be tudok jutni a házadba. Ha úgy látom majd, hogy eleget
                            szenvedtél halálfélelmedben, akkor eljövök, hogy leszámoljak végleg.
                            Valószínűleg rövid idő múlva. Lehet, hogy még valakit »elküldök«
                            előtted. Megérdemled, hogy végignézd a többiek kivégzését, mielőtt
                            meghalsz. Horn.”</p>
					<p>- Őszintén megmondom neked, én nem látom olyan feketén a helyzetet. Ez a
                            fiú meg akar téged rémíteni, azután majd beéri egy alapos zsarolással.
                            Különben biztos vagy benne, hogy ő írja a leveleket? Nem lehet valaki,
                            aki ismeri az esetedet, és az egykori légionista nevében manipulál?</p>
					<p>- Ostobaság... Én tanítottam a fiút franciául írni hónapokon keresztül.
                            Minden vonását ismerem. Ne hidd, hogy a félelem a legszörnyűbb. A
                            lelkiismeret! Valószínű, hogy ez az ember beleőrült abba, ami vele
                            történt. És a bosszúállás ördögévé képezte magát... És... és nem tehet
                            olyan szörnyűséget, hogy igazságtalan legyen. Olyan gazság, olyan
                            embertelenség történt vele... És éppen én... Tudod, hogy ez a fiú saját
                            fegyvere mellett az enyémet is vitte a vállán a sivatagon keresztül...
                            És akkor én voltam az... aki hátulról egy kővel... Igaz, hogy őrült
                            voltam, és hónapokig feküdtem utána élet és halál között... De ez nem
                            változtat semmit azon, ami megtörtént...</p>
					<p>- Utazz el Amerikába vagy Ausztráliába.</p>
					<p>- Eddig azért nem utaztam, mert az hittem, hogy beszélhetek vele.
                            Odaadtam volna neki a vagyonomat, mindenemet. És azután a vállalat. Ezt
                            is el kell intézni. Azt hiszem, átadom majd a részemet, és ha még élek
                            addig, talán lesz egyszer erőm ahhoz, hogy Hertával együtt elutazzam. -
                            Felvette a szalvétáját, hogy megtörölje a száját. Az asztalkendő alatt
                            egy levél feküdt: “Már nem tart soká! Horn.”</p>
					<p>- Hé! James! Gyorsan vizet. A tanár úr elájult.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Herta megnézte az idézést, mert nem ismerte ki magát a
                            City-kapitányságon. Egy jóindulatú rendőr belepillantott az írásba, és
                            útbaigazította.</p>
					<p>- Második emelet hetvenegy. Talált tárgyak...</p>
					<p>Az ajtóra ez volt írva: “Redford fogalmazó.” Herta belépett.</p>
					<p>- Jó napot. Redford fogalmazó úr?</p>
					<p>- Nem. Connor főfelügyelő.</p>
					<p>- Idézést kaptam mára.</p>
					<p>- Foglaljon helyet. - Átvette az idézést, leült az íróasztalhoz, és
                            figyelmesen megnézte. - Ugyebár, Lothar tanár úr leánya?</p>
					<p>- Igen. Lothar Herta vagyok.</p>
					<p>- Ön elveszített egy retikült?</p>
					<p>- Egy retikült? - Tűnődve gondolkodott. - Meg kellene néznem otthon a
                            holmimat. Kissé szórakozott vagyok.</p>
					<p>“Önuralma van” - állapította meg magában Connor, miközben csengetett. Az
                            altiszt lépett be.</p>
					<p>- Hozza fel ezt a számú tárgyat. - Cédulát adott át az altisztnek, azután
                            újra Hertához fordult. - A Knightsbridge téren találták három nap előtt
                            a retikült, és többek között egy vezetőigazolvány is volt benne, az ön
                            nevére kiállítva. Nem járt a napokban a Knightsbridge környékén?</p>
					<p>- Nem emlékszem... De lehet. Ugyanis nem tudom, merre van az a
                            környék.</p>
					<p>- A nyugati városrészben. Egyik oldalán az elöljáróság nagy, sárga
                            épülete van, szemben vele a rosszhírű Horned Owl klubház. Talán már
                            hallott róla?</p>
					<p>- Nem... Horned Owl... Nem ismerem.</p>
					<p>Az altiszt visszajött a retiküllel, és letette. A lány érte nyúlt, de
                            Connor nem adta oda. - Előbb át kell venni leltár szerint.</p>
					<p>- Azt hiszem, ez felesleges, de ha nem lehet másképp, csak tessék. Ez az
                            én retikülöm, most már látom.</p>
					<p>- Két önfontos bankjegy és huszonöt shilling nyolc penny... - kezdte
                            Connor felsorolni a retikül tartalmát.</p>
					<p>- Megengedné, főfelügyelő úr, hogy rágyújtsak? Ideges vagyok, ha nem
                            dohányzom.</p>
					<p>- Parancsoljon. Aether aceticus és körömlakk. Sofőrigazolvány,
                            ajakrúzzsal kombinált púderdoboz, kulcs, tükör, összecsukható
                            aranyfésű, zsebkendő és ez itt... ugyebár, gyöngyök? Úgy látom,
                            gyerekjáték, nem?</p>
					<p>- Nevezze, ahogy akarja, mindegy. Szeretném gyorsan lebonyolítani az
                            egészet, mert még dolgom van.</p>
					<p>Ugyanannyit tudott a kis gyöngyökről, mint eddig. Kérdezze meg
                            határozottabban? Nem. Kedves, finom nő, kár lenne gyanakodva kezelni.
                            Átnyújtotta a retikült.</p>
					<p>- Itt tessék aláírni az elismervényt. És remélem, legközelebb jobban
                            vigyáz a holmijára, kisasszony. Igen nagyfokú szórakozottság ilyen
                            jókora retikült mindenestől elveszíteni a nyílt utcán, anélkül, hogy
                            észrevenné.</p>
					<p>- Én rendkívül szórakozott vagyok. De ön is az.</p>
					<p>- Mennyiben?</p>
					<p>- Nem tudok elképzelni nagyobb szórakozottságot, mint ha a bűnügyi
                            osztály főnöke, saját hivatala helyett, egy reggel a talált tárgyak
                            osztályára megy át, a fogalmazó helyett. Viszontlátásra...</p>
					<p>Connor mosolyogva nézett utána. Kétségtelen, hogy kissé lefőzte a lány.
                            Az volt az érzése, ha rá bírná venni Lothar Hertát egy kis őszinteségre,
                            akkor előbbre juthatna az ügyben.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>- Ez megmásíthatatlan elhatározásod? - kérdezte Rastignac. - Gondold meg,
                            talán elutazol egy évre, vagy tovább is. Ha most akarod átadni a
                            részvényeidet, amikor egész vagyonunk holtan fekszik, igazán alig kapsz
                            érte valamit. Viszont, ha Szinzával, a rendőrségre nem is számítva,
                            megállapodunk, felbecsülhetetlen érték lesz...</p>
					<p>- Ne fáradj - mondta Lothar. - Ha annyit kapok a részvényeimért, hogy
                            átmehetek Amerikába a leányommal, akkor meg vagyok elégedve. Nem kell ez
                            a vagyon, nem akarok gazdag lenni, majd adok latinórákat.
                            Köszönöm...</p>
					<p>Ezt Rastignacnénak mondta. A feltűnően szép arab nő feketekávét
                            töltött.</p>
					<p>- Te nem félsz? - kérdezte Rastignacot Lothar. Ez vállat vont.</p>
					<p>- Nem ismerem a félelmet. És ha szemtől szembe kerülök a fickóval, akkor
                            nincs is okom félni. Kérlek, a végrehajtó bizottsági ülésen bejelentjük,
                            hogy átadod a részvényeidet. Amit a társaság felajánl érte és sajnos, ez
                            nagyon kevés lesz, annak dupláját fogom én adni.</p>
					<p>- Köszönöm... - Rastignacné újra kávét akart tölteni számára, de Lothar
                            elbúcsúzott. Az utcán minden lépésnél hátranézett. Sokszor úgy vélte,
                            hogy felfedezi valahol az emberek között Hornt. Ilyenkor rémülten
                            megállt, és úgy elgyengült, hogy a falnak kellett dőlni. A vendégei már
                            együtt voltak, mire hazaért. Lord Lindsay felsőházi tag, az Afrika
                            Mahagóni elnöke volt meghíva. A közgyűlés előtt vele is közölni akarta a
                            tanár szándékát. Az ő kedvéért hívta meg Lothar Naladna Langhit, a
                            gazdag hindu költőt. Naladna az ernasari maharadzsa nevelt fia volt, a
                            tanár régi barátja, akivel közösen írtak egy igen nagyszabású
                            nyelvészeti művet a barbár és a latin népek filológiai vonatkozásairól.
                            Naladna Langhi a londoni társaság legfelsőbb rétegeivel tartotta fenn az
                            érintkezést. Jelen volt még Lermontov orosz emigráns tiszt, akit Lothar
                            vezetett be újabban a társaságba, és aki Párizsból jött vendégségbe a
                            tanárhoz. Ötven év körüli, kellemes modorú, jó humorú, kissé bohém
                            gentleman volt, akit a londoni társaságok könnyen felszívtak magukba,
                            mert elsőrangúan játszott pólót, kitűnően értett a lovakhoz, és idült
                            alkoholista létére sohasem látszott meg rajta, hogy részeg, ezenkívül
                            kitűnően öltözködött és szépen zongorázott. A társaság a kis szalonban
                            ült, jó hangulatban. Lermontov egy Chopin-keringőt adott elő a zongorán,
                            különböző zeneszerzők modorában. Tizenegy óra felé megérkezett egy
                            vendég, akit Lord Lindsay hívott meg Lotharhoz: állítólag régi barátja,
                            Mackenzie nyugalmazott kapitány a gyarmati hadseregtől. A kapitány
                            nagyon kellemes embernek bizonyult, kitűnő társalgó volt, mindenhez
                            alaposan értett, legyen az hindu költészet vagy az Afrika Mahagóni
                            árfolyama. Élénken érdeklődött, mikor meghallotta, hogy Lothar ki akar
                            válni a társaságból.</p>
					<p>- Ne vegye rossznéven, tanár úr, de ez könnyelműség. Éppen most, mikor
                            ezek a felbecsülhetetlen értékű részvények átmenetileg alacsonyan
                            stagnálnak.</p>
					<p>- Lothar meg fogja gondolni magát - mondta Lermontov. - Én erőt fogok
                            önteni bele, hogy meg tudja változtatni az elhatározását - mondta, és
                            megint csak ivott. Később régi hindu imaszőnyegekről volt szó és
                            Mackenzie kapitányt ez a téma nagyon érdekelte.</p>
					<p>- A tanár úr birtokában van a legszebb imaszőnyegek egyike, amit
                            Angliában láthat - mondta Naladna. Mackenzie kérte a tanárt, hogy
                            mutassa meg neki. Igen, igen, de ez a hálószobában van a falon. Mindegy.
                            A kapitány nagyon szívesen megnézné, ha a tanár úr olyan kedves...
                            Hárman mentek a hálószobába. Herta, Mackenzie és Lothar. Mackenzie
                            nagyon csodálkozott, mikor az ajtó wertheimzárját és a keresztvasat
                            meglátta.</p>
					<p>- Betörőktől fél, tanár úr?</p>
					<p>- I... igen... egyszer betörtek nálam... - Kinyitotta a hatalmas,
                            komplikált wertheimzárat, belülről hallatszott a reteszek csattanása, és
                            kinyitotta az ajtót. Azután beléptek a hálószobába. Alig tettek néhány
                            lépést, a tanár falfehéren roskadt egy székbe, és mint egy gutaütött
                            meredt az asztalra. A wertheimzárral ellátott szobában, az ágyon levél
                            feküdt. Herta alig bírta elfojtani a sikoltást. Mackenzie felemelte a
                            levelet és megnézte. Vonalazott papírra írták: “Hiába zárkózol!” Csak ez
                            volt ráírva.</p>
					<p>- Ha megengedik, ezt elteszem - mondta határozottan a kapitány, és zsebre
                            csúsztatta a levelet. - Ne féljen, Lothar úr, ez az ember csakugyan maga
                            az ördög, de nem olyan szörnyűséges, mint amilyennek mutatja magát.
                            Sokkal több hibát követett el eddig, semhogy kikerülhetné a
                            végzetét.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>- Tadief eltűnt, uram - mondta Scribe. - Sokat nem tudtam meg róla. Jobb
                            körökből lezüllött ember volt. Jól beszélt nyelveket, sokat kártyázott,
                            egyesek szerint ezekhez a hiénákhoz tartozott. Mások azt mondják, nem
                            játszott hamisan, hanem zsarolt, és a Morgen-banda egyik vezetője volt.
                            Szeretőjéről nem tudnak, utóbb Nyulacskával látták együtt, akit már több
                            mint egy hónapja keresek hiába. Két-háromszor jól öltözött, csinos nő
                            kereste fel a Horned Owl klubban, ahol állandó tanyája volt. Négy hét
                            előtt eltűnt, azóta sehol sem látni. Ja, még valami! Állítólag a
                            légióban szolgált.</p>
					<p>...Hm... Tehát körülbelül akkor tűnt el Tadief, amikor együtt látta őt a
                            tanár lányával a Horned Owl klubban. Talán Hertától nagyobb összegű
                            pénzt zsarolt valamiért?</p>
					<p>- Jól van, Scribe. Ha éppen ráér, látogasson el a cégbírósághoz, tudja
                            meg, hogy a “Majoritas” társaságnak kik az igazgatósági tagjai.</p>
					<p>Mackenzie jött be Gallon tanácsossal.</p>
					<p>- Mit szól ehhez a levélhez, Connor? Lothar tanár dupla páncélajtóval
                            lezárt hálószobájának ágyán feküdt. - Átadta. Connor figyelmesen nézte.
                            Nagyon hosszasan és alaposan. - Kik voltak jelen az estélyen, kapitány
                            úr?</p>
					<p>- Én is ezt kérdeztem - mondta Gallon tanácsos. - De csupa feddhetetlen
                            jellemű ember volt ott. Lord Lindsay felsőházi tag, Naladna, a népszerű,
                            gazdag, hindu költő, Lermontov, Nikolajevics nagyherceg egykori
                            szárnysegéde. - Connor automatikusan jegyzett egy blokkra.</p>
					<p>- Nekem ez a Lermontov nem tetszik - mondta Mackenzie.</p>
					<p>- Hát kérem... - mondta a főfelügyelő, és egy írást vett elő a fiókjából.
                            - Scribe felügyelő utasításomra már egy hete gyűjti az adatokat.
                            Lermontov nevű szárnysegéde Nikolajevics nagyhercegnek nem volt. Négy
                            Lermontov nevű tiszt elesett a világháborúban. Egy szolgálaton kívüli
                            cári tiszt, bizonyos Lermontov nevű Szófiában él, mint ezredes emigrált,
                            és a Bulgáriában megtelepült orosz fehér milícia parancsnoka. Több
                            Lermontov nevű tiszt emigrációban nem él.</p>
					<p>- Lothar tanár vendége kétségkívül nem az, akinek kiadja magát - mondta
                            Scribe.</p>
					<p>- Önnel igazán öröm dolgozni - kiáltott Mackenzie. - Mindenesetre most
                            már alapunk van arra, hogy azt a Lermontovot kissé kérdőre vonjuk. A
                            hamis névhasználat elég ok az előállításra.</p>
					<p>- Nekem is az a véleményem - mondta Connor, és csengetett. Közben
                            Scribe-hez fordult. - Szükségem lenne Nyulacskára, úgy tudom Scribe,
                            hogy a nyomában van.</p>
					<p>- Sajnos eredménytelenül. Egyetlen darab sem került elő a főorvostól
                            lopott holmik közül.</p>
					<p>- Csapjon le Marlow-ra. Nála vannak a holmik. Az ő révén esetleg
                            Nyulacskát is behozhatja.</p>
					<p>A bűnügyi osztály fogalmazója jött be, akinek Connor csengetett.</p>
					<p>- Állítson ki, Dixon, figyelőlapot egy bizonyos Lermontov ellen, aki
                            Lothar tanár Oxford Street tizennégy szám alatti villájában tartózkodik.
                            Elő kell állítani.</p>
					<p>- De felügyelő úr... - mondta zavartan a fogalmazó -, ha nem hagyta volna
                            meg, hogy ne zavarjuk a tanácskozást, már tíz perc előtt jelentettem
                            volna, hogy egy Lermontov nevű egyént Lothar tanár villájában az éjszaka
                            folyamán meggyilkoltak.</p>
					<milestone n="4" unit="endSubChapter"/>
				</div>
				<div type="chapter">
					<head>HARMADIK FEJEZET</head>
					<head>Szinza szívesen látja az urakat...</head>
					<milestone n="1" unit="startSubChapter"/>
					<p rend="head">1.</p>
					<p>Lothart ideiglenesen egy szanatóriumba szállították, mert szívrohamot
                            kapott. A személyzet adatait Scribe vette fel a hallban, ahol a
                            helyszíni szemle idejére összegyűjtötték őket. Gallon tanácsos,
                            Mackenzie és Irwing főcsoportvezető az első emeleti vendégszobában
                            voltak, ahol minden ugyanabban az állapotban volt még, mint a gyilkosság
                            felfedezésekor. Néhány detektív a ház környékét és a többi szobát
                            kutatta át.</p>
					<p>A holttest az asztal mellett feküdt a földön, és különös módon könyvet
                            szorongatott a megmerevedett kezében. Lábain keresztben a felborult szék
                            feküdt, amelyen valószínűleg az orgyilkosság pillanatában ült. A
                            szobában különben rend volt, a vetett ágy még érintetlen, Lermontov
                            valószínűleg lefekvés előtt az erkélyajtó melletti kisasztalkánál ült.
                            Az Anyegint olvasta, orosz eredetiben.</p>
					<p>- Csak olyan ember ölhette meg, akit ismert. Miután szemben ült az
                            ajtóval, a tettes észrevétlenül nem jöhetett be. Az illetővel aránylag
                            konvencionális viszonyban lehetett, mert a könyvet sem tette le -
                            állapította meg Mackenzie. - Valószínűleg beszélgetés közben mögéje
                            került a gyilkos, és egyetlen gyors döféssel végzett vele. - Letérdelt a
                            halott mellé, és megvizsgálta a sebet. - Nem volt nagy erejű ember,
                            mert a különben jól irányzott döfés nem hatolt be túl mélyen. Ha nem a
                            szívét éri, nem is lett volna halálos.</p>
					<p>- És megint ez a keskeny, furcsa bemeneti nyílás. Valami egészen vékony
                            tőr... - mondta Gallon.</p>
					<p>- Ha annyit szolgált volna, tanácsos úr, a gyarmatokon mint én, ismerné
                            ezeket a keskeny sebeket - mondta diszkrét mosollyal Mackenzie. - A
                            sebet a francia légióban használatos vékony szuronnyal, az úgynevezett
                            aiguille-jel ejtették. Csodálom, hogy Connor, aki Dél-Afrikában volt
                            katonatiszt, nem ismeri fel ezt a jellegzetes sebet.</p>
					<p>- Pedig nem ismerte fel - mondta Gallon tanácsos, és már előre
                            diadalmaskodott a gondolatra, hogy Connorral közli majd Mackenzie
                            megállapítását. Irwing ujjlenyomatokat keresett. Miután a gyilkos
                            magával vitte a fegyvert, kevés sikerrel bíztatott ez a kísérlet. Gallon
                            a ruhásszekrényben kutatott. Mackenzie a meggyilkolt kofferét nézte át.
                            Feltűnő volt, hogy ruhái, fehérneműi mind vadonatúj holmik voltak.
                            Mackenzie hirtelen meglepetten felkiáltott.</p>
					<p>- Ez már valami! Ide nézzenek! - Egy rozsdás, vékony, hosszú pengéjű
                            francia rohamkést tartott a kezében. - Ugyanolyan fegyver, mint amivel a
                            gyilkosságot elkövették. Itt különben is néhány katonai holmi van, ami
                            nyilvánvalóvá teszi, hogy az áldozat is közeli vonatkozásban állt a
                            francia idegenlégióval. - Érdeklődve nézték a különös bajonettet. - Ezek
                            a rozsdafoltok könnyen származhatnak vértől - mondta Mackenzie. - Nincs
                            kizárva, hogy az előző gyilkosságok valamelyikét, a szerencsétlen
                            Hoffert, vagy azt az ismeretlen, Temzéből kifogott áldozatot éppen
                            Lermontov ölte meg, aki maga is ugyanilyen halált halt most. Azt hiszem,
                            jó lenne a személyzetet kihallgatni. Scribe jöjjön addig ide. Kitűnő
                            detektív. Ő majd alaposan átkutat itt mindent, a fő, hogy a szoba egy
                            másodpercre se maradjon őrizet nélkül, amíg el nem szállítottuk ezeket a
                            holmikat a rendőrségre.</p>
					<p>Mackenzie folytatta a kihallgatásokat, és Scribe felment a színhelyre. A
                            tömzsi, lomha mozgású ember szaglászva nézett körül, mint valami kutya.
                            Azután lehajolt a koffer mellé, egészen le, úgyhogy majdnem a földet
                            érintette az arcával, és gondosan összesepert valamit. Apró, értéktelen
                            gyöngyszemek voltak, hasonlatosak azokhoz, amiket a gyerekek játékból
                            szoktak felfűzni.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>A főkapitány-helyettes szobájában ültek. A felderítetlen
                            gyilkosságsorozat most már kissé kellemetlen volt a rendőrségnek. A
                            lapok megsejtettek egyet-mást, kültelki sajtótermékek mohón vetették rá
                            magukat az ügyre, és holmi “Londoni rémet” emlegettek.</p>
					<p>- Most már biztos, hogy Lothar zsarolójánál van a helyzet kulcsa. A
                            légiótól ugyan nem lehet adatokat kapni, de a szörnyű bűntényekre való
                            tekintettel annyit mégis közöltek velünk, hogy ez a Horn nevű katona tíz
                            előtt dezertált Fort Lamyból, és azóta nyoma veszett. Hogy van-e
                            összefüggése Szinzával, hogy a rablófőnök zsoldjában áll-e, az még nem
                            biztos, de hogy itt lappang Londonban, az kétségtelen - fejtegette
                            Mackenzie.</p>
					<p>- Ez bizonyos - mondta Connor. - A gyilkosságot ki fedezte fel?</p>
					<p>- Lothar leánya - mondta Scribe. - Bámulatos nő. Ő volt a legnyugodtabb a
                            házban. Telefonált a rendőrségre, szanatóriumba vitette az apját, és
                            közben nem mozdult el Lermontov szobájából, hogy a rendőrség
                            érintetlenül találjon mindent, mikor megérkezik.</p>
					<p>- Közelebb jutnánk a megoldáshoz - mondta a főkapitány-helyettes -, ha
                            tisztázhatnánk a Temzéből kifogott áldozat személyazonosságát, amelyik
                            még mindig a Morgue-ban fekszik. Egyelőre nem adtam engedélyt, hogy
                            eltemessék.</p>
					<p>- Két halott személyazonosságát kell tisztázni - mondta Connor. - Hiszen
                            Lermontovról sem tudjuk, hogy ki. Hallom, hogy Scribe elfogta
                            Nyulacskát.</p>
					<p>- El, hála Istennek - mondta a felügyelő. - Miután ön olyan csodálatos
                            módon megtudta, hogy Marlow vette meg a holmikat, lecsaptam a vén
                            orgazdára, majdnem minden megkerült. Marlowtól megtudtam, hogy a
                            csirkefogónak a leánya valami menhelyen van, és ott kaptam el, vasárnap
                            délután.</p>
					<p>- Kérem, legyen szíves, hozza fel azt az embert. Szeretnék valamit
                            megtudni tőle. - Azután Mackenzie-hez fordult. - A személyzet nem látott
                            semmi gyanúsat?</p>
					<p>- Nem. A vendégek éjfél után mentek el - felelte a kapitány. - Ezután
                            semmi különöset nem vettek észre, leszámítva, hogy az egyik
                            mosdóhelyiség ablaka be volt törve. Valószínűleg itt mászott be a
                            gyilkos. Herta, aki a fenyegető levelek óta néha körüljár a villában
                            éjszaka, hajnali háromkor világosságot látott Lermontov szobájából
                            kiszűrődni. Meglepődött, azt hitte, hogy talán rosszul van a vendég,
                            bekopogott, természetesen hiába. Így fedezte fel a gyilkosságot.</p>
					<p>- Önt nem is érdekelte a helyszín? - kérdezte a főkapitány-helyettes
                            Connort.</p>
					<p>- Ismerhet, sir. Én már csak irattárakban és nyilvántartókban keresem a
                            tetteseimet.</p>
					<p>A felügyelő visszatért Nyulacskával. Scribe mérsékelten tapintatos
                            érdeklődése élénk, színes nyomokat hagyott Nyulacska arcán, és a
                            nyakkendője egész félrecsúszott.</p>
					<p>- Elvisszük most magunkkal Nyulacskát, Scribe, hogy egy kis őszinteségre
                            vegyük rá - mondta Connor.</p>
					<p>- Talán nem kellene most elapróznia magát kisebb ügyekkel - jegyezte meg
                            a főkapitány-helyettes, akit semmi sem dühösített úgy, mint Connor
                            flegmája, amellyel nem tett különbséget kis és nagy ügyek között.</p>
					<p>- Én kivétel nélkül elvégzem reszortom ügyeit - mondta Connor. - A
                            gyilkosságra vonatkozóan, azt hiszem, Mackenzie nagyon jó nyomon van.
                            Olyan ember követte el, aki olvasás közben lephette meg Lermontovot. Le
                            fogom kontrollálni az ismerősök alibijét.</p>
					<p>- Megtörtént - mondta Mackenzie. - Még Lord Lindsay iránt sem szégyelltem
                            érdeklődni. Fél egykor ágyban volt. A hindu költő a Margareta Kávéházba
                            vitette magát, fél egykor ért oda, mikor Lermontov még élt, és fél
                            négykor távozott az autóján, miután Lermontov már kétségtelen, hogy
                            halott volt. Megfordult még gyakran a házban Rastignac vezérigazgató és
                            a felesége, ezek maguk is vendégeket fogadtak aznap. Dr. Knapp, egy
                            német orvos, a háziorvosuk, klubjában bridzsezett. Amint látja,
                            egyezett a gondolatmenetünk, és szokásom szerint senki emberfiát nem
                            tekintek eleve ártatlannak. Ha kiderítjük Lermontov és a temzei halott
                            személyazonosságát, és megállapítjuk, hogy a gyilkosságok csakugyan
                            összefüggésben vannak-e Szinzával, akkor nem dolgoztunk hiába. Maga,
                            Scribe, nem talált semmi jelentenivalót?</p>
					<p>- Semmi figyelemre méltót. A meggyilkolt kofferje mellett sőt, a
                            kofferjában is, ilyen gyerekholminak látszó apró gyöngyöket találtam. -
                            Átadta. Mackenzie figyelmesen vizsgálta, azután Connornak nyújtotta.</p>
					<p>- Maga érti?</p>
					<p>A főfelügyelő hosszasan nézegette a kis gyöngyöket.</p>
					<p>- Nem értem, mi lehet - mondta végül, majd vállat vont, és zsebre tette
                            őket.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head"> 3.</p>
					<p>- A hindu alibije nem tetszik nekem, Scribe. Nézzen körül abban a
                            Margaretában - mondta Connor.</p>
					<p>- Gondolja, sir, hogy ez a dúsgazdag, előkelő indiai úr gyanúba jöhet? -
                            felelte Scribe, miközben Nyulacska kézibilincsét szorosabban fogta. Az
                            autó mellékutcákon ment, hogy gyorsabban haladhasson.</p>
					<p>- Hogy a hindu gazdag, azt csak az életmódjáról tudjuk. Csekkjei a
                            nyugat-indiai bankra szólnak, de letétje mindössze háromezer font. Nem
                            kevés, de arra még nem ok, hogy Londonban dúsgazdagnak tartsanak
                            valakit. Különben mi a véleménye, Scribe, az olyan hindukról, akik
                            rendkívül vallásosnak mondják magukat, de Buddha megdicsőülésének napján
                            elmennek a Drury Lane Színházba? Viszont a mohamedán Ramadan ünnepek
                            alatt véletlenül kirándulnak egy hétre Párizsba, de semmiféle repülő-
                            vagy hajótársaság utasai között nem szerepelnek? Úgy néz ki, mintha a mi
                            hindunk mohamedán lenne. Horgas orra sem dravida jellegű. Inkább az
                            almoráviai hódítókkal összekeveredett kananita, zsidó-arab
                            leszármazottaknál láttam ezt a jellegzetes arcélt. És ha egy mohamedán
                            arab buddhista hindu költőnek adja ki magát, aki háromezer font
                            letétjével szeretne maharadzsának látszani, akkor tudnom kell róla, hogy
                            ki látta őt a gyilkosság idején a kávéházban, amely előtt három órán
                            keresztül állt az autója. Megérkeztünk.</p>
					<p>A törvényszéki orvostani intézet előtt voltak.</p>
					<p>- Vegye le Nyulacskáról a bilincset, és inkább fogja jól - mondta Connor.
                            - Most nem a rablásügyben vezettelek ide, te betörő! Össze foglak hozni
                            egy néhai úrral, és szeretném tudni, hogy láttad-e már valahol, mielőtt
                            jegelték. Ne sápadozz, gazember, inkább szokjál hozzá a gondolathoz,
                            hogy akasztásod után tudni vágyó ifjak fognak okulni itt a szervi
                            elváltozásaidon... Ha el mersz ájulni, összetöröm a csontodat, mit
                            remegsz itt? Ezek csak szolid folyami hullák. Nesze, gyújts rá, te
                            ideges vénkisasszony. Hová vitték azt a tetemet, Scribe? Én magam sem
                            láttam még, és Nyulacska is szeretné megnézni Lothar tanár barátjának
                            porhüvelyét.</p>
					<p>Egy kisebb terembe értek, ahol négyszögletű bádogajtók voltak a falban.
                            Scribe kinyitotta az egyiket, és intett az altisztnek, aki a sötét
                            nyílásból hordágyszerű deszkát húzott elő. Ezen feküdt a meggyilkolt
                            Lermontov. Nyulacska döbbenten felkiáltott.</p>
					<p>- Tadief! Istenemre, Tadief!</p>
					<p>- Sejtettem - mondta a főfelügyelő.</p>
					<p>Mielőtt újra leértek volna a kapuhoz, Connor megfogta Nyulacskát a
                            karjánál, és Scribe-nek átadott egy Kodakot a hozzá való
                            magnéziumfény-szerkezettel.</p>
					<p>- Majd én fogom ezt a disznót. Legyen szíves Scribe, menjen vissza, és
                            csináljon egy felvételt a halottról.</p>
					<p>Tíz perc múlva Scribe újra lent volt a bejáratnál, de Connort egyedül
                            találta.</p>
					<p>- Képzelje, az a gazember kirántotta magát a kezemből, és elszaladt. Egy
                            pillanat alatt nyoma veszett.</p>
					<p>Scribe mélyen a szemébe nézett felettesének, szomorúan bólintott és nyelt
                            egyet. Azután újra beültek a rendőrségi autóba.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>“Ibrahim ben Szinza meghívja önt a Hill Street 9. szám alatt levő
                            Colonial klubba, félemelet 4., ahol hajlandó meghallgatni az érdekeltek
                            üzleti ajánlatát.”</p>
					<p>- Ennek örülök - mondta a főkapitány-helyettes-, attól tartottam, hogy a
                            citybeliek a rendőrség háta mögött megállapodnak Szinzával.</p>
					<p>- Ez volt a szándékuk - mondta Bodley főtanácsos. - A meghívóhoz úgy
                            jutottam, hogy még idejében egy gyanún felül álló érdekeltet csempésztem
                            az igaziak közé. Ez a nagyon előkelő angol főúr vállalkozott arra, hogy
                            bejusson a bankemberek sorába, akiktől Szinza az adót reméli. Különben
                            ilyen meghívót senkitől sem szerezhettünk volna.</p>
					<p>- Le fogunk csapni erre a találkozóra - mondta ambíciósan a
                            főkapitány-helyettes.</p>
					<p>- Mi a véleménye, Connor?</p>
					<p>- Természetesen le kell csapni rá - felelte. - Túl nagy optimizmussal
                            azért ne nézzünk a fejlemények elé. Lehet, hogy Szinza maga helyett
                            valamelyik emberét küldi tárgyalni. Hiszen senki sem tudja, hogy ez az
                            ember tulajdonképpen hogy néz ki.</p>
					<p>- Én is azt hiszem - helyeselt Mackenzie. - Magunk sem tudjuk, hogy
                            kicsoda Szinza. Lehet, hogy ebben az esetben egy fehér bandita használja
                            ezt nevet már régen. De ha maga Szinza is az illető, bizonyára nem bízik
                            annyira üzletfeleinek diszkréciójában, hogy ne számítson
                            rajtaütésre.</p>
					<p>- Azt hiszem, leghelyesebb lesz, ha kapitány úr Connor főfelügyelővel
                            irányítja majd ezt a nagyszabású razziát - mondta a
                            főkapitány-helyettes. - Mindenekelőtt a ház és a környékének pontos
                            alaprajzára van szükségünk.</p>
					<p>- Tessék - mondták Connor és Mackenzie egyszerre. Elnevették magukat. Két
                            alaprajz feküdt a főkapitány-helyettes asztalán.</p>
					<p>- A házban nincsenek magánlakások. Egy emelet irodahelyiség, egy emelet
                            Kingsbow divatszalonja. A félemeleten két lakás üresen áll, és
                            harmadik, a rejtélyes Colonial klub, egyszobás. Az udvari ablaka a Diana
                            Színház művészbejárója előtti részre nyílik, utcai ablaka a Hill
                            Streetre. Az ablak alatt órásüzlet van, ezenkívül csak a kis Margareta
                            Kávéház, négy kirakatablakával - magyarázta Mackenzie. - Hacsak valami
                            titkos kijárás nincs, amit lehetetlennek tartok, akkor innen nem
                            menekülhet az az ember, aki tárgyalni fog a dél-afrikai részvényesek
                            megbízottaival.</p>
					<p>- Elsősorban a tanácsos úr három szakasz rendőrrel körülfogja az egész
                            házblokkot - mondta Connor. - Irwing a csoportjával elhelyezkedhetne a
                            művészbejáratnál és az udvari ablak alatt, néhány detektív az ajtóhoz
                            vezető lépcsőházi folyosót szállja meg. Scribe-bel majd őrizzük az utcai
                            ablakot és ön Mackenzie, ha szintén jónak látja, megpróbál bejutni a
                            találkozáshoz.</p>
					<p>- All right.</p>
					<milestone n="4" unit="endSubChapter"/>
				</div>
				<div type="chapter">
					<head>NEGYEDIK FEJEZET</head>
					<head>A Diana Színházban rossz darabot játszanak</head>
					<milestone n="1" unit="startSubChapter"/>
					<p rend="head">1.</p>
					<p>- Foglaljon helyet, kisasszony. Most nem a talált tárgyak osztályán
                            beszélgetünk. Itt talán jobban megértjük egymást - mondta Connor -, és
                            nem is szükséges kérdeznie, dohányozzék csak annyit, amennyit akar.</p>
					<p>- Köszönöm - mondta Herta, és máris rágyújtott.</p>
					<p>- Ön Európa legnagyobb gazemberének malmára hajtja a vizet, ha eltitkol
                            előttem bármit is arról, amit tud. - Nem vették le a tekintetüket egymás
                            arcáról. Belülről mind a ketten tudták, hogy első találkozásuk óta
                            meglepően sokat foglalkoztak egymással gondolatban.</p>
					<p>- Amit esetleg eltitkoltam ön előtt, főfelügyelő úr, az nem hiszem, hogy
                            egy család magánügyénél nagyobb jelentőséggel bírna.</p>
					<p>- Maga egyetemre jár, Herta, ugye megengedi hogy így szólítsam? Különös
                            tehetséggel foglalkozik orvosi vegyészettel, és bizonyára jól tudja,
                            hogy egy vegyületnek lehetnek olyan tünetei, amelyek laikus számára
                            semmit sem mondanak, amíg ön esetleg ugyanezekből a tünetekből a
                            legfontosabb következtetéseket vonja le. Ezt úgy értem, hogy rendőrségi
                            ügyekben rám nézve lehet döntő fontossága egy olyan körülménynek, amit
                            maga esetleg jelentéktelennek tart.</p>
					<p>- Nem tudok semmit sem mondani.</p>
					<p>- Nem tudná megmagyarázni, hogyan lett a züllött Tadiefből a világfi
                            Lermontov? Miért hagyta elrabolni szó nélkül a retiküljét?</p>
					<p>Herta izgatottan rágta a szája szélét.</p>
					<p>- Mindezek olyan családi ügyre vonatkoznak...</p>
					<p>- Amelyeket ha továbbra is eltitkol, akkor valamelyik hajdani katonatársa
                            végez az apjával. - Mikor látta, hogy a lány sírva borul az íróasztalra,
                            mögéje ment, és a vállára tette a kezét. - Megígérem önnek, hogy
                            hivatalosan csak azt veszem tudomásul közlendőiből, amire nézve nem kér
                            titoktartást.</p>
					<p>- Talán... talán majd egyszer elmondok mindent... de most nem - mondta
                            Herta.</p>
					<p>- Komoly bajba keverheti magát így.</p>
					<p>- Nem törődöm vele. Különben sincs joga engem idecitálni, és kérdéseket
                            feltenni!</p>
					<p>- Gondolja? - mondta Connor csendesen. - Gondolja, hogy mint
                            rendőr-főfelügyelő nem kérdezhetném meg, hogy mit keresett ön a
                            gyilkosság éjjelén Lermontov szobájában, miért kutatta át az áldozat
                            bőröndjét?</p>
					<p>Herta megkapaszkodott a szék támlájában. Azután elszántan mondta:</p>
					<p>- Kérdezze meg, és tartóztasson le!</p>
					<p>- Legyen nyugodt - mondta a detektív változatlan szelídséggel. - Ha majd
                            megkérdezem, akkor le is fogom tartóztatni.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>A gyűlésen Lindsay elnökölt. Ott volt Lothar is, nagyon megviselten,
                            összetörten, Rastignac, szép arab feleségével, báró Waldeneggné, aki
                            férjével együtt a részvények egyötödének birtokában volt, és ő jelent
                            meg a gyűlésen, mivel a báró Dél-Afrikában volt. Ezenkívül még négy-öt
                            kisebb részvényes, a vállalat ügyésze, ügyvezető igazgatója.</p>
					<p>- ...Igazgatói állásomról lemondok, és részvényeimet szívesen bocsátanám
                            a társaság rendelkezésére - fejezte be Lothar rövid felszólalását.</p>
					<p>- Nagyon sajnálatosnak tartanám ezt, a mai árfolyamok mellett - mondta
                            Lindsay lord, - viszont magasabban nem vehetjük át.</p>
					<p>- Elhatároztam - állott fel Rastignac -, hogy a társulat által
                            felajánlott összeg dupláját fogom Lothar barátomnak folyósítani. -
                            Többen tapsoltak.</p>
					<p>- A tárgysorozat befejezése után visszatérünk tanár úr ajánlatára. Addig
                            az ügyvezető igazgató úr kiszámíthatja a pakett értékét. A szabályok
                            értelmében bejelentem, hogy báró Waldenegg vezérigazgató, neje
                            őméltósága és saját nevében, részvényeit a “Majoritas” konszernnek
                            eladta. - Izgatott moraj támadt.</p>
					<p>A bárónő, idősebb, de még mindig nagyon szép asszony, csodálkozva
                            emelkedett fel a helyéről.</p>
					<p>- Ez valami tévedés lesz... - mondta zavartan.</p>
					<p>- Itt van az eladásról szóló szerződés, a férj nevére szóló szabályszerű
                            közjegyzői meghatalmazással. Vagy ez nem a méltóságos asszony aláírása?
                            - mondta Lindsay, és eléje tartotta a lapot.</p>
					<p>A bárónő figyelmesen megnézte, egy pillanatig úgy látszott, hogy elájul,
                            azután mégis erőt vett magán.</p>
					<p>- De... de... az én aláírásom - mondta, azután gyorsan távozott. Nagy
                            csend támadt. Senki sem értette a jelenetet. Váratlanul az ügyész
                            emelkedett szólásra.</p>
					<p>- Fel kell olvasnom, a további megbeszélés előtt, a pénzügyminiszter
                            legújabb rendeletét, amelyet éppen most vettem át a titkáromtól. A
                            rendelet értelmében semmiféle dél-afrikai részvény árfolyamát a további
                            intézkedésig a tőzsdén nem jegyzik, az ilyen részvényeket eladni és
                            venni tilos, mert a mai naptól kezdődően, a megszüntető rendelet
                            napjáig, ezek az adásvételek jogérvényesnek nem tekintetnek. Így,
                            sajnos, sem az Afrika Mahagóni Társaság, sem Rastignac úr, Lothar
                            vezérigazgató részvényeit nem vásárolhatja meg.</p>
					<p>- Ez a rendelet a közgyűlés minden további határozatát illuzórikussá
                            teszi, tehát az ülést befejezem - mondta Lindsay. - Van valakinek
                            kifogása ellene?... Viszontlátásra.</p>
					<p>A gyűlés résztvevői izgatottan tárgyalták az eseményeket.</p>
					<p>...Waldenegg báróné még aznap bement a rendőrségre, és fondorlatos csalás
                            címén feljelentést tett saját férje ellen, aki Dél-Afrikában
                            tartózkodik.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head"> 3.</p>
					<p>- Az embereim elfoglalták a kijelölt helyüket - jelentette Scribe.</p>
					<p>- Jól van, Scribe - mondta Connor. - Maga velem jön. Mi volna a
                            véleménye, ha beülnénk a Margareta Bárba egy whiskyre? Kezd nagyon meleg
                            lenni.</p>
					<p>- Bocsánat, sir - mondta ijedten a felügyelő. - Ön azt vállalta, hogy
                            velem együtt az utcai ablaknál intézkedik, arra az esetre, ha itt
                            próbálna szökni a bandita.</p>
					<p>- Fütyülök rá! Ha találkozni akar velem az a gazember, jöjjön be a bárba.
                            Előre, Scribe, a vendégem ma.</p>
					<p>Scribe lelke mélyéig meg volt rendülve ekkora kötelességmulasztástól, de
                            képtelen volt Connornak ellentmondani. Ugyanígy követte volna, ha főnöke
                            a Temze fenekére hívja meg koktélpartira.</p>
					<p>Alig ültek néhány percig, Herta lépett hozzájuk.</p>
					<p>- Zavarom? - kérdezte Connort.</p>
					<p>- Mindig örülök, ha láthatom - mondta a főfelügyelő őszintén.</p>
					<p>- Láttam, ahogy megérkeztek az imént... Azt is tudom, miért jöttek. És
                            meglepett, hogy nyugodtan beültek a kávéházba.</p>
					<p>- Engem is - mondta Scribe.</p>
					<p>- Természetesen - szólt Connor, miközben felhígította kissé a whiskyjét -
                            a tanár úr is kapott meghívót.</p>
					<p>- Igen. De nem jön el... Mr. Connor, kötelességem közölni önnel, hogy egy
                            barátunk, aki a gyarmati hadseregben volt tiszt, azt állítja, hogy
                            Szinzát tíz év előtt megölte egy Horn nevű francia légionista.</p>
					<p>- Igazán? - kérdezte a főfelügyelő közönyösen.</p>
					<p>- Én azt hiszem, hogy ez a légionista szerepel most mint Szinza! Mr.
                            Connor, nem tudná elfogni azt a gazembert? Hiszen magáról csodákat
                            mesélnek.</p>
					<p>- Miért érdekli Szinza? - kérdezte Connor. - Hiszen az apját nem ez a
                            rabló fenyegeti. Vagy igen? Úgy látom, Scribe, maga diétán van. Ott áll
                            a pohara, és nem iszik.</p>
					<p>- Tudom, miért ilyen flegmatikus, mert büntetni akar, amiért nem vagyok
                            őszinte magához. Ne ítéljen meg hamisan. Mióta először találkoztunk,
                            csak öntől remélek segítséget.</p>
					<p>- Akkor miért nem mondott el mindent őszintén?</p>
					<p>- Nem lehet - mondta a lány, zokogással küszködve. - Ne kérdezze... Nem
                            lehet.</p>
					<p>Connor megsajnálta, és megsimogatta az asztalra boruló lány fejét: -
                            Bízzék bennem, Herta. Közel vagyok a ügy befejezéséhez.</p>
					<p>- De miért ül itt akkor? Miért nem próbálja elfogni a gazembert!</p>
					<p>- Nem mondhatok mást, mint hogy bízzék bennem. Semmit sem szeretnék
                            jobban, mint megváltani magát a szenvedéstől. - A lány melegen
                            szorította meg a kezét, és sokáig nézett Connor nyugodt, komoly
                            szemeibe.</p>
					<p>- Magam is attól tartok, hogy nem a nekünk való poszton vagyunk - mondta
                            Scribe.</p>
					<p>- Komolyan azt hiszi? - kérdezte őszinte érdeklődéssel Connor. - Én nem
                            sok eredményt várok a mai naptól. Különben is, említettem magának a
                            múltkor, hogy ez a kávéház megérdemel némi figyelmet. Tegnap is itt
                            voltam. Előzőleg megnéztem a Diana Színház műsorát. Pokolian unalmas
                            darab, és már nyolcvanadszor adják. Nem érdekes? Előadás után idejöttem
                            egy whiskyt meginni. Ez a kávéház tulajdonképpen a színház büféje. Meg
                            akartam nézni azt a páholyt, ahol a mi hindu barátunk ült azon az
                            éjjelen. Az ott szemben a négyes. Én inkább foglalkozom ezzel az üggyel,
                            mint Szinza elfogatásával.</p>
					<p>- De miért kellett ma újra idejönnie? - kérdezte Scribe.</p>
					<p>- Mert kitűnő volt a whisky, Scribe. Kóstolja csak meg. A darab rossz, de
                            a whisky jó.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4.</p>
					<p>Nyolc főrészvényes volt együtt. Némán, izgatottan várták a rablóvezért.
                            Nem beszéltek egymással egy szót sem. Pontban nyolc órakor kinyílt az
                            előszobából vezető ajtó, ahol, úgy látszik, a bandita rejtőzött, és
                            mindenki csodálkozására egy lefátyolozott arcú arab jelent meg. Nemzeti
                            viseletben: turbánban, burnuszban, fehér gyolcsruhában. Tompa, fojtott
                            hangon szólt:</p>
					<p>- A tárgyalás egy percig tarthat. Másfél milliót akartam kérni. Önök
                            közül azonban valaki értesítette a rendőrséget. Ezek után
                            ultimátumszerűen közlöm, hogy évi kétmillió fontot követelek, amit
                            huszonnégy órán belül megszavazhatnak. Ha nem, úgy Dél-Afrikában olyan
                            katasztrófasorozat veszi kezdetét, amelyhez képest az eddigi semmiség
                            volt. - A burnusz szétnyílt és két töltött revolver meredt a társaságra:
                            - Elmehetnek!</p>
					<p>...Ebben a pillanatban kitört a pánik! Nagy robajjal beszakadt az
                            előszobaajtó, ugyanekkor az arab a benyomult rendőrök felé két lövést
                            adott le.</p>
					<p>Férfisikoly... a lámpa csörömpölve lehullott... Szinza, a mezzaninablakon
                            keresztül, repülésszerű ugrással vetette magát az udvar túlsó oldalán
                            levő színház művészbejárójához. Mackenzie itt számított rá, de a
                            detektív közvetlenül az ablak alatt állt, s így feje felett a menekülő
                            arabruhás ember elérte a művészbejárót. A kapitány lövése azonban
                            eltalálhatta, mert egy tizedmásodpercre megtántorodott, azután mégis
                            beugrott a folyosóról nyíló vasajtón, amely a színpadra vezetett.
                            Mindenütt rendőrsípok fütyültek. A nézőtérről, az oldalajtókról, a
                            színpad bejárója felől egyszerre nyomultak be a rendőrök a színházba.
                            Burnuszos ember itt nem menekülhetett...</p>
					<p>Ekkor azonban nevetséges meglepetés történt. A színpad, a folyosó
                            zsúfolva volt burnuszos emberekkel. Nyolcvan arabruhás, turbános
                            statiszta szerepelt a Kalifa Éjszakája című revüben. A lövöldözés
                            pánikot idézett elő, sikoltozás, rohanás, és mindenütt arab,
                            megszámlálhatatlan sok arabruhás, barnára festett ember szaladgált
                            összevissza. Öt perc alatt negyven marcona arabot ütöttek le,
                            bilincseltek meg és tartóztattak le a rendőrök. A színházat nem
                            hagyhatta el senki. Egyenként igazoltattak mindenkit. Az eredmény szinte
                            reménytelennek látszott. A rabló éppúgy lehetett kifestett fehér, mint
                            bármelyik statiszta. Történetesen a statiszták között nyolc igazi arab
                            is volt, szegény egyetemi hallgatók.</p>
					<p>A lövöldözés és ordítás zaja mindenkit kicsalt a Margareta Bárból, csak
                            Connor keverte nyugodtan a whiskyjét. Scribe úgy izgett-mozgott, mint
                            aki hangyabolyon ül, és Herta zsebkendőjét szorította a szájára. A
                            robajszerű lárma nem akart szűnni. Gallon tanácsos nézett be a
                            bárba:</p>
					<p>- Connor! Ön itt ül?</p>
					<p>- Talán történt valami a posztomon? Az utcai ablak alatt állva sem
                            tehetnék semmit. A főkapitány-helyettes letörten intézkedett, hogy a
                            kordont vissza kell vonni. Nem lehet ilyen sokadalmat órákig
                            ideggörcsben feltartóztatni, Mackenzie lihegve jött. Megsebesült a
                            tumultusban, és a kezét kötözte egy zsebkendővel, fogával húzva meg a
                            bogot.</p>
					<p>- Igyon, kapitány, a Margareta Bárban egy whiskyt - mondta Gallon némi
                            gúnnyal. - Connor is ezt teszi.</p>
					<p>- Ez legalábbis impertinencia! - kiáltott a főkapitány-helyettes.</p>
					<p>Mind a hárman bementek a Margareta Bárba.</p>
					<p>- Már vártam önöket! - mondta Connor. - Engedjék meg, hogy letartóztassam
                            a tettest. Mikor ezt mondta, már a négyes számú páholy függönyénél állt.
                            Most revolvert húzott, és elrántotta a függönyt.</p>
					<p>- Bemutatom önöknek a mai színházi est rendezőjét, aki,
                            mellékfoglalkozására nézve, Lermontov gyilkosa. Ne mozduljon, Naladna,
                            mert én nem viccből hordok pisztolyt.</p>
					<p>A hindu költő ott ült a páholyban, és mellette még megtalálták az arab
                            ruhadarabokat is, amelyeket csak itt dobott le sebtiben. Sebesült vállát
                            kötözte.</p>
					<p>- Gyerünk, Scribe, vasalja meg. Ugye mondtam magának, hogy tegnap láttam
                            ezt a rossz darabot és az ügyes páholyt. A hátsó falán kijár egy deszka,
                            és a páholyfolyosóhoz vezet. Itt ment ki, a színházon keresztül,
                            Lermontovot megölni, mialatt az autó, mint hűséges alibi három óráig
                            várt kint. Azután a színházon át újra visszaült a páholyba, fizetett és
                            hazament. Talált valamit, Mackenzie?</p>
					<p>A kapitány ugyanis Naladna zsebeit kutatta át.</p>
					<p>- Egy nagy automata pisztolyt és két kis ismétlő van nála. Szívből
                            gratulálok magának, Connor!</p>
					<p>- Én is - mondta savanyú arccal a főkapitány-helyettes.</p>
					<milestone n="4" unit="endSubChapter"/>
				</div>
				<div type="chapter">
					<head>ÖTÖDIK FEJEZET</head>
					<head>Lear király halála</head>
					<milestone n="1" unit="startSubChapter"/>
					<p rend="head">1.</p>
					<p>Bodley főtanácsos befejezte a jegyzőkönyvet:</p>
					<p>- Ezek szerint méltóságod férje nem hamis okirat alapján adta el a
                            részvényt, hanem az ön szabályszerű közjegyzői meghatalmazás birtokában,
                            amit más ügyből kifolyólag kért.</p>
					<p>- Úgy van - mondta Waldenegg báróné. - Ő az év nagy részét Dél-Afrikában
                            tölti, és azt írta, hogy küldjek meghatalmazást számára, mert
                            részvényeinkre kölcsönt akar felvenni, hogy egy kínálkozó előnyös
                            ingatlanvásárlást lebonyolíthasson.</p>
					<p>- Tisztában van ugyebár, méltóságod, hogy erre a levélre okvetlenül
                            szükség van, ha bizonyítani akarjuk a csalást. Szíveskedjék a
                            jegyzőkönyvet aláírni, és a levelet eljuttatni hozzám - fejezte be
                            Boley.</p>
					<p>- A levelet még ma behozom - mondta a bárónő. - Nyomós gyanúokom van a
                            tettestársakra nézve is, de ezt csak akkor közlöm, ha a “Majoritas”
                            konszern főrészvényeseit megismerem.</p>
					<p>Miután a bárónő elment, Bodley átsietett a főkapitány-helyetteshez. Még
                            semmit sem tudott a történtekről. Felettesénél valóságos harctéri
                            helyzetet talált. Nyolc-tíz ember nyüzsgött, vitatkozott, Mackenzie keze
                            be volt kötve, Scribe porosan, szakadt ruhában magyarázott.</p>
					<p>- Mi történt? - kérdezte Bodley.</p>
					<p>- Kezünkbe volt a fickó, megbilincselve. És jóformán a teljes
                            rendőrlegénység asszisztenciája mellett szabadult meg! - kiáltotta a
                            főkapitány helyettes. - Példátlan.</p>
					<p>- Katasztrófa, sir - mondta Scribe siralmasan. - A rendőrségi autó nagy
                            sebességgel nekiszaladt a kőkockáknak a Tottenham Court Roadnál, ahol az
                            úttestet javítják. Itt vagy tizenöt ember, mintha útburkoló munkások
                            lennének, látszólag segítségünkre siettek, még két hatalmas autó is
                            ügyesen odacsúszott, ebben a kavarodásban több rendőrt leütöttek, és
                            megszöktették a gazembert. Jóformán valamennyien megsebesültünk már a
                            karambolnál.</p>
					<p>- És a sofőr? - kérdezte Gallon.</p>
					<p>- Az ő embere volt - mondta Connor, aki most lépett be. - O’Brient, a
                            rendőr sofőrt, már jóval előbb, a lépcsőházban hasba szúrták. A
                            kórházban van. Rendőrruhás gazember ült helyette a volánhoz.</p>
					<p>- Senki sem hibás - mondta Mackenzie -, olyan zseniális előrelátással
                            volt kidolgozva minden. Ez a fickó az összes eshetőségre elkészült.</p>
					<p>- Dacára annak, hogy arab és gazember, mégsem ő Szinza - mondta Connor. -
                            Lehet, hogy a főembere, de kétségtelen, hogy mikor Dél-Afrikából Szinza
                            legszörnyűbb gazságát jelentették, akkor ez az álhindu már itt ült
                            Londonban.</p>
					<p>- A további nyomozás érdekében - mondta Mackenzie, és felemelkedett
                            helyéről-, be kell most már önöket is avatnom abba, amit eddig mint
                            szigorúan bizalmas információt igyekeztem elhallgatni. Ibrahim ben
                            Szinza, kedves uraim, nyolc éve halott. Akkoriban olyan nagy zavargások
                            lángoltak fel a Kongó vidékén, hogy a hatóságok nem akarták a kedélyeket
                            egy népszerű rablóvezér halálhírével még jobban felizgatni, tehát
                            eltitkolták. Később pedig örültek, hogy elaludt az ügy.</p>
					<p>- Magam is utánanéztem ennek a gyarmatügyi minisztériumban - mondta
                            Connor. - Ezért hozom más ügyekkel kapcsolatba Szinzát. Például Hoffer
                            és a temzei halott gyilkosával.</p>
					<p>- Nekem is tetszik ez a nyom - mondta Mackenzie. - Aki először tudta meg,
                            hogy Szinzát megölték, az nagyon értékes adat birtokába jutott, és
                            könnyen felhasználhatja ezt a saját céljaira.</p>
					<p>- És ki ölte meg? - kérdezte Bodley.</p>
					<p>- Egy szökött francia idegenlégionárius - felelte Connor.</p>
					<p>- Ugyanaz, aki alaposan gyanúsítható három gyilkossággal: Lothar tanár
                            zsarolója, egy bizonyos Horn nevezetű - fűzte hozzá Mackenzie. - Az
                            eddigi nyomázás eredményeképpen leszögezhetem - fejezte be -, hogy ez a
                            rendkívüli erejű és ügyességű, mindenre elszánt ember azonos a keresett
                            Szinzával, és jelenleg itt tartózkodik Londonban.</p>
					<p>- És tudja ön, Connor, hogy milyen fegyverrel öl? - kérdezte eleve
                            kárörvendezve Gallon tanácsos.</p>
					<p>- Hogyne - mondta Connor -, francia gyalogsági szuronnyal - és
                            kiment.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Connor belekarolt Hertába, és közelebb vonta magához.</p>
					<p>- Már a rendőrség is tudja a maga értesülését, és elfogadtuk feltevésnek,
                            hogy Szinza tulajdonképpen azonos édesapja zsarolójával. Meggyőződésem
                            szerint a maga vallomása alapján közelebb jutnánk a kérdés
                            megoldásához.</p>
					<p>- Egyszer még meg fog engem érteni... Nem beszélhetek. - A férfi vállára
                            hajtotta a fejét és sírt. - Higgye el, csak magának tudnék elmondani
                            mindent őszintén.</p>
					<p>Connor és a lány között egyre szorosabbá szövődött a kapcsolat. Tisztában
                            voltak ezzel a gyorsan fejlődő, rendkívüli érzéssel, s nem is védekeztek
                            ellene.</p>
					<p>- Nézze, ha az tartja vissza, hogy közölnie kellene olyan dolgokat,
                            amelyek az apját nem valami jó színben állítják be abból az időből,
                            mikor a légióban volt...</p>
					<p>- Nem... ne, ne, kérem ne beszéljen erről.</p>
					<p>- Legalább azt mondja meg, mit akart Tadieftől, és milyen szerepe volt az
                            ügyben ennek a szerencsétlen orosznak.</p>
					<p>- Magam akartam kinyomozni valamit... Tudtam, hogy Londonban van néhány
                            légionista. És ez a Tadief véletlenül együtt szolgált az apámmal. És az
                            apám azért vette oda, mert állandóan félt. Valami testőrfélének
                            szerződtette, és a kedélyére is jól hatott az orosz. Különben igazi
                            gárdatiszt volt. Colonelnak csúfolták a légióban.</p>
					<p>- És mit kért tőle akkor, ott a Horned Owl klubban?</p>
					<p>- Akkor még nem tudtam mindent... és kérem, hogy mondja el az apám
                            múltját.</p>
					<p>Connor megsimogatta a síró lányt, és elgondolkodott.</p>
					<p>- Nem kérdezek többet, pedig fontos lenne. Nyugodjon meg, Herta: már nem
                            tart soká, és minden rendbe jön.</p>
					<p>A lány átkarolta a nyakát, és odahajtotta a fejét a férfi vállára. -
                            Minden reményem magában van - suttogta.</p>
					<p>Irwing és Scribe visszaérkeztek a főkapitány-helyetteshez.</p>
					<p>- Tegnap este beszéltünk a színigazgatóval, Tycklernek hívják. Nagy
                            vagyona volt, az egészet színházra költötte. Ez a legutóbbi keleti
                            darabot a hindu költő finanszírozta. A Margareta Kávéház is a
                            színházbérlethez tartozik. Tyckler azt állítja, hogy nem tudott a páholy
                            titkos kijárójáról. Furcsa, bolondos ember. Valószínűleg alkoholista is.
                            Nehezen lélegzik beszéd közben, és sokszor nyúl a szívéhez. Mikor
                            kimentünk hozzá, éppen maszkírozta magát. Fellépni nem szokott. A
                            titkárától tudtuk meg, hogy délelőttönként bezárkózik az irodájába, és
                            régebbi parádés szerepeit játssza, egyedül. Német származású, és színész
                            volt.</p>
					<p>- Ez a sok arab statiszta, az átjáró, amelyről állítólag nem tudott,
                            előttem gyanússá teszik - mondta Irwing.</p>
					<p>- Meg kellene tudni a múltját - szólt a főkapitány-helyettes.</p>
					<p>- Megtörtént, sír - jelentette Connor. - Tyckler Németországban
                            bűncselekményt követett el, amely már elévült. Katonai írásokat
                            hamisított magának, és egy köpenicki tréfával nagy összeget sikkasztott.
                            Csalásért és okirat-hamisításért körözték, beállt a légióba, és
                            ugyanannál a negyedik századnál szolgált, amelynél Lothar, Rastignac és
                            keresett Horn.</p>
					<p>- Megint a légió! Érthetetlen! Ezt az embert azonnal le kell tartóztatni!
                            - kiáltotta izgatottan a főkapitány-helyettes. - Azt hiszem, kapitány
                            úr, ez az ön véleménye is, nem?</p>
					<p>- Okunk van rá - mondta Mackenzie. - Kis házkutatást is tartunk majd.
                            Kérek egy végzést, Mr. Scribe-et és Mr. Irwinget magammal viszem. Okulva
                            a múltkorin, egy szakasz rendőrt is kérek.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>- Ilyenkor bezárkózik az irodájába, és komédiázik - mondta Irwing. - Hová
                            parancsolja a legénységet, kapitány úr?</p>
					<p>- Az összes kijáratokhoz és a lépcsőházba.</p>
					<p>Irwing elment utasítani a legénységet. Az igazgatói irodának volt egy
                            kijárása az öltözőfolyosóra is. Scribe mindenesetre onnan indult el.
                            Mackenzie kopogott az ajtón, és benyitott.</p>
					<p>A detektívek és a rendőrök döbbenten sereglettek össze. Tyckler a szoba
                            padlóján feküdt, hosszú, ősz szakállal, vörös palástban, parókája és
                            királyi koronája elgurult, két kezét szétcsapta, és melléből, bal
                            oldalon, egy vékony, francia bajonett markolata állt ki. A gyilkosságot
                            percekkel előbb követhették el. A vén ripacs száján még rezegtek a vörös
                            habfoszlányok, és kiforduló szeme vibrálni látszott, de mire kijöttek a
                            mentők, már halott volt.</p>
					<milestone n="3" unit="endSubChapter"/>
				</div>
				<div type="chapter">
					<head>HATODIK FEJEZET</head>
					<head>A Vörös Liliom</head>
					<p rend="head">1.</p>
					<p>Connor, Bodley és Gallon perceken belül a helyszínen voltak. A személyzet
                            senkit sem látott a jóformán elhagyatott délelőtti színházban. Mintha
                            egy kísértet lett volna a gyilkos. Nyom sehol. Mackenzie az
                            íróasztalfiókot kutatta át. Scribe fényképezett, Irwing ujjlenyomatokat
                            vett a bajonett markolatáról, Gallon és Bodley a személyzetet hallgatták
                            ki. Connor megtalálta a halott fogason lógó zakójában a hatalmas
                            wertheimszekrény kulcsát. Négyszáz fontot találtak készpénzben,
                            szerződéseket, egy ötezer fontról szóló betétkönyvet és a pénzszekrény
                            legalján levélcsomót. Ez a levélcsomó adta meg a nyomozás döntő
                            fordulatát, ez volt a legkülönösebb, legérdekesebb fejezete a
                            bűnügynek.</p>
					<p>A levelek a Vörös Liliomnak szóltak Marokkóba, és Horn, a légionista írta
                            őket a sivatagból. Connor csodálkozva nézegette őket. Mackenzie
                            füttyentett.</p>
					<p>- Sejti, hogy kerültek ezek a levelek Tyclerhez?</p>
					<p>- Azt hiszem Mackenzie, eljutottunk a rejtvény megoldásához. Nézze meg a
                            levelek szegélyét. Látja? Íráspróbák. Nézze meg, itt a levélcsomó alatt
                            vonalozott papírok. Ilyeneken kapta Lothar a fenyegető leveleket. Vesse
                            ezt össze azzal, hogy Tycklert okirat-hamisításért körözték.</p>
					<p>- Értem - kiáltotta Bodley. - Tyckler írta Lothar tanárnak a fenyegető
                            leveleket, hamisítva Horn írását. A tanár valószínűleg ismerte ezt az
                            írást.</p>
					<p>- A lányától tudom, hogy ő tanította franciául írni Hornt. Különben azt
                            hallottam a titkárától, hogy naplót is vezetett ez a Tyckler - mondta
                            Connor.</p>
					<p>- Most tehát csak azt kell kideríteni, hogy miért fenyegették ezt a
                            szerencsétlen Lothart hamisított levelekkel, és kicsoda tulajdonképpen
                            Szinza - mondta Mackenzie. - Mert ha Horn azonos lett volna vele, akkor
                            a cinkosainak nem kellett volna hamisítani az írását. Mit csinál,
                            Scribe?</p>
					<p>- Utasítást adtam - felelte helyette Connor -, hogy fényképezzenek itt le
                            mindent.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>- Azért kérettem a hivatalomba Herta, mert most mint a nyomozás vezetője
                            beszélek magához. Hogy Hornnal mi van, azt nem tudjuk, de az apját más
                            oldalról fenyegeti veszély. Mint ahogy már tudja, a leveleket nem Horn
                            írta. Hivatalosan kérdezem, mit tud a házukban meggyilkolt
                            Lermontovról.</p>
					<p>- Amit tudtam, azt elmondtam.</p>
					<p>- Meg fogom könnyíteni a dolgát, Herta. Mi itt sokkal többet tudunk,
                            semmint azt maga gondolná. Tudjuk, hogy az ön édesapja, Rastignac,
                            Tyckler, Horn, Hoffer és egy Thillmann nevezetű katona társaságában
                            megszökött a légióból. Tudjuk, hogy közben az édesapja és a többiek
                            gyilkossági kísérletet követtek el ez ellen a fiatalember ellen. Tudjuk
                            továbbá a titkosszolgálat jelentéseiből, hogy az ön édesapja
                            belekeveredett többedmagával egy politikai gyilkosságba, amelyből
                            kifolyólag vagyont érő platinához jutottak, éspedig olyan szerencsés
                            módon, hogy ezt a vagyont semmiféle károsult nem reklamálhatja. Hajlandó
                            ezek után őszintén beszélni? Tudom ugyanis, hogy ezekről a
                            szörnyűségektől irtózott, félt, hogy ha megtudják, baja lehet belőle az
                            apjának. Mindezekből semmiféle kellemetlensége nem származhat a tanár
                            úrnak. Politikai ügyeket nem szeretnek bolygatni a hatóságok. De nagyon
                            komoly veszély fenyegeti más oldalról.</p>
					<p>Herta a harmadik cigarettát szívta, mióta Connor hivatalában ült.</p>
					<p>- Igaza van... - suttogta. - Ez volt az oka hallgatásomnak. Sokkal többet
                            is tudok.</p>
					<p>- Lermontov meggyilkolásának éjjeléről beszéljen, kérem.</p>
					<p>- Mikor Tadief megtudta, kinek a leánya vagyok, eljött az apámhoz. Az
                            apám odavette őt. Ekkor vette fel a rossz hírű körökben ismert neve
                            helyett a Lermontov nevet. Az apám akkor még nem mondott el nekem
                            semmit, csak sejtettem, hogy valami szörnyűség lehet a múltjában, és
                            olvastam néhány fenyegető levelet. Ugyanis az apám csak Lermontov halála
                            után mondott el nekem őszintén mindent. Ekkor értesültem csak, hogy
                            Lermontov alapjában véve nem is tudott semmit, mielőtt az apám bizonyos
                            dolgokba nem avatta be. Én azonban azt hittem, hogy be van avatva, és
                            faggattam. De az orosz elutasított. A gyilkosság éjjelén láttam, hogy
                            hajnalban még ég a villany nála. Felmentem egy kétségbeesett kísérletet
                            tenni, hogy megtudjam, mi az a szörnyűség, amely megrontja az életünket.
                            Mikor benyitottam, ott feküdt holtan. Első pillanatban rosszul lettem,
                            még sikítani sem tudtam. Azután erőt vettem magamon. Hátha ennél az
                            embernél valamit talál a rendőrség, ami az apámat kompromittálja? Minden
                            erőmet összeszedtem, és átkutattam a holmiját... Ott állt a ládája,
                            tüzetesen átnéztem, de nem találtam semmit. Azután értesítettem a
                            rendőrséget.</p>
					<p>Connor hirtelen elsápadt, de erőt vett magán.</p>
					<p>- És amíg a rendőrség jött, nem engedett senkit a szobába; ezt tudom.
                            Most szedje jól össze, kérem a gondolatait, és mondja el, hogy mit
                            talált Lermontov holmija között. Nagyon fontolja meg, amit mond.</p>
					<p>- Semmit. A fehérneműje volt a ládában, néhány orosz könyv és
                            pipereholmik.</p>
					<p>Connor csengetett Scribe-nek, és rosszul leplezett izgalommal fordult
                            újra a lányhoz:</p>
					<p>- Kérem, egész biztos ebben, és határozottan állítja, hogy semmi mást nem
                            talált a kofferben?</p>
					<p>- Határozottan emlékszem, hogy mást nem láttam.</p>
					<p>A felügyelő belépett.</p>
					<p>- Scribe! Vezesse a kisasszonyt egy őrizetes cellába, és állítsák elő
                            nyomban Lothar tanárt; mindkettőjüket letartóztatom gyilkosságban való
                            bűnrészesség miatt.</p>
					<p>A lány elájult.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>A főkapitány-helyettes szobájában izgatott vitatkozásban együtt volt az
                            egész vezérkar. Connor csendesen bejött, és odament a
                            főkapitány-helyetteshez.</p>
					<p>- Kérem, sir, Lothar tanárt és leányát letartóztattam, és mindketten a
                            fogdában vannak. Saját felelősségemre tettem ezt, kérem, szíveskedjék
                            aláírni egy végzést. - Általános zűrzavar támadt.</p>
					<p>- Őszinte csodálójává tett engem, Connor, de azt hiszem, ez balfogás
                            volt. Ezért a két emberért én kezeskedem - mondta Mackenzie.</p>
					<p>- Nem áll módomban ezt a végzést kibocsátani! - mondta a
                            főkapitány-helyettes.</p>
					<p>- Akkor intézkedni fogok, hogy szabadon bocsássák őket, de ez nagyon
                            kellemetlen lesz önnek, sir. Scribe apró golyócskákat talált a
                            meggyilkolt bőröndje körül. Ezekről a golyócskákról megállapítottam,
                            hogy szájápoló cukorkák. Lothar Herta vegyésznő, és a Westminster Road-i
                            laboratóriumban saját maga készítette ezeket a cukorkákat, amelyeket
                            különös módon, cérnára felfűzve szárított, ezért voltak a közepükön
                            átlyukasztva, mint a gyöngyök. A cukorkák speciális mentolos
                            készítmények, mivel a leány rendkívül szenvedélyes dohányos, és ezzel
                            akarja szájában a nikotin szagát ellensúlyozni. Állandóan ilyen cukrot
                            hord magánál, ezenkívül aether aceticust, amivel körméről távolítja el a
                            nikotint. Parancsolja, sir, hogy szabadon bocsássam?</p>
					<p>A főkapitány-helyettes nem szólt semmit. Írta a végzést.</p>
					<p>- Mindez igaz lehet, Connor! A tanár és a lánya bűnrészesek.</p>
					<p>- Inkább áldozatok az ügyben! - mondta Mackenzie. - Letartóztatásukat
                            ellenzem.</p>
					<p>- Sajnos, az én állásom megköveteli - mondta Connor -, hogy ilyen
                            kirívóan gyanús esetben előírás szerint cselekedjem.</p>
					<p>- És mi van a főbűnössel? A zsarolóval? - kérdezte Bodley.</p>
					<p>- Szerintem - mondta Gallon - a tanárt rá akarták kényszeríteni
                            ijesztgetésekkel, hogy most, amikor a részvények rosszul állnak,
                            megváljon az Afrikai Mahagóni pakettjétől. Hoffer részét is
                            megváltották.</p>
					<p>- Tudnunk kellene, hogy hová kerültek ezek a részvények - mondta a
                            főkapitány-helyettes.</p>
					<p>- Pontos felvilágosítást adhatok - szólt közbe Bodley. - Waldenegg báróné
                            feljelentette csalásért a saját férjét, amiért eladta a “Majoritas”
                            társaságnak a részvényeit. A bárónő kikutatta, hogy a “Majoritas”
                            részvénytársaság alapítója és főrészvényese Rastignac. Ugyanaz a
                            Rastignac, aki Hoffer örökösétől is megvette a részvényeket, ugyanaz a
                            Rastignac, aki Lothar tanárnak felajánlotta, hogy megváltja a
                            részesedését...</p>
					<p>- És végül, ugyanaz a Rastignac - mondta Mackenzie -, aki szintén szökött
                            légionista, együtt szolgált Tycklerrel és Lotharral...</p>
					<p>- És báró Waldenegg-gel - mondta Bodley. - Báró Waldeneggné mindet
                            elmondott őszintén. Fiatal korában táncosnő volt Marokkóban. Vörös
                            Liliom néven. Később valamilyen módon vagyonhoz jutott, hat
                            légionistával együtt, ezek voltak Rastignac, Lothar és egy másik német,
                            a szerencsétlen Hoffer, Tyckler és egy Thillmann nevezetű. Ezek
                            alapították az Afrika Mahagóni Társaságot. A Vörös Liliom később
                            feleségül ment Thillmannhoz, de ez a hiú nő rávette a férjét, hogy
                            súlyos anyagi áldozatok árán adoptáltassa magát az osztrák Waldenegg
                            báróval. A házasság nem volt boldog. Tulajdonképpen ez a Thillmann
                            vezeti most is a dél-afrikai telepet, mert egyedül ő ért a
                            főrészvényesek közül a bútorfához.</p>
					<p>- És összejátszott Tycklerrel, hogy hármuk számára szerezzék meg a
                            vagyont - szólt Mackenzie.</p>
					<p>- Az ügy világos - mondta a főkapitány-helyettes. - Dél-Afrikában
                            Thillmann maga volt Szinza, ő robbantotta fel a csatornát, ő rongálja
                            talán most is a saját telepüket, hogy a részvényeket szinte értéktelen
                            állapotban vegye át Rastignac, aki Londonból irányított mindent,
                            Tycklerrel együtt. Tyckler gyanússá tette magát, erre megölték a
                            cinkosukat. Még ma lefogjuk Rastignacot, és kábelezni kell Dél-Afrikába,
                            hogy Thillmannt is tartóztassák le.</p>
					<p>- Ez hiábavaló lenne, sir - szól közbe csendesen Connor. - Thillmann,
                            illetve báró Waldenegg személyazonosságát sikerült megállapítanom.
                            Azonos a Temzéből kifogott második számú áldozattal, és jelenleg még
                            mindig a törvényszéki orvostani intézetben tartózkodik. Szíveskedjék
                            engedélyt adni rá, hogy eltemethessék...</p>
					<milestone n="3" unit="endSubChapter"/>
				</div>
				<div type="chapter">
					<head>HETEDIK FEJEZET</head>
					<head>Az ötödik</head>
					<milestone n="1" unit="startSubChapter"/>
					<p rend="head">1.</p>
					<p>Rastignac önkívületben feküdt. Egy detektív ült a szanatórium ajtaja
                            előtt. Lehetetlen volt kihallgatni. Az esti órákban, mintha őrjöngene,
                            ordítva kirohant a folyosóra, és összeesett. Fél órával a szanatóriumba
                            szállítás után már agonizált. A szomszéd szobában a kétségbeesett
                            Rastignacnét is orvosi ápolásban részesítették. A váratlan tragédia
                            nagyon megviselte. Fél tízkor Rastignac, anélkül hogy öntudatát
                            visszanyerte volna, szörnyűségesen elpusztult.</p>
					<p>Holttestét az orvostani intézetbe szállították.</p>
					<p>A fiatal arab asszonynak, akit Rastignac előkelő társaságban ismert meg,
                            fogalma sem lehetett férje múltjáról és üzelmeiről. Kihallgatása
                            teljesen lehetetlen volt. A személyzet alig tudott valami
                            felvilágosítást adni, hogy kivel beszélt Rastignac utoljára? Waldenegg
                            báróné látogatta meg, heves szóváltás volt közöttük a Majoritas miatt. -
                            Ez mindenesetre érdekes - mondta Bodley főtanácsos. - A bárónét ki
                            fogjuk hallgatni. - A báróné vallomása még érdekesebb volt. Elmondta,
                            hogy felháborodásában súlyos szavakkal illette Rastignacot. Közben a
                            szomszéd szoba függönye meglebbent, és Waldeneggné egy fotel mélyén
                            férfi alakot pillantott meg, aki szerinte arab volt, a leírás
                            emlékeztette Naladnára. A köteles kímélet dacára, ezt az egyet
                            megkérdezték Rastignacnétól is. Ő nem tudott a férje arab látogatójáról,
                            Rastignac dolgozószobája nagyon távol esik az ő lakrészétől, és délután
                            nem ment át férjéhez. Munkájában nem szokta zavarni. Így álltak az ügyek
                            másnap délelőtt.</p>
					<p>Mackenzie, aki nagyon szívén viselte a tanár és leánya sorsát, megkérte a
                            főkapitány-helyettest, hogy siettesse az ügyüket. A főkapitány-helyettes
                            felkérette Lothart, és ő maga fogott hozzá a kihallgatáshoz.</p>
					<p>Lothar visszanyerte a lelki nyugalmát. Csodálatosképpen a letartóztatás,
                            a zárka használtak az idegeinek. Igen! Végre eljött az idő, hogy
                            feleljen, hogy bűnhődjön. Hiszen csak ezt kívánta évek óta, valamilyen
                            formában könnyíteni a lelkiismeretén, és sehogy sem tudta megérteni,
                            hogy nem a régi politikai gyilkosságban való részvétel, nem a lelkére
                            nehezedő hajdani kalandja miatt áll itt. Végül a főkapitány-helyettes
                            hagyta, hogy ezekre a szintén érdekes és az ügyre tartozó eseményekre
                            térjen át.</p>
					<p>- Szóval, ön szerint Rastignac és Thillmann megöltek valami Muhat beyt,
                            és elrabolták az arabok titkos forradalmi kasszáját. Romantikus de
                            újabban kezdek mindent elhinni. Részesek voltak ebben még az a Horn
                            nevezetű, akinek a nevében Tyckler zsaroló leveleket hamisított önhöz, a
                            tragikus véget ért Hoffer és más senki?</p>
					<p>- De, még valaki - mondta Lothar. - A Vörös Liliom, aki később Thillmann
                            felesége lett, miután bárói címet vásároltak valahogy.</p>
					<p>- És ő is tudott arról, hogy maguk ezt a Hornt eltették, vagy el akarták
                            tenni láb alól szökés közben?</p>
					<p>- Szó sincs róla! Ezt nem mertük elmondani a Vörös Liliomnak. Tőle még
                            Rastignac és Thillmann is féltek.</p>
					<p>- Egy nőtől? - kérdezte hitetlenkedve a főkapitány-helyettes.</p>
					<p>- Ebben a nőben van valami rendkívüli - mondta a tanár, és megborzadt. -
                            Sohasem fogom elfelejteni, mikor azon az éjjelen megfenyegetett
                            bennünket. Állandóan tőrt hordott magával, aminek a hegye szarvasvipera
                            mérgével volt preparálva... Nem kaphatnék egy kis vizet?</p>
					<p>- Adjon, Dixon, vizet a tanár úrnak, és vezesse vissza a cellájába. -
                            Miután ketten maradtak, Mackenzie-hez fordult a főkapitány-helyettes. -
                            Miután Connor előterjesztésére történt a letartóztatás, beszélnem kell
                            vele, mielőtt szabadon bocsátom a tanárt.</p>
					<p>Mintegy végszóra a főfelügyelő lépett be.</p>
					<p>- Újabb utólagos jóváhagyását kérem egy letartóztatásban, sír.
                            Ugyanis...</p>
					<p>Bodley főtanácsos jött be a másik ajtón sietve:</p>
					<p>- Szenzációs eredményre vezetett Rastignac boncolása! A halált, a trópusi
                            mérgek szakorvosa szerint, egy karcolás útján a szervezetbe juttatott
                            szavasvipera-méreg okozta.</p>
					<p>- De hiszen Lothar tanár éppen az imént mondta... - kiáltotta a
                            főkapitány-helyettes felugorva.</p>
					<p>- Nyomban letartóztatom Waldenegg bárónét! - szólt közbe Mackenzie, és
                            már indulni akart.</p>
					<p>- Megtörtént - mondta szokott közönyével Connor. - Ehhez akartam, sir,
                            utólagos jóváhagyását kérni.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>- A hindunak semmi nyoma, Scribe?</p>
					<p>- Semmi. Eltűnt, sir. Bankletétjét nem vette fel - jelentette a kis
                            felügyelő Connornak.</p>
					<p>- Volna kedve meglátogatni a Rastignac-házat?</p>
					<p>- Bevallom, ehhez volna most a legnagyobb kedvem. Különösen az ön
                            társaságában. Ebben az ügyben éppen a legfontosabb helyszíneken nem
                            jelent meg a bizottsággal.</p>
					<p>- Elárulom magának, Scribe, hogy ebben az ügyben a helyszíneken nem is
                            történt semmi figyelemre méltó. Irattárakban, megkeresésekben és
                            nyilvántartókban nyomoztam ki mindent.</p>
					<p>- Mindent? - kérdezte szkeptikusan Scribe.</p>
					<p>- Nos, magának elárulom, hogy még csak egyetlen bizonyíték hiányzik, és
                            akkor az összes szereplője ennek a fantasztikus különös bűnügynek zár
                            alatt lesz. Maga most főleg arra nézve hallgassa ki a személyzetet,
                            mialatt én körülnézek, hogy kik voltak a látogatók, és milyen sorrendben
                            jelentek meg Rastignacnál. Egyelőre azonban maradjon velem. Majd ha azt
                            mondom, hogy beszéljen a személyzettel, akkor minden további szó vagy
                            kérdés nélkül menjen le a hallba, és kérdezze ki őket.</p>
					<p>Rastignacné még mindig olyan állapotban feküdt a szobájában, hogy nem
                            lehetett kihallgatni. Átmentek Scribe-bel az áldozat dolgozószobájába.
                            Minden fiók le volt pecsételve.</p>
					<p>- Ott van az a kis szalon, ahol Waldeneggné az arabot látta. Bizonyára
                            Naladna volt, itt rejtőzködött valahol a szökés után. Szerintem
                            Waldeneggné igazat mondott. Estefelé Rastignac ebben a szobában egyedül
                            maradt. Mit csinálna most, Scribe, ha gyilkos lenne, aki gyűlöli
                            Rastignacot, és mérgezett tőr van magánál?</p>
					<p>- Őszintén szólva, ezzel a gondolattal még nem foglalkoztam - mondta a
                            felügyelő.</p>
					<p>- Mert felületes ember. Ha Rastignac ismerte a gyilkost, vigyázni
                            kellett, hogy a tett elkövetésének pillanatában ne lássa. Ugyanis ez a
                            méreg biztosan öl, de nem olyan gyorsan, hogy esetleg az olyan erős
                            fizikumú ember, mint Rastignac, ne tehessen vallomást. Tehát a
                            gyilkosnak úgy kellett hozzáférni a meggyilkolthoz, hogy őt ne lássa
                            addig a pár percig, amíg a méreg leveri a lábáról, és ne is üldözhesse
                            ezalatt. Hopp!... Nézze, ott egy vastag függöny, és mögötte jó erős
                            ajtó. A függöny mögül kinyúlik egy kéz, megsebzi Rastignacot. Ez
                            felordít, mire megfordul, már zárt ajtó van mögötte, és mire körülfut a
                            verandán és a folyosón át a szoba másik ajtajához, már önkívületben
                            fekszik, hiszen futás közben a méreg nagyon gyorsan szívódik fel, ha a
                            vérpályába jut.</p>
					<p>- Azt hiszem, igaza van, sir. Rastignac valóban kifutott innen üvöltve,
                            és a korridor lépcsőjénél zuhant le eszméletlenül.</p>
					<p>- Most legyen szíves hallgassa ki a személyzetet.</p>
					<p>Scribe szó nélkül kiment. Connor elgondolkozva nézte a függönyt, ott
                            maradt állva előtte, de elfordult, és az íróasztalra esett a tekintete,
                            majd a szemközti tükörre. A tükörből jól látta, hogy a függöny mögül egy
                            csupasz kar nyúlik ki, és rövid tőrt emel fel lassan. A következő
                            pillanatban ez a kar a főfelügyelő kezében vergődött, és a csuklón egy
                            kettyenéssel összecsukódott a kézbilincs.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>A főkapitány-helyettes szobájában a kora esti órákban még együtt voltak a
                            nyomozás vezetői. Connor természetesen késett. Mackenzie, Bodley,
                            Gallon, Irwing és Matthew összegezték a nyomozás eredményét.</p>
					<p>- Connor ma, remélem, végre meg fogja magyarázni néhány egyéni akcióját -
                            mondta Bodley.</p>
					<p>- Bizonyosak lehetnek benne, hogy a legprecízebben csinált mindent -
                            legyintett fáradtan Mackenzie. - Ezt az embert nem érik hibán.</p>
					<p>- Az ügy nagyjában tisztázva van - mondta a főkapitány-helyettes -, és
                            kétségtelen, hogy kapitány úr mellett Connornak is nagyon sok érdeme van
                            ebben. Összefüggően azonban egyikünk sem látja a dolgokat; Naladna
                            kicsúszott a kezünkből, továbbá van még néhány nagyon fontos
                            felderítetlen részlet. Ezenkívül félek, hogy Waldeneggné ellen alig van
                            más bizonyítékunk, mint Lothar régi regényes meséje és az a heves
                            szóváltás Rastignac-kal.</p>
					<p>- Óriási munkát végeztünk - mondta Gallon -, de megelégedve mégsem
                            lehetünk.</p>
					<p>- Én meg vagyok elégedve - mondta Connor, aki az utolsó szavaknál
                            csendesen benyitott. A bűnügyet tizennégy nap múlva bírósági tárgyalásra
                            lehet vinni, és a tetteseket felkötni.</p>
					<p>- Kit? - mondta dühösen a főkapitány-helyettes. - A két főtettes,
                            Thillmann és Rastignac halott. Ennek a három letartóztatott embernek az
                            elítélésével pedig nem moshatjuk tisztára a sok gyilkosságot, ami szinte
                            rendőrségi asszisztenciával történt, még akkor sem, ha volt is valami
                            részük az ügyben.</p>
					<p>- Én tisztára fogom mosni - biztatta felettesét mosolyogva Connor. -
                            Terpentines olajjal, sir, mindent mosok.</p>
					<p>- Ön újabban iszik, főfelügyelő úr?! - mondta energikusan Bodley
                            főtanácsos.</p>
					<p>- Előszeretetem az alkohol iránt nem újabb keletű, sir. Sohasem voltam
                            absztinens - felelte udvariasan Connor -, de ennek a terpentinnek semmi
                            köze az alkoholhoz.</p>
					<p>- Egyetlen igazi főbűnöst sem tudunk produkálni - kiáltotta dühösen
                            Gallon.</p>
					<p>- Sajnos, nekem is ez a véleményem - mondta Mackenzie. - Hol van
                            Nalada?</p>
					<p>- Bevallom - szólt Connor -, ezt az egyet nem tudom. De nem Naladna a
                            főbűnös.</p>
					<p>- Hát ki? - csapott ingerülten az asztalra a főkapitány-helyettes.</p>
					<p>- Engedelmükkel bemutatom - ezzel odament Connor az ajtóhoz, és kiszólt:
                            - Scribe, a főbűnöst!</p>
					<p>Scribe belépett, és karjánál fogva, kissé durván belökte a szoba közepére
                            a megbilincselt Rastignacnét.</p>
					<p>- Lesz szíves egy végzést, sir... - mondta Connor szelíd mentegetőzéssel
                            a főkapitány-helyettesnek.</p>
					<milestone n="3" unit="endSubChapter"/>
				</div>
				<div type="chapter">
					<head>NYOLCADIK FEJEZET </head>
					<head>A csattanó</head>
					<milestone n="1" unit="startSubChapter"/>
					<p rend="head">1.</p>
					<p>Mindenki dermedten meredt a szép arab nőre, csak Scribe vigyorgott
                            boldogan, amit különösen olyankor tett, ha Connornak sikerült ellenséges
                            feletteseit lefőzni.</p>
					<p>- Érthetetlen! Teljességgel érthetetlen! - kiáltotta a
                            főkapitány-helyettes.</p>
					<p>- Sajnos, az összes megoldásokra, pedig milyen végtelenül egyszerűek
                            voltak - mondta Connor szomorúan -, elkésve jöttem rá. Különben
                            Lermontov is élne, Rastignac sem kerülné ki az igazságszolgáltatást, és
                            szegény Tyckler békésen gyárthatott volna papírzacskókat
                            Dartmoore-ban.</p>
					<p>- De hát hogy bizonyítja ezt...</p>
					<p>- Nem is kell bizonyítani. Őnagysága sokkal nagystílűbb. Miután meg akart
                            gyilkolni, és nem sikerült, bevallotta őszintén, hogy ő ölte meg
                            Rastignacot. Igaz, Scribe?</p>
					<p>- Bevallottam, és újra bevallom! Gyűlöltem azt a gazembert, megöltem, és
                            magát is szívesen megöltem volna. Kérem, vezessenek innen a cellámba -
                            kiáltotta a fogoly.</p>
					<p>- Nem tartóztatjuk soká - nyugtatta meg Connor. - A nyomot elsősorban egy
                            véletlennek, másodsorban Waldenegg bárónénak köszönhettem, akit
                            kihallgattam ma délelőtt a cellájában. Rastignacné azt vallotta, hogy
                            semmiféle arabról nem tud. Letagadni nem merte, mert az arab valóban ott
                            volt, részben egyedül töltötte a délutánt. Ezzel szemben az inas látta,
                            hogy Waldenegg báróné előtt és a báróné távozása után is bent járt
                            Rastignacnál. Waldenegg báróné már csak azért sem ölhette meg
                            Rastignacot, mert a szarvasvipera méreg tíz perc alatt hat, viszont a
                            báróné távozása után félórával egy tőzsdeügynök még beszélt telefonon
                            Rastignac-kal.</p>
					<p>- Akkor miért tartóztatta le a bárónét?</p>
					<p>- Más oknál fogva, de erről később beszélünk.</p>
					<p>- És kicsoda tulajdonképpen Rastignacné? Milyen szerepe van az
                            eseményekben? - kérdezte a főkapitány-helyettes.</p>
					<p>- Egy nagy arab politikusnak, Muhat beynek a lánya. Rastignac és
                            Thillmann megölték az apját. Amit tett, az thar volt. Vérbosszú.</p>
					<p>- És miért csak most tette? - kérdezte Irwing.</p>
					<p>- Mert a vérbosszún kívül játszott a tőzsdén is, és spekulációihoz
                            Rastignac kellett. Őnagysága ugyanis nem fanatikus, hanem rablógyilkos.
                            Sajnos nem volt ellene bizonyítékom, ezért tettenéréssel csaltam tőrbe.
                            Tudta, hogy én vagyok a legveszélyesebb ellenfele, és Scribe-bel
                            kidolgoztunk egy tervet, hogy én olyan pozícióba kerüljek, amelyben
                            könnyén meggyilkolhat a hölgy egyetlen karcolással. Meg is kísérelte.
                            Most itt van. Elvezetheti, Scribe. - Leült, és rágyújtott. - Waldenegg
                            bárónétól tudtam meg, hogy Rastignacné azonos a meggyilkolt bey
                            lányával. Ha ezt egy nappal előbb tudom, sok minden másképpen történt
                            volna. Minden rendben van, Scribe? - kérdezte a visszatérő
                            felügyelőt.</p>
					<p>- Teljesen. Az ajtaja elé, rendelkezése szerint, külön posztot
                            állítottam.</p>
					<p>Connor a főkapitány-helyetteshez fordult.</p>
					<p>- Engedje meg, sir, és önök is, uraim, hogy Scribe felügyelő egy eredeti
                            ötletét bemutassa. Ez a kis produkció tisztára az ő leleményességének
                            köszönhető.</p>
					<p>Scribe sugárzó arccal előrejött, és egy zsebkendőt terített Connor
                            kezére. Azután, mint valami cirkuszi bűvész, a jelenlevőkhöz
                            fordult.</p>
					<p>- Szíveskedjenek megtekinteni! - folytatta Connor a mutatványos előadást,
                            általános megrökönyödés közepette. - Tekintsék meg önök is, semmi más,
                            mint terpentin, nézze ön is, sir, maga is, Mackenzie... - és mikor
                            odamutatta a kapitánynak, hirtelen belecsapott Mackenzie arcába az
                            olajos kendővel. Az ütéstől és a szemébe folyó terpentintől a detektív
                            megtántorodott, elszédült, és nagyot kiáltott. Mire magához tért,
                            Scribe már csuklójára csattantotta a bilincset, és Connor villámgyorsan
                            forgatta ki zsebeit.</p>
					<p>- Megálljon... - kiáltotta rémülten a főkapitány-helyettes, de torkán
                            akadt a szó. A holtsápadt Mackenzie kapitány különös változáson ment át.
                            Az arca egy nagy folton sötétbarna lett. Köpködte a vért és a terpentint
                            a szájából.</p>
					<p>- Bemutatom önöknek, uraim, Ibrahim ben Szinzát, illetve Muhat bey fiát,
                            a többszörös gyilkost, Rastignacné fivérét.</p>
					<p>Még mindig ámultan és hitetlenkedve néztek. Úgy érte őket a leleplezés,
                            mint valami robbanás. Mackenzie arcán egyre terjedelmesebb folton mosta
                            le a színházi festéket a terpentines olaj. Nyugodtan leült, és kissé
                            idegesen mosolygott.</p>
					<p>- Nyert, Connor. Ne vegyék rossz néven, uraim, de önöktől akár egész
                            Londont megölhettem volna. Kezet csókolhatnak Connornak. Ez az ember
                            maga az ördög. Nyugodtan kiállíthat egy végzést, főkapitány úr...</p>
					<p>- De hát... de hát... azt mondták, hogy Mackenzie Rawson ezredes
                            legbizalmasabb embere... - hápogott Connor felé a főkapitány-helyettes.
                            - A legügyesebb detektívnek mondták... Ez az ember nem létezik? Vagy
                            nincs Londonban?</p>
					<p>- Dehogynem - mondta Connor. - Itt áll ön előtt, sir. Én vagyok E. M.
                            Mackenzie. Katonáskodásomat az Intelligence Service-nél töltöttem, és
                            erre a névre szólt az igazolványom.</p>
					<p>- Most már értem... - mormolta a letartóztatott.</p>
					<p>Bodley nyerte legelőször vissza a nyugalmát:</p>
					<p>- Adja át Dixonnak ezt az embert, Scribe.</p>
					<p>- Őszintén megmondom magának, Connor - mondta a főkapitány-helyettes,
                            mikor elvezették a foglyot -, előttem egyre zavarosabb lesz a história.
                            Maga kezdettől fogva tudta, hogy ez az ember, aki itt velünk együtt
                            dolgozik, nem detektív, hanem gyilkos?</p>
					<p>- Sajnos, ezt nem tudtam. Csak azt tudtam, hogy csaló. Azt hittem, hogy
                            cinkosa Szinzának. Ha nyomban letartóztatom, legfeljebb hamis
                            névhasználatot, csalást és kémkedést bizonyítok rá, de szétugrattam
                            volna ezzel az egész bandát, eltüntették volna a bizonyítékokat, és
                            Szinza, akiről nem tudtam, hogy azonos az ál-Mackenzie-vel, megmenekül.
                            Ezért elhatároztam, hogy ezt az embert, aki biztonságban érzi magát,
                            figyelem, hiszen állandóan mellettem van, és rajta keresztül
                            felgombolyítom az egész társaságot. Különben, holnap estére az
                            államtitkár úrnak referálni fogok, és megkértem őexcellenciáját, hogy
                            önöket is hívja meg - mondta szokott szemtelenségével. - Rastignacné
                            attól rettegett itt az előbb, hogy fivére nem tud majd uralkodni magán,
                            de tévedett.</p>
					<p>- De hiszen ez a Mackenzie egész ügyes nyomozó volt - mondta Gallon.</p>
					<p>- Látszólag. Valójában csupa olyan dolgot derített ki, amivel csak
                            összekuszálta a nyomokat. És miután birtokában volt a rendőrségi
                            pecsétnek, utólag mindenütt megjelent, felnyitotta a pecséteket,
                            eltüntette a gyanús dolgokat, és újra lepecsételt mindent. Legutóbb
                            például azt mondtam neki, hogy a színházigazgató Tyckler naplót
                            vezetett, és a titkár szerint ott kell lennie valahol elrejtve az
                            irodában. Előzőleg Scribe a hatalmas wertheimkassa és a többi szekrények
                            tartalmát, valamint a szoba berendezését lefényképezte, és így
                            pecsételtük le. Fogadhat velem, sir, hogy a pecsétek érintetlenek, de
                            különben a fényképekről láthatja, hogy semmi sincs a helyén. Mackenzie
                            kapitány úr valószínűleg beugrott nekem, és kereste a naplót.</p>
					<p>- Erre magam is kíváncsi vagyok! - kiáltotta a főkapitány-helyettes. -
                            Gyerünk oda, Connor.</p>
					<p>Scribe hozta a fotókat, a nagy rendőrségi autó a kapu elé gördült, és
                            valamennyien beültek. Késő este volt. A színházban természetesen nem
                            tartottak előadást a gyilkosság óta. Üres páholysorok mögött siettek
                            végig, a zsöllyéket ponyva borította. Valahol kézilámpa csillant meg: az
                            öreg tűzoltó végezte körsétáját. Az igazgatói iroda ajtaján sértetlen
                            volt a pecsét. A szoba bútorai majdnem változatlanul úgy álltak... De
                            mégis! A fotel, amely a képen támlájával az ablak felé fordult, most az
                            öblével irányult arra.</p>
					<p>- Már megszoktam, hogy magának mindig igaza legyen, Connor. Nézze, itt az
                            iratszekrényben is másképpen feküsznek a dossziék - mondta Bodley. -
                            Remélem, hogy nem vitte el a hamisítvány alapjául szolgáló Horn-féle
                            leveleket a kasszából.</p>
					<p>- Nem hiszem - szólt Connor. - Ez rá nézve egyáltalán nem volt terhelő.
                            Rajta, Scribe, nyissa ki a kasszát.</p>
					<p>A hatalmas páncélszekrény nehéz kettős ajtaja lassan tárult fel. Azután
                            egy halott zuhant ki belőle nagy robajjal a szoba padlójára. Ezek az
                            edzett emberek is dermedten álltak néhány másodpercig. Az erőszakkal
                            összegyömöszölt hulla ugyanolyan görnyedten, álláig préselt térddel
                            feküdt a padlón, ahogy a pénzszekrénybe erőszakolták. Alvadt vér
                            borította mindenütt, és az arca iszonyúan el volt torzulva.</p>
					<p>- Naladna... - suttogta Connor. - Naladna! Ezt nem hittem volna...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2.</p>
					<p>Az államtitkár nem a hivatalában, hanem a villájában fogadta őket. A
                            főembereken kívül természetesen Irwing és Scribe is meghívást kaptak,
                            ami Connor műve volt, és a főkapitány- helyettesnek nem tetszett
                            különösképpen. Connor azonban Irwing és Scribe közreműködésének nagyon
                            sokat tulajdonított. Az inasok italt és szendvicset hordtak körül. Nyolc
                            órakor kinyílt a dolgozó ajtaja, és megjelent Hastings államtitkár egy
                            dúsan dekorált, ősz ezredessel.</p>
					<p>- Bemutatom az urakat Rawson ezredesnek, akit hírből már bizonyára jól
                            ismernek.</p>
					<p>A kedves öregúr mindenkivel váltott néhány barátságos szót, és melegen
                            szorította meg Connor kezét.</p>
					<p>- Ismét bebizonyította, barátom, hogy mit ér egy angol katonatiszt. Jól
                            van, Connor. A maga zsenijében még sohasem csalódtam.</p>
					<p>Helyet foglaltak az asztalnál, és államtitkár felszólította Connort, hogy
                            mondjon el mindent összefüggően.</p>
					<p>- Az előzmény tíz évvel nyúlik vissza - kezdte Connor. - Az esetet
                            tüzetesen elmondhatja a Vörös Liliom, akinek nagy része volt abban, hogy
                            az epilógus ilyen gyorsan zajlott le. Megtudhatjuk tőle, hogy a
                            tafilaleti felkelés fővezére, Muhat, mint gyilkoltatta meg tizenkét éves
                            fiával a kormányzóság egyik tisztjét. Muhat két gyermekével és a
                            kinccsel elrejtőzött Marokkóban, egy régi, arab temetőben. Rejtekhelyét
                            csak volt tisztje, Ibn Razut ismerte. Hat légionista és a Vörös Liliom
                            megtudták a titkot. A katonák kiosontak a Di Djema el Mansur temetőbe,
                            és megölték a beyt. A gyilkosságot tulajdonképpen Rastignac és Thillmann
                            követték el. Közben Horn a bey két gyermekét felfedezte a túlsó kijárást
                            szolgáló folyosón. Felfedezését csak a Vörös Liliomnak mondta meg, és
                            kérte, hogy a két gyereket, egy kisfiút és kislányt, helyezze valahol
                            biztonságba. A Vörös Liliom, sajnos, elkövette azt a szamárságot, hogy
                            Ibn Razuthoz ment, mert azt hitte, hogy ez viselné legjobban gondjait az
                            árváknak. Így az ő nyomán, a hat tettest könnyű volt megtalálni. Az
                            elmúlt tíz év tekintetében csak feltevésekre vagyunk utalva. Szinza,
                            nevezzük most már így Muhatot, akkor tűnik fel ismét, amikor évek múlva
                            Londonba jött a húgával. Itt bizonyára megfenyegették Rastignacot és
                            Thillmannt, az is lehet, hogy barátságosan vették rá őket a gazságra,
                            annyi tény, hogy tárgyalások közben a szép arab leány, Muhat húga,
                            elcsábította valahogy Rastignacot, és hozzáment feleségül. A terv az
                            volt, hogy Muhat, aki különben is arab bandavezér volt, Szinza
                            szerepében fantasztikus merényletekkel, amelyben a dél-afrikai telepet
                            vezető Thillmann titokban kezére járt, elértékteleníti az Afrika
                            Mahagóni részvényeket, ugyanekkor Rastignac Londonban összevásárolja
                            őket alacsony árfolyamon. Mikor már a részvények mind a kezükbe
                            kerülnek, Szinza működése meg fog szűnni. És erre, természetesen, ismét
                            felugrik az árfolyam. Muhat visszatért Dél-Afrikába, feltámadt mint
                            Szinza, és rablóbandájával megkezdte azt a merényletsorozatot, ami
                            aláásta az Afrika Mahagóni árfolyamát. Előzőleg itt Londonban
                            megalapították a dél-afrikai részvényeket vásárló “Majoritas” konszernt,
                            amelynek machinációit már ismerjük. Tyckler olcsó pénzen jó cinkosuk
                            volt. Ő kezdettől fogva nem vállalt részt az Afrika Mahagóniban, mert
                            színházat alapított szegény bolond. Öt év alatt elköltötte a platina
                            ráeső részét. Ekkor mint okirat-hamisítót használták fel a barátai.</p>
					<p>A nagy terv első áldozata Hoffer volt, akit egyszerűen leszúrtak a klubja
                            előtt egy ködös éjjelen. Örökösétől Rastignac átvette a papírokat a
                            “Majoritas” számára. Lotharral is végeztek volna, de a tanár Rastignac
                            gyengéje volt, és ragaszkodott ahhoz, hogy ne öljék meg. Így jöttek rá
                            arra az ötletre, hogy Thillmann ellopja feleségétől Horn szerelmes
                            leveleit, és ezekről az ügyes Tyckler, Horn nevében, kitűnően hamisított
                            fenyegető levelekkel kivándorlásra kényszerítse a tanárt. Hogy
                            nyomtalanul eltűnhessen a régi bosszúálló elől, természetesen meg
                            kellett volna válnia az Afrikai Mahagóni vállalattól. Előbb azonban
                            végeztek Thillmann-nal. Dél-Afrikából kicsalt egy közjegyzői
                            meghatalmazást a feleségétől, titokban hazajött Londonba, és eladta a
                            teljes pakettet a “Majoritas”-nak. Ezért bizonyára nagyobb részt
                            követelt magának a zsákmányból, amit megígértek neki, és eltették láb
                            alól. Valószínűleg autóban szúrták le. Hulláját a Temzébe dobták. Utána
                            Tyckler következett, aki a rendőrség előtt kétségtelen gyanúba
                            keveredett, mikor Naladna mint Szinza megugrott a kezünkből. Az
                            ál-Mackenzie félt, hogy a vén fecsegő, aki a zsarolólevelekkel különben
                            is már megtette azt, ami miatt szükség volt rá, vallani fog. Kiment
                            tehát letartóztatni, illetve kivégezni Tycklert. Scribe-et elküldte,
                            hogy a folyosó túlsó végéről vezető ajtón kopogjon be, és ez a három
                            perc, míg Scribe körülment, elegendő volt neki ahhoz, hogy benyisson az
                            irodába, és az önmagában komédiázó Tycklert egyetlen gyors, ügyes
                            döféssel leszúrja. Rastignacot azért hagyták utoljára, mert hasznos
                            bűntárs volt. Mikor gyanúba keveredett, örömmel álltak rajta is bosszút.
                            Mert, természetesen, apjuk halálának megbosszulása is vezette őket, a
                            vagyonszerzés gondolatán kívül. Ezért végeztek ki majdnem minden
                            áldozatot a teátrális hatású francia rohamkéssel, ugyanazzal a
                            fegyverrel, amely az apjukat döfte le. Rastignac halálával megvalósult
                            a terv. Muhat leánya lett az általános örökös, és a krőzusi vagyont
                            jelentő “Majoritas” is az ő kezükben volt. A vérbosszú félelmetes
                            fogalma, amint látjuk, nem összeegyeztethetetlen az üzleti szellemmel.
                            Hiába, kérem, racionalizálódik az emberiség, és a legősibb népi
                            romantika mélyén is mint fontos motívum, ott szerepel egy előnyös
                            bőrzering terv.</p>
					<p>- És Ibn Razut? - kérdezte a főkapitány-helyettes. - Neki, aki cinkos is
                            volt, arab is volt, miért kellett meghalni?</p>
					<p>- Az ő egyénisége már sok embert döntött romlásba. Idealista volt, kérem,
                            a szerencsétlen. Ő valószínűleg arra szövetkezett Muhat fiával, hogy
                            szerezzék vissza az elrabolt platinát, illetve az értékét, és ez a
                            vagyon szolgáljon állandó pénzforrásul az észak-afrikai harcokhoz.
                            Eleinte talán Muhatnak is ez volt a terve, de mikor megszerezte a
                            vagyont, semmi kedvet sem érzett ahhoz, hogy mérsékelten jövedelmező
                            arab felkeléseket finanszírozzon a tőkéjéből. Emiatt lehettek utóbb
                            nézeteltéréseik. Mikor Ibn Razut mint Szinza tárgyalt, és a rendőrség
                            rajtaütött, Muhat nem viselkedett valami szépen vele. Még utána is lőtt
                            hátulról és azt hiszem, nem színlelésből. Ibn-re többé nem volt
                            szüksége, ez elvégezte a feladatát, megdermesztette a Cityt lehetetlen
                            követelésével, és az afrikai papírokat már nem lehetett jobban
                            elértékteleníteni. Ez a fanatikus ember csinálta a legtöbb bajt
                            Muhatnak, ettől félt is. Valószínűleg az állítólagos napló
                            megkeresésének ürügyével elcsalta Ibn Razutot a lepecsételt színházi
                            irodába, és orvul ledöfte, azután a pénztárszekrénybe gyömöszölte, abban
                            a hitben, hogy ott felfedezetlenül marad a halott addig amíg ő maga
                            kibújik Mackenzie szerepéből.</p>
					<p>- És hogy lett ez az ember egyáltalán Mackenzie? - kérdezte Bodley.</p>
					<p>- Miután leszereltem a katonaságnál, már több jó fogást csináltam a
                            titkosszolgálatnál mint Mackenzie, és sok gazember szeretett volna
                            végezni velem. Ez előbb-utóbb sikerült is volna, ezért az ezredes úr,
                            aki akkor őrnagy volt, nyugdíjaztatott, áthelyeztek a rhodesiai
                            rendőrségre és letettem a Mackenzie álnevet. Még egyetlen ügyben vettek
                            igénybe az Intelligence Service-nél, és ez a nyomozásom majdnem végzetes
                            lett. Az expresszvonatban figyeltem néhány gyanúsítottat, akik, úgy
                            látszik, felismertek, rajtam ütöttek éjjel, és kidobtak a robogó
                            expresszvonatból, hogy holttestem eltűnjön, éppen a sebes sodrú Liz
                            folyó fölött. Papírjaimat, amelyek még Mackenzie névre szóltak,
                            természetesen minden holmimmal együtt elrabolták. Véletlen szerencsém,
                            hogy a híd pillérjét akkor javították, és a munkásoknak sikerült
                            kimenteniük. Őrnagyommal elhatároztuk, hogy abban a hitben hagyjuk a
                            gazembereket, mintha valóban meghaltam volna, így felbátorodik majd az
                            illető, használni meri az igazolványaimat, és talán fogást csinálhatunk.
                            Ebben azért bíztunk, mert a titkosszolgálatnak ahhoz a bizalmas kis
                            csoportjához tartoztam, melynek embereit csak Rawson őrnagy ismeri
                            személyesen. Így lettem detektívfelügyelő a rhodesiai rendőrségnél.
                            Muhat nem volt a vasúti támadók között, de valószínűleg az ő emberei
                            követték el, mert Mackenzie igazolványa hozzá került, és mikor olvasta
                            az újságokban, hogy Rawson ezredes úr az egyetlen ember, aki Mackenzie-t
                            személyesen ismeri, Indiába utazott szabadságra, ide mert jönni az
                            igazolvánnyal Londonba, hogy így a leggyorsabban és legügyesebben
                            fejezhesse be az ügyét.</p>
					<p>Kopogtak. Dixon lépett be:</p>
					<p>- A három letartóztatottat előállítottam.</p>
					<p>- Engedelmükkel - mondta Connor - idehozattam Lothart, a leányát és
                            Waldenegg bárónét, nélkülük a mai értekezlet nem lenne teljes. Vezesse
                            be őket, Dixon.</p>
					<p>Beléptek. A tanár emelt fővel, méltóságteljesen jött közelebb. Mélyen
                            maghajolt, azután észrevette Connort. Halotthalvány lett. A homlokához
                            nyúlt, és összeszorította, mint aki fél, hogy nyomban szétpattan a feje,
                            azután előrenyújtotta remegve az egyik karját, szemgolyói kísértetiesen
                            meredtek ki, és támolyogva tett két lépést Connor felé.</p>
					<p>- Horn... Szentséges Úristen! Horn!</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3.</p>
					<p>... - Tíz év előtt hat ember indult el egy escadronnal a marakeschi
                            Gueliz erődből - kezdte Connor az utolsó felderítetlen rész
                            elbeszélését, midőn végre valamennyien ültek, és úgy-ahogy, Lothar is
                            magához tért: - Mindent tudnak odáig, hogy a hat ember megszökött a
                            Kongónál. Én voltam a legfiatalabb. Tébolyultan bolyongtunk a Tuburi
                            mocsarakban, a sivatagi idegláz legsúlyosabb tünetei látszottak
                            valamennyiünkön. Itt történt az a szomorú história, hogy... nos, hogy a
                            napok óta önkívületben ténfergő tanár úr, pillanatnyi elmezavarában, rám
                            támadt. A többi is őrület volt, de gazemberek őrülete. Rastignac és
                            Thillmann végeztek velem. Leütöttek. Magam is inkább vadállat voltam
                            akkor, mint ember. Elbántak velem, és ott hagytak fekve a mocsárban.
                            Szerencsére a Szinzát üldöző katonaság rám talált. Kétévi
                            kényszermunkára ítéltek. A caffard pusztított bennem. Akkor írtam
                            halálos idegbajban azt a szerencsétlen levelet a tanárnak, ami később
                            alapját képezte kálváriájának. Egy évig viaskodtam a halállal, élve
                            eltemetett rabok között. Irtózatos erőfeszítéssel legyőztem a halált.
                            Végül egy szerencsés ötlettel kiderítettem Muhat fiának
                            rablógyilkosságát, amelyet a kormányzóságon követett el, ezért
                            kegyelemben részesültem. Egy évet töltöttem a csapatommal a Fort
                            Lamyban. Itt beszéltem először Rawson őrnaggyal, mikor őrségen álltam.
                            Egy év múlva megszöktem. Éjszaka Angola határában Szinzával találkoztam
                            össze. A rabló azzal a trükkel operált akkoriban, hogy valamelyik üldöző
                            állam tiszti uniformisát hordta. Küzdelemben megöltem. Ebben a válságos
                            percben eszembe jutott Rawson őrnagy érdeklődése irántam, és a
                            holttesttel egyenesen odamentem közeli táborába. A felderített
                            gyilkosság és Szinza legyőzése után az őrnagy indokoltnak látta, hogy
                            meghívjon az angol titkosszolgálathoz. A magánéletben is atyai pártfogóm
                            lett. Neki köszönhetem, hogy leérettségizhettem, elölről kezdhettem az
                            életemet, orvosi diplomát szereztem a johannesburgi egyetemen, az őrnagy
                            befolyása révén lettem angol állampolgár, és felvettek a gyarmati
                            hadseregbe. A szerencsém bűnügyek felderítésénél később sem hagyott
                            cserben. A caffardból réges-régen kigyógyultam, nagyon is meg tudtam
                            érteni, hogy a mocsárban bolyongó szerencsétlen tanár idegrendszere
                            összeroppanhat, és őrjöngésbe törhet ki. Nem haragudtam ezekre a vad,
                            kegyetlen katonákra sem, akik a caffard állapotában ellenszenvüknek is
                            engedelmeskedtek, mikor rám támadtak. Tadief-Lermontovot is a légióból
                            ismerem, ahol colonelnek csúfolták. Neki azért kellett meghalni, mert
                            féltek, hogy Lothar túlságosan beavatja őt a régi ügyekbe. Ugyanis nem
                            tudott semmiről. Véletlenül jött Londonba, Herta fedezte fel, és Lothar
                            mint egykori bajtársát magához vette. Tudtam, hogy mind az öt szökevény
                            itt él Londonban, de azt hittem, valamennyien becsületesek. A bűnügy
                            folyamán azért maradtam el annyi kihallgatásról és szemléről, mert nem
                            akartam, hogy a volt légionisták felismerjenek.</p>
					<p>Az egész ügy végleges felderítését Lothar kisasszony adta a kezembe,
                            mikor elmondta, hogy a meggyilkolt Lermontov bőröndjében kutatott, és a
                            szobában volt mindaddig, amíg a rendőrség jött. A bőröndben lévő holmik
                            között nem említette a rozsdás francia oldalfegyvert, amit az
                            ál-Mackenzie talált. Így jöttem rá, hogy ezt csak maga Muhat
                            csempészhette oda. A megölt Lermontovra akarta kenni ezzel Thillmann és
                            Hoffer halálát, és így végképp kibogozhatatlanná bonyolítani az ügyet.
                            És éppen ezen a nüanszon vesztett rajta. Rablógyilkos ne dolgozzon
                            részletplasztikával. Ha az oldalfegyver nem volt ott, mikor Herta
                            átkutatta a bőröndöt, akkor csak Mackenzie tehette oda, mert időközben
                            senki sem lépett be a szobába, és ő nyitotta fel, közvetlenül a lány
                            után, a koffert. Ez a jelentéktelennek látszó körülmény oldotta meg a
                            rejtélyt. Abban a pillanatban jöttem rá Tyckler különös halálának
                            körülményeire. Ahogy ő fedezte fel a bajonettet, mert ő maga tette oda,
                            ugyanúgy ő fedezte fel Tyckler megölését, mert közvetlen előzőleg
                            megölte. Most már ki tudtam számítani, hogy Lothar, Lys Rouge és Herta
                            kerülnek sorra mint a vérbosszú áldozatai. Egy pillanatig sem voltak
                            biztonságban, Mackenzie ügyességével és igazolványával szemben. Ha akkor
                            lecsapok rá, úgy tisztázatlanul maradt volna sok kérdés, elsősorban
                            Rastignac halála. Nem tehettem mást, mint hogy a tanárt és a leányát
                            nyomban letartóztattam és bezárattam. Látszólat alapom is volt erre,
                            természetesen magam tudtam a legjobban, hogy ártatlanok. Abban a
                            pillanatban, mikor Mackenzie Rastignac megöletését Waldenegg báróné
                            nyakába kezdte varrni, nyomban letartóztattam a Vörös Liliomot is, mert
                            akkor már tudtam, hogy Mackenzie letartóztatásai többnyire a bonctani
                            intézetbe juttatják a látszólagos bűnöst. Remélem, mind a hárman
                            megbocsátják nekem izgalmas fegyházi élményüket. Csak egy súlyos
                            tévedést követtem el. Rögeszmeszerűen kitartottam magamban amellett,
                            hogy Muhat nem főbűnös, hanem jelentéktelen cinkos, akinek a nyomán el
                            fogok jutni az igazi főnökhöz. Ha nem teszi oda a rohamkést, talán még
                            mindig ebben a feltevésben hiszek. Életem legfurcsább pillanata volt,
                            mikor az első zsaroló levelet megpillantottam, megláttam. A saját
                            írásom. Igen, kétségtelen: az én kezem írása. Mintha önmagammal
                            találkoznék egy kihalt utcán, olyan érzésem volt; hogy az én nevemben
                            fenyegetik Lothart: ez nyomban egykori társainkra terelte a gyanúmat, de
                            hogy az én kezem írásával fenyegetik, kísérteties volt. Mindaddig, míg
                            Tyckler halála megmagyarázta a rejtélyt. Azt hiszem, uraim, nincs több
                            tisztázatlan pont. És, Lothar tanár uram, maga éljen ezentúl nyugodtan,
                            ahogy én a helyzetet ismerem, a platinaügyet senki sem fogja piszkálni,
                            Horn pedig, ezt higgye el, ma is nagyra becsüli magát, és esze ágában
                            sincs felelősségre vonni azért, mert súlyos idegrohamában rátámadt. -
                            Kinyújtotta kezét a tanár felé, és Lothar megszorította. Két könnycsepp
                            gördült le a sokat szenvedett öregember arcán. - Tartozom még közölni,
                            hogy Muhat személyéről Scribe rántotta le a végleges leplet, ő jött rá,
                            hogy a gazember arab, és a felügyelő érdeme volt a terpentines mutatvány
                            is. Tizenkét óra van, uraim, és reggel nyolckor ki kell hallgatnom egy
                            Marlow nevű orgazdát. Jó éjszakát...</p>
					<p>...Nem halmozták el dicséretekkel. Amit Conorról gondoltak, az rá volt
                            írva az arcukra. A hallban az államtitkár melegen megszorította a kezét,
                            és nyomatékkal mondta:</p>
					<p>- Gratulálok, “tanácsos” úr.</p>
					<p>- Látja, Scribe - mondta Connor, mikor csendben haladtak az utcán -,
                            következetes feltevések vezetnek a legsúlyosabb rendőri hibákra. Jó
                            detektív sohase üljön fel saját magának, ha elfogadható ideája van. Két
                            héttel előbb foghattam volna el Muhatot, ha nem vagyok következetes.
                            Sajnálom. Akkor szegény Rastignacnak sem kellett volna méreg által
                            meghalnia. Hanem felakasztják.</p>
					<p>- Mondja, sir - kérdezte a jó Scribe zavartan. - Miért ajándékozta nekem
                            Muhat leleplezésének a dicsőségét? Hiszen nekem fogalmam sem volt erről,
                            míg nem szólt.</p>
					<p>- Elszámoltam, Scribe. Nyulacska helyett tartoztam magának valamivel. Egy
                            elveszett tolvaj helyett többszörös rablógyilkossal fizettem magának.
                            Azt hiszem, legalábbis kvittek vagyunk.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>Lothar tanár sorsa végre a beteljesedett békébe lavírozott, élete
                            ötvenedik esztendeje után. Békésen szivarozott verandáján, kedvenc
                            klasszikusi között, és átadhatta magát minden gondolatával esszéinek,
                            tudományos dolgozatainak. Senki sem zavarta, Herta általában Connorral
                            sétált a kertben. Tavasz felé járt, és enyhe napok tették barátságossá
                            Londont. Csak a vacsoránál találkoztak hárman, ilyenkor Herta csodálatos
                            történeteket hallott az apjától és az egykori diák légionáriustól. Azt
                            az ősz, széles mezőt hajában, Connor a Szinzával való küzdelme után,
                            hajnalban pillantotta meg először, Rawson őrnagy asztali tükrében.</p>
					<p>Szívesen látták volna a Vörös Liliomot is, de amikor felkeresték, Lys
                            Rouge villáját üresen találták, az úrnő szabadulása után két nappal
                            elutazott. Gibraltárból írt egy lapot Connornak. “Köszönöm mindazt, amit
                            értem tett. Legyen nagyon boldog. Lys.”</p>
					<p>Újsághír:</p>
					<p>“Az elmúlt napokban Lothar Herta házasságot kötött Connor
                            rendőrtanácsossal. Rawson ezredes és Hastings államtitkár voltak a
                            tanúk.”</p>
					<milestone n="4" unit="endSubChapter"/>
				</div>
			</div>
		</body>
	</text>
</TEI>