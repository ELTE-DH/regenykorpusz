<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU08500" xml:lang="hu">
   <teiHeader>
      <fileDesc>
         <titleStmt>
            <title>A polgármester úr</title>
            <author ref="viaf:6903976">Tolnai Lajos (1837-1902)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">78233</measure>
            <measure unit="pages">179</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>A polgármester úr</title>
               <date>2010-07-12</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/08500/08500"/>
               <respStmt>
                  <resp>Original Electronic Edition</resp>
                  <name>Szenes András</name>
                  <name>Varjú Mária</name>
               
               </respStmt>
         
                  <bibl type="digitalSource">
                     <title>A polgármester úr</title>
                     <date>2010-07-12</date>
                     <ref target="https://mek.oszk.hu/08500/08500"/>
                  </bibl>
               
            
                  <bibl type="printSource">
                     <title>A polgármester úr</title>
                     <author>Tolnai Lajos</author>
                     <pubPlace>Budapest</pubPlace>
                     <publisher>Szépirod. Kiadó</publisher>
                     <date>1962</date>
                     <ref target="https://mek.oszk.hu/08500/08500/08500.pdf"/>
                  </bibl>
               
            </bibl>
            <bibl type="firstEdition">
               <title>A polgármester úr : Regény</title>
               <author>Tolnai Lajos</author>
               <date>1885</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T3"/>
         </textDesc>
      </profileDesc>
      <revisionDesc>
         <change when="2020-07-23"/>
         <change when="2020-11-12"/>
      </revisionDesc>
   </teiHeader>
  <text>
      <body>
			<div type="group">
            <head>ELSŐ RÉSZ</head>
            <div type="chapter">
               <head>I</head>
               <p>A várhegyi polgármester úr, aki nem lehet több negyvennégy, negyvenöt évesnél, és
                  így magas polgári állása dacára is megengedhető, ha tart valamit a külsőre: íme,
                  éppen fekete nyakkendőjét köti fel. Azaz, inkább neje köti, egy jól termett,
                  köpcös, barna asszony, csokor­ra, mégpedig gavalléros csokorra.</p>
               <p>Csontos, nagy, ferde homlokú asszonyság, hatalmas orral, mely zord férfias
                  erélyről tanús­kodik; széles, előrenyúló állal, nagyobb fogakkal, mint éppen
                  kellene, de oly nemes, jóságos tekintettel, hogy az ember ily nőnél mindenre
                  inkább gondol, mint hízelgő bókokra.</p>
               <p>- Várjon csak még néhány percig, Réz uram - szól ki a tükör elől a polgármester úr
                  a másik szobába -, mindjárt átadom az irományokat, s megyünk. Ugye, öreg, ma
                  kemény napja lesz valakinek - mi?</p>
               <p>- Akkor sem nekünk - mosolyog bizalmaskodva a vén, görbe,
                  ősz emberke.</p>
               <p>- Ne beszélnél, Tamás, olyan barátsággal ezzel a vén, ravasz emberrel - súgja oda
                  férjének a feleség alig hallhatólag, amit azonban a vén szolga meghall, s édes
                  örömmel megjegyez.</p>
               <p>- Ó, Ágnes, te mindenkit ravasznak tartasz. Azért, mert atyád jóságával
                  visszaéltek: abból semmi se következik. Vannak-e már sokan, Réz uram?</p>
               <p>- Nagyon sokan, tekintetes polgármester úr - válaszol alázatosan a szolga, de
                  megsértett tekintettel kísérve a polgármesternét.</p>
               <p>- No, és kik, kedves öreg?</p>
               <p>- Egyszer ott van mindjárt a főispán úr őméltósága.</p>
               <p>- S az örmény doktora, tanácsadója s a plébános ugye?</p>
               <p>- Éppen úgy. A vastag doktor úgy magyaráz, hogy majd felveszi a piacot.</p>
               <p>- Hát a polgárságból kik vannak ott?</p>
               <p>- Az eleje mind, a színe-java. Úgy várják a tekintetes urat, mint az atyjukat.</p>
               <p>- A polgárság az enyém - hajlik a férj büszke örömmel neje felé.</p>
               <p>- Vajon Vörös Károly úr ott van-e már? - kérdi a szolgától.</p>
               <p>- Rettenetesen szidja az urakat, majd leesik a kis kalapja kövér, kevély
                  fejéről.</p>
               <p>- No, ezt pompásan találta, öreg - nevetett a polgármester.</p>
               <p>- Ne nevess - súgja a nő -, mert Réz mindjárt megviszi neki egy pohár borért.</p>
               <p>- Hát a vastag Poklos János?</p>
               <p>- Ott van, s az egész mészároscéh, tímárcéh - István bácsi.</p>
               <p>- Ne féljetek, a szopori erdő a mienk lesz.</p>
               <p>- Haladjunk.</p>
               <p>Így, amint derült mosollyal s egyenes katonás tartással kiadja a parancsolatot:
                  lehet látni, hogy a polgármester úr talán sok is egy kisvárosi polgármesternek.
                  Miért? Egy polgármesternek vénnek kell lennie, ősznek, nyírett hajúnak, örökké
                  pislogó, véres, ravasz szeműnek, dagadt képűnek, felkötött állúnak, hogy sohase
                  lehessen kivenni: mit gondol; unalmas, monoton, kásás hangúnak, néhány hatalmas
                  intéző kedvét keresőnek, ridegnek, zárkózottnak, fukarnak, gőgösnek, mert akkor
                  minden ember fél tőle. És ez nagy előny és nyereség.</p>
               <p>Tarczali Tamás úr mindezeknek éppen az ellenkezője.</p>
               <p>Alig látszik többnek harmincévesnél. Dús gesztenyehajú, hogy egyharmadával
                  befedhetné az én kopasz fejemet; piros egészséges képű, melyet az emberszerető
                  mosoly örökké derűben tart; nyílt, nyájas tekintetű; s nemcsak hogy el nem
                  palástolja, de talán a tenyerére teszi, amit gondol. Bizodalmas a túlságig, mert
                  még senkit sem csalt meg, és senkinek sem igen tartozik, sem ígérettel, sem
                  pénzzel.</p>
               <p>Azt hiszi: első a nép, az a nép, amelyet annyian kizsákmányolnak, s mely mikor a
                  pohár csordultán bosszút akar állani: azt szúrja le és szaggatja szét, aki
                  legelőbb útjában kap.</p>
               <p>Tarczali úr igazán hatalmas egy szál ember, széles vállakkal, hosszú, vastag
                  nyakkal, s olyan mellel, hogy azzal akármilyen vihart fel lehet fogni.</p>
               <p>Ah, de már, mindenki ott van a tanácsház előtt. A polgármester úr is ehol jön,
                  azzal a biza­lomkeltő, derült arccal, mely tud hinni a dolgok természetes
                  rendjében. Kiáltják a párthívek:</p>
               <p>- Mind itt vagyunk, polgármester úr.</p>
               <p>- Csak körömszakadtig, uraim, barátaim. Igazságos ügy nem bukhatik el.</p>
               <p>- No, de ez kemény nap lesz - morzsolják a párthívek kezeiket.</p>
               <p>- Ahol a főispán örményeivel - zsoldosaival.</p>
               <p>- A plébános! De megálljon csak...</p>
               <p>- Senkit se kell fenyegetni - tekint vissza a polgármester úr mosolyogva -, ő is a
                  miénk.</p>
               <p>- Az az uraké! Minden pap az uraké!</p>
               <p>Kinyílik a nagy terem ajtaja. Látni az élénk, haragos tekinteteket.</p>
               <p> </p>
            </div>
            <div type="chapter">
               <head>II</head>
               <p>Szilárd magatartású, kis, gömbölyű, díszes feketébe öltözött úriember halad egy
                  magas szál, sovány, barna arcú, fekete, tollas kalapú úrhölggyel Várhegy fő
                  utcáján:</p>
               <p>- Jól nézek ki? - mormogja az élelmes, pirosra festett hölgy.</p>
               <p>- Aha, legjobban. Amál te - te ma elragadó vagy.</p>
               <p>- Persze, ilyen rongy ruhában. A színpadon föl nem vettem volna.</p>
               <p>- Csak egy kis szerencse üssön be, nagyszerűen kistafírozlak.</p>
               <p>- Unom, mikor hazudozol. Fogj karon.</p>
               <p>Karonfogva mennek, és minden szembejövőre kiváló nyájassággal mosolyognak, mint
                  oly boldog halandók, kiknek vagy semmi bajuk nincs, vagy mindenkivel jó viszonyban
                  akarnak lenni.</p>
               <p>Utánuk a várhegyi leányiskola egyetemes cédula- és mindennemű jelentés-kihordozója
                  igyek­szik, mégpedig futva, mivel így véli megszerezni a város jóindulatát.
                  Száraz, kis, keszeg ember, de a legjobb kedvvel végzi feladásait, s így bármely
                  komor szív tanulhat tőle - erényt.</p>
               <p>Sokszor látom, minő jó hatást tesz az még a szomorú felekre is, mikor látják, hogy
                  a göthös, kis Bocz uram mily derülten szaladoz a halotti cédulákkal. Halál,
                  gyászposztó, koporsó, elvesztik ilyenkor rémületes tekintetüket.</p>
               <p>- Izé, izé - tekint hátra az úrhölgy mérgesen, hogy a piros festék szinte megkékül
                  széles arcán -, úgy vigyázzon ám azokra a finom képekre, mint a szemevilágára.</p>
               <p>- Éppen hogy úgy is vigyázok, pedig a bal szemem régóta nem ér egy fakovát. A
                  tekintetes pol­gármester úr abban a szép sárga házban lakik - szólal meg
                  figyelmeztetőleg a táska­hordozó.</p>
               <p>- Azzal a szép, négy, utcai ablakkal? - kérdi az úr lágy, édes hangon.</p>
               <p>- Igen, bizony.</p>
               <p>- Saját ház, természetesen.</p>
               <p>- A felesége háza, Benedek-ház.</p>
               <p>- Túl magas, bolond egy tető - szólt nézegetve a házat -, régi francia divat. Ha
                  leégne, ilyet nem építenénk többet. No, és mennyi melléképület! Itt, úgy látom,
                  még nem történt biztosítás. Tábla sehol. Ez jó jel. Általában, amint tekintetemmel
                  végigfutottam e városkát, úgy vettem észre, még elég érintetlen városka lesz.
                  Nono, be fogjuk népesíteni a Glória táblácskáival. Nagyszerűen kistafírozzuk
                  magunkat, drága Amál. Az én ruhám is mind még a karmesteri ruháim, csak a jó kefe
                  tartja őket. Főképp cipőim adták be a kulcsot. Szerencse, hogy állandó jó időnk
                  van.</p>
               <p>Az úrhölgy nyakkendője csokrait igazgatta, és vékony, festett ajkait szedegette
                  rendbe, és őszülő fürteit ereszgette magas homlokára. Azzal akart hódítani, amit
                  még a kegyes idő meghagyott.</p>
               <p>- Én már, Málikám, kötéseimről biztos vagyok - csak te is el tudd helyeztetni
                  árvácskáidat.</p>
               <p>És gyönyörrel legeltette az úr kékes pápaszemein keresztül is szemeit a díszes kis
                  épületeken s táblamentes házakon.</p>
               <p>- Csak te álld meg a sarat - válaszolt a hölgy. - Sokat ne hazudozz, mert
                  észreveszik.</p>
               <p>- De ha sok ember csak akkor biztosít.</p>
               <p>Be kellett lépni a cserfaszínre festett csinos utcaajtón.</p>
               <p>Tágas, tiszta udvar tárult ki szemeik előtt, sok, sok baromfival és árnyas
                  eperfákkal. Széles, verandaszerű folyosón haladtak végig, melyre gazdag lombú
                  vadgesztenyefák vetettek kellemes árnyékot.</p>
               <p>- Ah, be kedves hely! - sóhajtott az úrhölgy. - S mekkora kert amoda.</p>
               <p>- Gizike - eredj csak; mondd nincs itthon senki. Ó, de mennyi csavargó, képárus,
                  bútorárus, kelmeárus, biztosító. Siess, leányom. Senki sincs itthon. Nem kell, nem
                  kell - csattogott a polgármesternő hangja.</p>
               <p>- Papa nincs itthon - hajolt ki félig egy előszoba ajtaján egy szép, sugár
                  leányka.</p>
               <p>S mutatott hosszúkás fehér kezeivel Bocz uramnak - aki vigyorgott a kapuban -,
                  hogy: nem kell, nem kell.</p>
               <p>Hanem az idegen úr és asszonyság - éppen mintha a legnyájasabban hívná őket valaki
                  - szíves mosollyal haladt előrébb. Távolról jövő várt rokonok nem szöknek
                  vidámabban a tárt karokba, mint az úri idegenek a leányka felé rohantak.</p>
               <p>- Apám a gyűlésben van...</p>
               <p>- Nem tesz semmit, drága kisasszonyka. - S egy névjegyet nyújtott elé. - A
                  vörösvásárhelyi polgármester úr őnagyságától: Vermes Pál úrtól.</p>
               <p>- Férjemnek szól.</p>
               <p>A polgármesterné végre is kénytelen volt elvenni a névjegyet, melyen e sorok
                  voltak: “Bakalovics Márk urat, a Glória biztosítótársaság ügynökét ajánlom becses
                  figyelmedbe. Régi barátod, Vermes Pál. Nagyon szeretném, ha egyszer
                  meglátogatnátok. Vagy talán mi megyünk le egyszer a felséges szép Erdélybe. Hogy
                  éltek? Adj hírt. Márk bácsi rólunk mindent el­mond.”</p>
               <p>Úgy tetszett, mintha ezek az utóbbi szavak más kézzel lettek volna írva vagy
                  legalább az eldörzsölt tinta más alakúvá tette e néhány meleg betűt.</p>
               <p>A polgármesterné éles szeme észre is vette a dolgot, és annál figyelmesebben
                  vizsgálta a két idegent.</p>
               <p>- Biztosan tudom, tisztelt nagysád - hajlongott ide-oda Bakalovics úr -, Palágyi
                  gyógyszerész úrtól, régi kartársamtól, mert én is gyógyszerész voltam, igen, tőle
                  tudom, hogy azon a két-három kisebb tárgyon hamar át fognak esni a polgármester
                  úrék.</p>
               <p>- Kérem, azt hagyjuk el, férjem senkinek se szokta megmondani, hogy valamely
                  gyűlésnek mikor lesz vége. Miben szolgálhatok?</p>
               <p>Bakalovicsné haragos szemekkel adta tudtára férjének: szemtelen, ne
                  tolakodjál!</p>
               <p>- Engedje meg, nagyságod - hebegé a kopasz, köpcös emberke égre emelt tekintettel
                  -, ah, ez a szívbaj! Minden olyan idegessé tesz, engedje meg, hogy nőmet,
                  született Farkas Amáliát, a homokréti városi főkapitány nővérét, a mecséri
                  Farkasok közül, bemutathassam.</p>
               <p>Ezalatt a két nő közelebb lépett egymáshoz, s Bakalovicsné egy ügyesen alkalmazott
                  mozdu­lattal megölelte és megcsókolta a polgármesternét.</p>
               <p>A csók még asszonyok között is sokra ad jogot.</p>
               <p>Bakalovicsné egész rokoni szeretettel fordult most a leányok felé, és bizodalmasan
                  sorra csókolta őket.</p>
               <p>- Leányom, Eliz - mutatá be az anya.</p>
               <p>- Nagyon örvendek. Ah, minő gyönyörű szőke haj!</p>
               <p>- Leányom, Gizella.</p>
               <p>- Nagyon, nagyon örvendek. Valóban büszke lehet, nagyságod.</p>
               <p>S Bakalovicsné egy csomó hízelgő szót morzsolgatott - csak úgy -, mintha nem is
                  tudná, mily éktelen magasztalásokat szór a piruló barna leánykára.</p>
               <p>- Leányom, Adrienne.</p>
               <p>S egy kistermetű, szögletes arcú leányka lépett elő, nagy sasorral, igen magas
                  homlokkal, mely mintha kissé ferde lett volna.</p>
               <p>- Bocsásson meg a boldog, édes mama, de nem tudom elnyomni megjegyzésemet:
                  rendkívül szerencsés alkotású színpadi arc... Nagy, remek, görög orr, vékony
                  ajkak, kitűnő szabású áll és magas homlok, mint a mama. Nem tehetek róla: engem
                  egy tökéletes arc mindig elragad. Tu­dom, onnan van egyfelől, hogy foglalkozom a
                  festészettel, és másfelől, hogy Pesten szüleim házánál a legszebb társaságokat
                  volt alkalmunk fogadni. Igen, ifjú koromban a színipályáért rajongtam. Hangom nem
                  volt szerencsés fekvésű, és... különben szebb tért foglalok el így.</p>
               <p>- De édes Amál - a legjobb althangod volt...</p>
               <p>A villámló tekintetek ismét rendreutasították a fecsegő embert.</p>
               <p>Dicséret, magasztalás mindenütt meghozza jutalmát. A polgármesterné se tudott
                  többet oly kimért, óvatos lenni, mint eddig, átengedte anyai szívét az édes
                  érzéseknek, s gyönyörködve fordult egyik leányától a másikhoz.</p>
               <p>Eliz legnagyobb volt, mintegy tizennyolc-húsz éves, csinos, bár éppen nem szép,
                  dús, vereses hajjal, egészséges, piros arccal, melyet a nyílt kék szemek elég
                  kedvessé tettek.</p>
               <p>Gizella tizenhat éves lehetett, sugár, magas termetű, sötét, fekete hajú,
                  sárgásfehér arcú, nagy, tüzes szemű, hosszas, egyenes, vékony orrú leányka. Azt
                  gondolom, szebbnek tarthatta magát Eliz testvérénél, mert szemeire hajló haját
                  mindegyre föl-fölvetette, s vékony, szép ujjaival megint visszaigazgatta.</p>
               <p>Adrienne - ó, Adrienne kisasszonyon semmi se volt szép. Őt azért kellett annyira
                  megdicsérni. Széles, csontos homlok, nagy, férfias orr, előrenyúló áll, kissé
                  szabálytalan széles fogak... Nem, az ilyen arcot csak szegény, nyomorult vagy
                  gonosz indulatú ember mondhatja szépnek, még az édesanya előtt is.</p>
               <p>Ó, milyen jólesett az anyának, hogy az a leánya, ki hozzá legjobban hasonlít -
                  íme, egy idegen úri asszonyság szerint is a legszebb.</p>
               <p>A nők nem azért nők, hogy gyöngéd, közlékeny szívük hamar egymáshoz ne vonzza
                  őket. Bakalovicsné mindenkinek eltalálta gyöngéjét azonnal. Eliznek haját
                  simogatta, azt a nagy­szerű, dús, csillámló, veres haját: Gizellának a gyönyörű
                  fehér kezeit szorongatta hosszasan, míg Adrienne-nek a komoly, tragikus (saját
                  szavai) magatartásán nem tudott eléggé csodál­kozni.</p>
               <p>- Ó, igen, a nagy Rachel ilyen lehetett gyermekkorában - kiáltott fel
                  elragadtatással. - Ó, sokszor bámultam Pesten. Imádtam, isteni jelenség volt a
                  görög kosztümökben, mint Antigone, Phaedra, Elektra!</p>
               <p>A leányoknak mindjárt el kellett mondani: ki volt Rachel, és hogy Pesten milyen
                  dicső világ van, hogy egy művelt, szellemdús, bájos, ifjú leány valódi szerencsét
                  csak ott csinálhat, hogy ő maga is sohase jött volna ily messze vidékre, ha a
                  dicső Erdélyt, amit koszorús regényíróink oly égi szépnek, regényesnek festenek -
                  egyszer bár életében meg nem akarta volna látni. Így jött ő e felséges földre,
                  mint a kultúregyletnek elárusító megbízottja.</p>
               <p>Bakalovics úr megrántotta nője karját, hogy inthet már a szolgának.</p>
               <p>- Szt - sziszegi a nő.</p>
               <p>- Jó - tehát várok.</p>
               <p>- De - fordult Bakalovics úr, mintegy csak úgy véletlen a polgármesternéhez -
                  megengedi, nagysád, hogy amíg nőm a kisasszonykákat - kérem, kérem, csak
                  beszéljenek -, addig én egy szerény kérdéssel bátorkodhassam. Ha kartársamnak
                  elbeszélésére jól emlékezem, akkor itt egy derék, felnőtt, kedves fiúnak is kell
                  lennie.</p>
               <p>- Igen, van egy fiunk, Aladár, most végzi itt a hetedik osztályt.</p>
               <p>- Éppen, mint az enyém. Biztosítanunk kell jövőjét. Szép lenne, ha megösmerkednék
                  a két fiatal.</p>
               <p>Bakalovicsné már vizsgálta a falon függő ócska Antónia-féle képeket, és kihívó
                  modorban kacagta és készítette az utat, egy szerencsés vásárhoz - ő még csak most
                  kapta meg ím a fonalat főtárgyához, de megkapta.</p>
               <p>- Tehát, méltóságos asszonyom, a boldogság útja, a szerencse épülő hajléka -
                  állott elő Balakovics úr -, a biztosítás jó korán, ez az egyetlen kikötő. Éspedig
                  a legjobb társaságnál. És - és ezzel valódi talajára lépett Bakalovics úr is - én
                  a Glória egyik vezérágense vagyok.</p>
               <p>S átnyújtotta névjegyét.</p>
               <p>- Annyit, azt gondolom, szerénység nélkül mondhatok, hogy monarchiánkban manapság
                  a Glóriánál erősebb alapokon álló biztosítási intézmény nem létezik. Hogy kérem?
                  Tetszik valamit mondani?</p>
               <p>- Nem szóltam.</p>
               <p>És mosolygott a polgármesterné.</p>
               <p>- Tudom, tudom, akart valamit mondani a nagyságos asszony. Több helyt tették azt a
                  meg­jegy­zést. Igaz, hogy egyik-másik főemberünk fölötte nagy lábon él, túlon-túl
                  elegáns házat tart, költséges jour fixeket, drága lovakat, paripákat - és ez nem
                  szül jót. No, nem egészen úgy áll, amit az eredmény fog legpompásabban
                  bebizonyítani. Annyit bátran kikiálthatok, hogy becsületesebb, korrektebb eljárás,
                  mint a miénk: sehol is nem képzelhető. A Glória örökké fog élni. Ismerem jól az
                  alapokat, az elveket, a személyeket, a fő- és altörvényszéki elvbarátokat,
                  magasrangú tanárokat, zsurnalisztákat, fent mint alant. Ó, igen, asszonyom!
                  Mindenütt vannak erős acélkapcsaink. Hálózatunk áttörhetetlen.</p>
               <p>Bakalovicsné, mintha valami kulcsot kért volna, rácul e szavakat mondá: szemtelen,
                  legalább az én vásáromat ne rontsd el, ne hazudozz annyit összevissza. Eredj
                  valamerre.</p>
               <p>A jó feleség e szavak után mosolygott, ártatlan örömmel mosolygott, s a lelkes
                  Glória-ügynök úr is mosolygott, mert kérdem, vidám dolgokon ki ne mosolyogna e
                  komor életben?</p>
               <p>- Tehát, nagyságos asszonyom - folytatá dicső emberbaráti harcát -, én abban a
                  biztos hitben vagyok, hogy minden jó nevelésű ifjúnak múlhatatlanul biztosítva
                  kell lennie. Ezt a szent kötelességet egy szülőnek is elmulasztania - nem volna
                  szabad.</p>
               <p>- Aladár van már biztosítva.</p>
               <p>- De nem nálunk - nevetett büszke fejtartással az ágens úr.</p>
               <p>- A Morisonnál.</p>
               <p>- A Morisonnál? - az, asszonyom, egy rablóbanda.</p>
               <p>S előkerültek a kékes cédulák, tarifakönyvecskék, s kihullott a nagy bőrtárcából
                  egy csomó hamis és nem hamis névjegy, távoli rokonok, jó barátok, tanulótársak
                  becses, rábeszélő madárfogó lépvesszői.</p>
               <p>Azalatt, míg Bakalovics úr a lépvesszőket szedegette, a feleség újra egy jót
                  döfött rajta, mely titkos biztatás után a derék ügynök úr csakugyan kitántorgott
                  gyöngyöző homlokkal, vidám mosollyal, hogy valahol a szomszédban próbáljon
                  szerencsét, a polgármester úr megérkeztéig.</p>
               <p>Odabent megnyílt a képvásár.</p>
               <p>Felséges képek, kezdő és nem kezdő írók, költők, művészek, színészek, színésznők,
                  nagyhírű, országos képviselők a jobb- és baloldalról, a legtetszetősebb és
                  tetszelgőbb állásokban, fél profilban, negyedben, egy nyolcadban, derékig, térdig
                  vagy csak a nyakig, ki ahogy inkább hitte, hogy hódítani fog.</p>
               <p>Némely költő saját kezűleg írt versecskével látta el arcképét...</p>
               <p>- Ah! - kiáltottak fel a leányok örvendezve ennyi nagy ember láttán...</p>
               <p>- Műveik is itt vannak, díszkötésben - biztatá őket Bakalovicsné -, a legolcsóbb
                  árban adom. Ajándék, csak az irodalom terjedjen.</p>
               <p>Bakalovics úr is erélyesen apostolkodik az udvaron.</p>
               <p>Nézegeti az épületeket, a csűröket, istállót, kocsiszínt, a szomszéd háztetőket,
                  de nézi azt a vénembert is, aki a tyúkól mellett nagy lassacskán vágja a fát.</p>
               <p>A percentecskék szaporodnak, s a kis gömbölyű ágens úr belemerül a legédesebb
                  reményekbe.</p>
               <p>Csak úgy emelkedik öreg szíve a biztató képek varázshatása alatt.</p>
               <p>- Mi az, mi az, barátom? - lépett közelebb Bakalovics úr a favágóhoz. - Maga is
                  ide tartozik?</p>
               <p>- Ide, uram.</p>
               <p>- Hej, öreg - fogja ezt a szivart. Mondja, járnak erre biztosító ügynökök?</p>
               <p>- Üstös, cigány, nem több.</p>
               <p>- No.</p>
               <p>- Egy vörös gazember a sima beszédeivel addig járt a nyakamra, ölelgetett, tömött
                  szivarral, hogy biztosítottam a feleségemet. Azt mondta: néhány hónapok alatt
                  elpusztul.</p>
               <p>- No és?</p>
               <p>- Az asszony ma is él.</p>
               <p>- Csakhogy ez nem a Glóriánál volt, öreg.</p>
               <p>- Merthogy éppen ott volt; pusztítsa el a szent a gonosz férgeit.</p>
               <p>Nyílott éppen a kapu, s két-három úriember lépett be.</p>
               <p>- A polgármester úr.</p>
               <p>- Talán? - illegeté magát tánclépésekben Bakalovics úr mély hajlongásokkal,
                  kalapját hóna alá kapva. - A méltóságos...</p>
               <p>- Én a polgármester vagyok.</p>
               <p>- Akkor bátor leszek odabent egy névjegyet szolgáltatni át, egy régi kedves
                  magyarországi barátjától.</p>
               <p>A régi barát szó derült mosolyt varázsolt a polgármester úr ajkaira.</p>
               <p>- Első szent kötelmemnek tartottam - ugrándozék az ágens úr -, hogy beléptem első
                  órájában e város nagyérdemű méltóságos polgármesterénél tiszteletemet tegyem.</p>
               <p>- Kérem nem vagyok méltóságos, bár Erdélyben lakom.</p>
               <p>- Ah, kérem nagyságos uram.</p>
               <p>- Az se vagyok, uram, miben lehetek szolgálatára.</p>
               <p>- Én Bakalovics Márk, volt gyógyszerész és földbirtokos Kikindán, jelenben a
                  nagyhírű Glória újon kinevezett ágense vagyok, különben a tekintetes Vermes Pál,
                  vörösvásárhelyi polgár­mester úr névjegye, melyet odabent szerencsém lesz
                  átaladni, mindent megmagyaráz.</p>
               <p>- Vermes úr jól van?</p>
               <p>- Ó, nagyszerűen. Háza, földjei, erdei, tavai, ökrei. Igen szerencsés. Különben a
                  névjegy mindent megmagyaráz, azaz mindent elmondhatok, fel vagyok reá
                  hatalmazva.</p>
               <p>Beértek.</p>
               <p>Hangos, vidám zsivaj töltötte be a szobákat. Ágy, asztal, szék, zsámoly minden
                  képpel volt beterítve. Bakalovicsné egész eréllyel dolgozott.</p>
               <p>Bakalovics úr látva a roppant hatást és haladást, melyet jó neje azalatt tőn, míg
                  ő értetlen favágókkal vesztegette el becses idejét: egy percig se habozott, hogy a
                  tarifakönyvecskéket napfényre hozza.</p>
               <p>Elfelejtette, hogy ő most mennyit beszélhetne Vermes polgármester úrról, de most
                  csak a biztosítási csoportok tűz, víz, jég, fagy, élet-halál lebegtek villogó
                  szemei előtt.</p>
               <p>A magyarság úgy tetszik, egy percre minden veszélytől megszabadult. A vizeknek,
                  áradá­soknak nem volt erejök; a tűzromlások, koldusbotra jutások, kéregetők senkit
                  se fenyegettek; jég, fagy körmetlenül, fogatlanul állott, megszégyenítve a Glória
                  hatalmas kezei által.</p>
               <p>Nem lehet csodálni, ha a polgármester úr és három társa az első percekben e
                  nagyhatású momentumok varázsa alatt a bemutatásokat mellőzte.</p>
               <p>Végre azonban erre is rákerült a kívánt sor.</p>
               <p>- Barátom, Bokros Péter úr - mutatá be a polgármester a Bakalovics párnak azt a
                  vörhenyes, jól megtermett, öntudatosan mosolygó embert, ki bátor megjegyzéssel rég
                  kimutatta már, hogy ő itt gyakori jelenség, és egészen otthonosan érzi magát.
                  Ugyanis egy süteményes tálból több ízben törögetett, kínálás nélkül, s arra az
                  üveges szekrényre is nemegyszer fordította tekintetét, ahol apró csinos pálinkás
                  poharak állottak.</p>
               <p>- Ó, Tamás - mondogatá Bokros úr edegélve és a fölséges képekre hovatovább
                  kevesebbet adva -, ma nagyszerű ember voltál, úgy nem beszéltél még soha.
                  Beillettél volna egy kis Kossuthnak. Be, be.</p>
               <p>- Halmos Béla úr, kereskedő - vegyes...</p>
               <p>- Igen, fűszer, déligyümölcs és valamennyiben vaskereskedő - szökött előtérbe a
                  karcsú, de a nyakánál (mint a sokszor hajlongó embereknél az bekövetkezik) kissé
                  előrehajló, barna fiatal úr, kevés tüskés bajuszát és hegyes szakálltalan állát
                  egész Bakalovicsné asszonyságig vive.</p>
               <p>Bokros úr már kiemelte a kis poharakat és a jó gyékényes butykost is, és mit sem
                  törődött az udvariaskodással, saját becses személye foglalta el merőben.</p>
               <p>- Aladár - kiáltották egyhangúlag a leányok, szeretettel és büszkén vonva magukhoz
                  azt a szép nyúlánk ifjú legénykét, ki a polgármester úrnak szakasztott képmása
                  volt, ugyanazokkal a szabályos vonásokkal, s ugyanazzal a jóságot sugárzó
                  tekintettel.</p>
               <p>Most a társaság csakhamar két részre oszlott.</p>
               <p>A polgármester úr karon fogta Bakalovics urat, és szobájába vezette, követvén őt
                  Bokros úr, kezében egy jó darab süteménnyel, s azzal a kíváncsisággal, ami a
                  mindennapos házibarátot megilleti. Bakalovics úr még le sem ülhetett, már Bokros
                  úr egy hatalmas tajtpipára gyújtott, a díványra heveredett, s úgy várta
                  nyilatkozatukat.</p>
               <p>- Tamás, láttad a vén főispánt a zsíros, híres pecsétes kabátjában, majd megütötte
                  a guta. Iszonyúan levertük. Fölségesen beszéltél. Tessék, tessék, folytassák.</p>
               <p>S a nagy pipa, mint valamely gőzmozdony, úgy füstölt.</p>
               <p>- Papa - tekintett be a félig nyitott ajtón a polgármesterné -, egy percre.</p>
               <p>- Ritka becsületes ember lehet ez a polgármester úr - fordult a polgármester
                  távozta után Bakalovics Bokros úrhoz.</p>
               <p>- Nem hiszem, hogy a két magyar hazában volna különb polgármester. Legjobb
                  barátom. Egy napig se tudnánk ellenni egymás nélkül. Én idevaló birtokos vagyok.
                  Erősen sok össze­köttetésem van fent, mint alant.</p>
               <p>- Ó, könyörgöm, akkor szabad lenne-e kérnem méltóságodat.</p>
               <p>- Ön a Glória ügynöke, tudom.</p>
               <p>- Azzal dicsekszem.</p>
               <p>- Nemigen lehet pedig. A Glória nagyon rosszul áll.</p>
               <p>- Kérem, de kérem.</p>
               <p>- No, erről ne is beszéljünk. A mi városunk egyszer egészen leégett. Nos, mit
                  kaptunk? Egy nagy csomó becslést meg huzavonát meg pert meg üszkös gerendákat.
                  Hagyja el, inkább gyújtson pipára, úgyis itt ebédel ön is. Mondja, hogy áll a
                  baloldal Magyarországon?... A polgármesternek nagyszerű rácürmöse van, én
                  csináltam, ajánlhatom, igyék. Nekem, uram, egy kissé le kell néznem a pincébe,
                  mert tudom, hogy a nagy út ma tökéletesen elfoglalja a polgármestert.</p>
               <p>- Micsoda nagy út?</p>
               <p>- Pestre mennek a minisztériumhoz.</p>
               <p>Bokros vette a kulcsokat, minélfogva Bakalovics úr kénytelen volt átsétálni a
                  nőkhöz.</p>
               <p>Bakalovicsnét a legmelegebb társalgásban találta a karcsú, hosszú kereskedővel. Mi
                  volt természetesebb, minthogy egy szempillantás alatt ott termett a hűtlen társ
                  mellett.</p>
               <p>- Igen - folytatá a kereskedő úr suttogva -, Eliz kisasszony jegyesem. Március
                  tizenkilence­di­kén történt az eljegyzés.</p>
               <p>- Kérlek - figyelmezteté megrovással a nő férjét, kezével odább taszítva.</p>
               <p>- Kérem - lépett hátrább Bakalovics, mintha színpadon állott volna -, ne tessék
                  gondolni, hogy... hogy... én... tessék megjegyezni: kulturális állás.</p>
               <p>- Én ezeket a képeket csak passzióból árusítom.</p>
               <p>- A polgármester - vevé fel a szót a felérkezett Bokros úr fontoskodó
                  fejmozdulatokkal - ma nagyszerűen bebizonyította, hogy óriásilag fölötte áll a
                  főispánnak.</p>
               <p>- Már az igaz, Tamás - bólingatott a másik két ebédre érkezett vendég is, de olyas
                  tekintettel, melyből ki lehetett venni, hogy olyan óriásilag aligha áll
                  felette.</p>
               <p>- A főispán kimutatta, hogy mennyire érdekelt fél, s mennyire semmi előtte, mint
                  mindig, az igazság. Ötször-hatszor odarántotta a doktort, ki pipacs arcával,
                  festett szakállával, kappan hangjával, fanyelvével és érthetetlen dadogásával
                  mindegyre interpellált, opponált, szedte-vedte az atyafiságát, a boltosokat, az
                  uzsorásokat, de csak nevetségessé tudta magát tenni, mert elárulta, hogy mi van a
                  zsákban - egy nyomorult kérelem királyi tanácsosságért vagy nemességért - a nép
                  vére árán. Levertük...</p>
               <p>- A tekintetes polgármester úr hatalmasan védte álláspontját - szúrta közbe e pár
                  szót a pipa mellől az árvaszéki ülnök.</p>
               <p>- Taps, éljenzés - és maga is tapsolt Bokros úr kövér tenyereivel - s üvöltés a
                  nép részéről. Minő taps! Te, te voltál a főispán, Tamás.</p>
               <p>- Lehet még - mormogá - az adóellenőr, tudok én még erre eseteket.</p>
               <p>- Fog is lenni - erősíté Bokros úr, hogy ebben is ő álljon elöl. - Mikor
                  kimondatott a közakarat, hogy deputáció menjen a miniszterhez Pestre, éspedig
                  egyenesen a polgármester vezetése alatt - a gyapjú-nyakkendős főispán nevetett,
                  mint mikor el akarja hitetni a néppel valami furfang­ját, hogy ő is éppen ezt
                  akarja.</p>
               <p>- Kiket választottak a deputációba? - kérdé a két nagyobb leány.</p>
               <p>Bokros úr intett a két hivatalnoknak, hogy hagyják el, meg fogja ő mondani, de
                  hogy színezze a hitvány dolgot - előbb nevetett hangosan.</p>
               <p>- Négy tag megy, ötödik a polgármester. Kettő a főispán részéről, kettő a Tamás
                  részéről, István bácsi meg Vörös Károly a mi részünkről. Az egyik főispáni küldött
                  az örökös inter­pelláló örmény doktor, a főispán satellese, vagy inkább
                  trombitása, a másik Czilley Béla, az örökösen ingyen utazó professzor, a fülig
                  adós hamis kártyás, a Várhegy szerkesztője. Méltó­ságos úr!
                  Kilencszázhetvenhat holdat akart volna átjátszani a főispán a Májay grófok
                  kezére...</p>
               <p>- Kilencszázhetvenhat és negyed hold erdőt - szólt közbe az árvaszéki ülnök...</p>
               <p>- Tehát legyen ezer hold, mert annyi is lehet, de a körmire koppantottunk a
                  németnek. És fogunk, remélem, máskor is...</p>
               <p>- Míg a polgármester úrból nem lesz főispán - jegyzé meg az adóellenőr.</p>
               <p>- Hagyjátok, barátim, ilyesmire sohase vágytam, csak kötelességemet teljesíthessem
                  pontosan.</p>
               <p>A polgármesterné felhíván az urakat, hogy ha úgy tetszik, foglalnának helyet - oda
                  mutatott a számos telt üvegekkel megrakott hosszú asztalra.</p>
               <p>- Ah, hogy beszéltette a professzort - folytatta még az asztalig is Bokros úr -,
                  az istenért, uraim, hogy kapunk így vasutat, de kaszárnyát, adóhaladékot,
                  törvényszéket? Mit gondolsz jó népem? Egy kis erdőcskéért, egy tál lencséért oda
                  veted-e a jövőt?... Nevettük a jó madarakat - ó, rég ismerjük őket a
                  tollukról.</p>
               <p>Minden fogás étel után megáradt az ügy alapos, részletes tárgyalása - csak az
                  erdő, a pesti út - a diadal.</p>
               <p>Bakalovics úr egy kis sarkocskát se kaphatott, ahonnan a biztosító társulatok,
                  illetőleg a Glória emberbaráti célzatait fejtegethette volna. Tehát evett, és
                  hatalmasan ivott. Ó, hogy ivott? Amint csak egy elkeseredett, szerencsétlen ember
                  ihatik.</p>
               <p>Későn, késő délután vonult odább a Bakalovics-pár új hadjáratra. Mind a férj, mind
                  a feleség ki volt pirosodva, és meg nem állhatták, hogy ne mosolyogjanak.</p>
               <p>- Csináltál kötést? - kérdé a nő.</p>
               <p>- Nem lehetett, de ételben, italban fölségesen dolgoztunk. Stuart Máriát vagy akár
                  Vénuszt - most adhatnád.</p>
               <p>És messze hangzott a lelkes nevetés.</p>
               <p>- Ne hazudoztál volna összevissza annyit, de úgy rohantál az emberekre, mint egy
                  útonálló.</p>
               <p>- Mert bizony te sem különben a művészeiddel - ha-ha-ha!</p>
               <p>- Szemtelen! Visszamegyek a színpadra...</p>
               <p>- Én meg a karmesteri székembe - hahaha!</p>
               <p>És a dülöngő, boldog ember erősebben kapaszkodott glóriájával dicső és
                  szerencsétlen Stuart Máriája csontos, sovány karjaiba. És nem bírta megállani,
                  hogy rezes botjával ne verje a taktust Dunanan-hoz, és egy-két futamot a tágas,
                  tiszta utcába bele ne kiáltson.</p>
               <p>Ó, nem ártott az annak a csöndes, széles utcának sem.</p>
               <p> </p>
            </div>
            <div type="chapter">
               <head>III</head>
               <p>Azt gondolom, hogy egy nagyon jó társaságban élvezett, jó ebéd mindig megkívánja,
                  hogy az ember egy kissé pihenjen utána, és kedves benyomásait részenkint dolgozza
                  fel a lélek. Tarczali Tamás polgármester úr azonban nem ösmerte: mi az ilynemű
                  pihenés. Meg is jegyezték róla, hol barátai, hol ellenségei, hogy nem kellene
                  annyira vadászni a népszerűséget, hogy mindig ő legyen első a hivatalban és utolsó
                  a távozásban. Ez a pedánsság illetlen, de végeredményeiben bűnös. A városi
                  tanácsos urak közül nem egy vélekedett így.</p>
               <p>Tarczali úr ím a délelőtti órákban is munkában van. Éppen bizalmi értekezletet
                  tart elv­barátaival a miniszter őnagyméltóságához fölterjesztendő, felette fontos
                  ügyben.</p>
               <p>Számosan ülnek a zöldasztalnál. Mint a sakktáblán, itt is minden figura játszik.
                  És én azt mondom, ebben van az igazi demokrácia.</p>
               <p>Aki győz, az mindig és mindenütt a központ, a nap, melyre néznek; a nap, melytől
                  meleget és világosságot várnak. Ő a bölcsesség forrása, az erő megdönthetetlen
                  kővára, az ékesszólás teljessége; ő egy termékeny, gazdag gabonaföld, állandóan,
                  szakadatlanul ért búzával, melyet az elvbarátok rokonaikkal, barátaikkal,
                  cselédjeikkel folyvást aratnak és aratnak, dalolva, ör­ven­dezve; kimeríthetlen
                  szorgalommal hordva csűreikbe, éspedig nyáron, mint télen egyaránt.</p>
               <p>Nincs valami dicsőbb jelenség, mint az ilyen szerencsés központ.</p>
               <p>Itt lehet látni, hogy az emberekben mekkora még mindig, annyi évezredes csalódások
                  után is, a bizalom, mily kiapadhatatlan a remény, mily forró a szeretet. Hogy
                  csüngenek az ilyen ember ajkain, hogy tapsolják meg minden szavát, hogy építenek
                  rögtön mondásaira, mily készek egyetlen intésére fölemelkedni, és parancsára
                  kiontani az egész világ vérét.</p>
               <p>Hogy bálványoztassunk: az nem megy olyan röptiben.</p>
               <p>Magunknak kell nevelnünk, fáradhatatlan türelemmel, oszlopembereinket.</p>
               <p>És kikből? Hogy?</p>
               <p>Tetszett Tarczali Tamás úrnak, hogy a szegény, árva Mihályfi Domonkost, a
                  napidíjnokot, a polgármesteri irodában - ki éppen úgy lép, mint ő; ki éppen úgy
                  fésüli a tömött, szőke haját, mint ő; úgy tartja a fejét, egy kissé hátravetve,
                  mint ő; ki éppen azzal a békési dialektussal beszél, úgy kezdi a toasztjait,
                  eltanulja szójárásait - s mindenütt a nép pártján van, a szegény, becsületes, jó
                  nép pártján: ó, ezt a fiút emelni kell. Méltó reá.</p>
               <p>Feltette lelkében - ebből oszlopot csinálok.</p>
               <p>A magas ifjú nyílt, merész arcával, izmos karjaival, ruganyos, ép alkotású
                  lábaival, kidom­borodott, büszke mellével, éppen alkalmas volt egy jó
                  oszlopnak.</p>
               <p>A hűséget, alázatosságot, szorgalmat, szolgálatkészséget ki ne szeretné
                  megjutalmazni, csak ezt tette a polgármester is, mikor néhány gyorsan váltakozott
                  fokozat után egy viharos képvi­seleti gyűlésen Mihályfi Domi aljegyzőt
                  rendőrfőnökké választatta.</p>
               <p>Mekkora öröme volt Tarczalinak, mekkora ebédet adott a derék Mihályfi
                  tiszteletére. Ott a közönség előtt, abban a fölemelő tudatban, hogy egy szerény
                  ifjúnak pályát szerzett, meg­ölelte, megcsókolta, és kedves Domi fiamnak
                  mondta.</p>
               <p>Tarczali Tamás úrnak jóakarói, barátai számtalanszor mondogatták: pajtás, azt a
                  vén alatto­mos Buzás Jóska pénztárnokot ne dédelgesd, azt ki kell választatni, az
                  még minden polgár­mesternek titkos és engesztelhetlen ellensége volt.</p>
               <p>Tarczali a leggyöngédebb volt iránta mindig, talán azért, mert rágalmazták előtte,
                  és újból és újból megválasztotta. Oszlopot csinált belőle.</p>
               <p>Buzás úr emberei előtt rendesen így adta elő a dolgot: igazán nagy kínomba került,
                  hogy ezt a jöttment Tarczalit megint polgármesterré tettem.</p>
               <p>Az örmény Bagdi bácsi szenátor úr is ott ül csónakhosszúságú és görbeségű csizmái
                  alatt kis kutyájával, bele-bele kiáltva a tárgyalásba: Kamisz fűispány, pakkoljon
                  innűt, hegyezzik otthun zabot. Majd igazítjuk mük a magunkit. Dehogynem, kéne
                  nékije erdő, szép erdő kicsiny kamatban. Haj, haj!</p>
               <p>Bagdi bácsit is oszloppá faragta, ki dörgő, borízű hangjával és minden embert
                  gyalázó éles megjegyzéseivel, állandó tisztelet tárgya volt.</p>
               <p>A polgárságból a független polgárság színe-javából is sok oszlop került ki.</p>
               <p>Itt van mint oszlop Bethlehem József ügyvéd úr is, és forgatja jobbra-balra fejét,
                  hogy a párt­nak - egész újon tett hamis fogain keresztül - odasziszegje a jelszót.
                  Mutatja is aranykarikába foglalt, amerikai divatos fogait, melyekkel kitűnően
                  össze lehet rágni minden, innen-onnan összevásárolgatott, egyleti hivatalt. Lapos,
                  hosszú orra versenyt mozog őszülő kecske­szakállá­val, apró, fénytelen, szürke
                  szemei alázatos hűséggel fordulnak a polgármester úr felé (kitől sok, haszonnal
                  járó megbízatást lehet kapogatni), és szeretné mindenki által olvasható, nagy
                  betűkkel bebizonyítani, hogy az egyedül megbízható ügyvéd én vagyok: Bethlehem
                  Jóska, vendégszerető, nagy celebráló: a többi fukar - s a szegény szenátoroknak és
                  bíráknak egy cson­­tot nem vetne, pedig hány, de hány várhatja azok közt a jó
                  embert, a barátságos, jóindu­latú ügyes-bajost. Nálam minden nevezetesebb per
                  alkalmával társaság van, a bírák együtt vannak, összemelegedhetnek. Komisszióba a
                  kocsimon viszem őket, étel, ital nélkül fél­órányira se megyünk.</p>
               <p>Azokat a nagy vastag betűket meg, melyek úgy lógtak minden ember orra előtt, mint
                  a vén staccatúráról lefityegő vastag pókhálók - elhiszem, szerette volna
                  széttépni, összemorzsolni, s kidobni. És amit mondtak e légben hintálódzó betűk?
                  “Bethlehem Jóska nyúzza a falusit, elszedi marháját, lefoglalja vásárra hozott,
                  durva pokrócát, az előleget elkölti zsíros vacso­rákra, a bélyegeket duplán
                  számítja fel.</p>
               <p>Bethlehem Jóska egy borzasztó tökfejű ember, de alázatos, simulékony, minden vad
                  tréfát eltűr, még a trágár Madár Dénestől is, csak bejuthasson az eklézsiába;
                  dalol torka szakadtából törött fazék hangján, csak egy-egy tollasabb jószághoz
                  közelebb juthasson.</p>
               <p>Bethlehem Jóska mindig arra emel poharat, akit még be nem tudott, de be akar
                  fonni.”</p>
               <p>Hogy lógnak ezek a betűk, látja is mindenki, és hogy az ügyvéd úr le nem szaggatja
                  őket!</p>
               <p>Motoz, motoz ím a gyűrűs ujjaival, fejét előretolja, és mond valami dicsérőt a
                  polgármesterre.</p>
               <p>- Helyes, helyes - zúgják a bizottsági tag urak a fal mellett, és hagyják helybe
                  igenlő fejmoz­du­latokkal a tanács- és nem tanácsurak a zöldasztal mellett.</p>
               <p>Bethlehem József úr most föláll, odaszegzi tekintetét a polgármester úrra, hogy
                  elvegye az elösmerő tekintetet. Örvend a hatásnak, s int ide-oda feleinek, hogy
                  örvendjenek ők is hango­san, erősen.</p>
               <p>Az öröm nyomban el is ragad egy kocsmárosra, egy kövér, piros fejű, pisze orrú,
                  három-négy szál bajuszos, hetyke emberre, ki a kaszárnyaoldalban mostanában vett
                  egy nagy házat, s az oda vivő veszedelmes, gödrös utat óhajtaná a város költségén
                  minél előbb kiköveztetni.</p>
               <p>Három leánya van, gazdag ember. Valamikor kocsislegény volt, de hogy a szerencse
                  szép földekhez, házakhoz, pompás, kis, gömbölyű lovakhoz juttatta, nagy
                  tiszteletben áll. El is beszéli, ahol csak teheti: a pap komám, meg te brúder,
                  pedig tíz évvel vénebb mint én, s hozzá esperes. De szereti a bort, szereti. A
                  nyavalyás, milyen szégyen egy papra, akinek tisztának kéne lenni, mint a hó.
                  Igyék, konzisztorrá tett. Ne mondja, hogy smucig vagyok. Mihályfi Domika is
                  brúder, hogy polgármesterré tegyem a jöttment helyett. Nekem játssza a város
                  malmát. Kicsit nőjön még - a rongyoska. Apja csizmadia volt - hamar lenne. Ez a
                  sok koldus szenátor is itt eszik, iszik isten számban. Igaz, minden szavam
                  szentírás is előttük. Istennek hála, van mindenem, becsületem, tisztességem;
                  mindenütt tag Vörös Károly. Egyet tudok, hogy ha kanállal eszem is a pénzt, én
                  szegény többet nem leszek. Püh! aki rongyos ura van - csapott ilyenkor vastag
                  lábszáraira -, forgolódjék, aki a Károly bácsi gráciáját meg akarja nyerni.</p>
               <p>És merne így beszélni egy kocsisból lett ember?</p>
               <p>De éppen ezért a természetes egyenességéért becsülik és tisztelik.</p>
               <p>E jeles, előkelő polgártárs mellett egy hasonló jelességű tímárvarga ül. Nem tudja
                  ugyan még vezetés nélkül leírni a nevét, de a városban vezérférfiú, céhmester,
                  hatalmas potrohhal, lefityegő, kövér állal, és nagy, sátoros, veres bajusszal - és
                  amint a tanács urak mondják: rettenthetetlen bátorsággal. Az intelligencia kezében
                  ostor, olyan ostor, melyben vasgombok vannak. A feltörekvő úriosztály - különösen
                  az új tiszteletbeli főjegyző, Fejes Eduárd úr is - rajong érette.</p>
               <p>István bácsi - csak így hívják városszerte.</p>
               <p>Hitvestársát rég elverte, s egy alázatos szolgálócskával él; fiairól, törvényes
                  fiairól tudni sem akar, hanem azért a hivatalvadász intelligencia István bácsit a
                  becsület, hű hazafiaság, családi erény, polgári tiszta erkölcsök mintaképének
                  tartja. Ezt István bácsi tudja jól, és el is hiszi okoskodás nélkül.</p>
               <p>Nagy céhgyűléseken Mihályfi Domi úr, mint ilyet szokta harsogó hangon, hátravetett
                  fejjel és mutató ujjai közt forgatott csíptetővel felköszönteni.</p>
               <p>Most István bácsi is örvendező arccal tekint szét, mert a polgármester úr jelen
                  van, és mikor ő jelen van, hát a párt feje van jelen. Ilyenkor mindenki örvend,
                  Domi úr is örvend, a szenátorok is örvendenek, s még a törpe mennyezet is egypár
                  lábbal föllebb emelkedik.</p>
               <p>Vannak a bizottmányban, értekezletben ácsok, kőművesek, kereskedők - azaz,
                  szakférfiak, újabb műnyelven. Mivel nekik örökké van kibérelni, felváltani és
                  nyerni valójuk, tehát ők a legszorgalmasabb pártemberek. Ragaszkodók, de
                  követelők, amikor csak tehetik -, és némileg mindig panaszkodók.</p>
               <p>Hogyne panaszkodnának, mikor az egész várost számtalan épületeivel,
                  pálinkaboltjaival, utcáival, sátraival, malmaival, erdőivel, vámjaival nekik
                  kellene bírni ötöd-hatod árban a tett szolgálatokért, a szenátor uraknak juttatott
                  ajándékocskákért - és még mindig nem kaphatták hazafiúi kezeikre?</p>
               <p>A csukák apály idején nem indulatosabbak, mint e városi beltagok, ha valamely
                  koncot éhesebb és hatalmasabb szájak találtak, és mertek előlük elragadni.</p>
               <p>Ott ültek a vezérek körül; ne kívánják, hogy őket is körülményesebben bemutassam,
                  bár azt a fekete rézművest, ki csak a rézipart tartja iparnak és azt a hegyes orrú
                  és csizmájú, csillogó képű csizmadiát, ki minden honoráciort kiölne a világból,
                  amiért nem magyar csizmát viselnek - mód nélkül szeretném beajánlani.</p>
               <p>Csoportban nem láttam soha krokodilusokat, de ha ezeknek itt a merev tartásukat,
                  kemény mozdulatlan nyakaikat és forgó, tüzes szemeiket nézem: a Nílus szép és
                  gazdag, nádas vidékéből egy darab eleven részt mégis ide tudok képzelni. Ó, az a
                  kis pléhes, szakálltalan, bajusztalan, szőke német fejével, hogy fedné a város
                  házait kemény papirossal - amit ő talált fel - pléhárban; az a két piros borvámos,
                  hogy emeltetné a boradót, amire különben már el is jött az idő, csak a
                  polgármester, aki gyenge borivó, akadékoskodik; az a hosszú, vörös, gólyacsőrű
                  kereskedő, hogy tiltana el fejvesztés és jószágelosztás terhe alatt minden
                  házalót, aki ízletesebb portékáját olcsóbban meri adni, mint ő, az ő rothadt
                  déligyümölcseit, avas fügéit, molyette szentjános kenyereit és a hamis kubáit.</p>
               <p>Pezseg itt a vér minden kis erecskében.</p>
               <p>De mikor az az erdő olyan szép is, oly gyönyörű szép! Annyi fa kerül ki onnan,
                  mennyi gyapjú, mennyi szép szálfa és mennyi ág és mennyi olcsó forgács. No,
                  emberek, most résen legyünk - gondolák a bizottsági tag urak közül számosan.</p>
               <p>Hanem a város, a város, uraim!</p>
               <p>A polgármester úr hamar, részletesen kifejti beszédében, hogy az erdőhöz a
                  városnak a kéz­alatti, hiteles okmányok alapján - és felmutatta az okmányokat -
                  régi, elévülhetetlen, igaz jussa van.</p>
               <p>- Van - dobognak lábaikkal a bizottsági urak, anélkül hogy a tengerokmányba csak
                  egy is be akarna pillantani -, van, szent jussa van.</p>
               <p>- Hogy évi biztos pár ezer forint jövedelem...</p>
               <p>- Több, több - emelkednek az ácsok, téglavettetők és az építkező kőmívesek.</p>
               <p>- Nem lehet elfogadni a méltóságos főispán úr békéltető ajánlatait, jóllehet magam
                  is belátom tisztelt polgártársak, hogy a vasút, királyi törvényszék, főadóhivatal,
                  kaszárnya igen jelenté­keny módon növelné városunk jövedelmét.</p>
               <p>- Eh, mit most vasút - állott fel István bácsi, ki mint tímár, olcsó fiatal
                  cserfához akart jutni elsőben is -, lássuk az erdőt, ez a fő.</p>
               <p>- Helyes - támogatták az érdektársak a derék polgárt.</p>
               <p>- A főispán - dörgé egy nagy baloldali ács, kit ügyesen örökké meg lehetett venni
                  az uraknak - német, áruló, muszkavezető, ki hinne az ilyennek! Megyünk egy
                  szívvel-lélekkel a polgár­mesterünk után.</p>
               <p>S látszott vastag karjaiból, melyek folyvást mozogtak, mint egy jól fűtött gép
                  hatalmas emeltyűi, hogy alig várja az erdő levágását.</p>
               <p>- Igen, uraim - haladott biztosan a polgármester a szép erdő lombos, gyepes, hűs
                  ösvényein -, kérvényünkben különösen ezt kell kitennünk...</p>
               <p>- Hangsúlyoznunk - igazítá ki Veres Károly a kocsmáros, ki a vidéki papságtól
                  napról napra többet tanul. Jobb ma egy veréb, mint holnap hat túzok. Kell a gáthoz
                  a fa.</p>
               <p>Pedig neki kellett, főképp valami új kerítésekhez és faházakhoz.</p>
               <p>- De a hidakhoz...</p>
               <p>- A csertörő malomba.</p>
               <p>- Oda is - nevettek hátul a fiatalabbak.</p>
               <p>És suttogva valami történeteket beszéltek két főhivatalnokról, kik a várost
                  gyalázatos módon meglopták, s a dolgot szerencsésen egy szegényebb emberre
                  kenték.</p>
               <p>- Csak olyanok ezek a mi jó uraink, kegyes atyáink - mormogá egy szatócs, ki durva
                  egyenes­ségéről volt híres.</p>
               <p>A polgármester - akit ez az ügy két hibás hivataltársa miatt fölötte kényesen
                  érintett - hirtelen fölemelkedett üléséből, szelíd emberséges arcát elborította a
                  tűz, szemei villámokat szórtak, vékony, piros ajkai reszkettek. Kereste a morgó
                  vádlót.</p>
               <p>- No, bizony - morgott a szatócs, egy hosszú, ősz szakállú, kövéres ember, bátran
                  odanézve az urakra -, most engem mindjárt cserré törnek, vagy a polgármester
                  szokása szerint lemond. Várom a tréfát.</p>
               <p>Sokan voltak, akik titkon igen gyönyörködtek ezen a nyers beszéden, hanem ők okos
                  elő­vigyázatból a világért se szólottak volna.</p>
               <p>Ó, tetszik az a leggazabb embernek is, mikor valaki kimondja az igaz szót a
                  föllebbvalók ellen.</p>
               <p>- No - állott készen a szatócs, ősz szakállát simogatva.</p>
               <p>- Hetedik éve, hogy önök bizalmából e díszes széket elfoglalni szerencsés
                  vagyok...</p>
               <p>- Éljen! - kiáltja a rendőrfőnök.</p>
               <p>- Éljen - zúgják mindnyájan.</p>
               <p>- Életem bezárt és eltett könyv sohasem volt, mindenki akkor olvashatta, mikor
                  akarta, kérdem azért, hol és kit és mennyiben károsítottam meg?</p>
               <p>- Sehol senkit és semmikor - vette át a szót Bethlehem József úr, és várta, mert
                  szokása ingyen soha és semmit nem tenni, várta a hálás, elismerő pillantást, és ha
                  valami véletlenül előállandó mellékhivatalocska kerülne még: hát azt.</p>
               <p>- A fejét hasítanám széjjel annak - tört ki a bozontos, szürke ács -, aki egyetlen
                  szóval meré­szelné vádolni pártunk szeretve tisztelt főnökét.</p>
               <p>Mihályfi Domonkos úr szemére csíptetve üvegét, olyan állással, mint a
                  polgármester, olyan hanggal mint az, kezét is úgy emelve föl, hogy majdnem a
                  polgármestert látta az ember má­sodik kiadásban, kiáltá: - Osztom az előttem szóló
                  nézetét, s minden pontjában a magamévá teszem.</p>
               <p>Nyilvánosan mindig így tett Domonkos úr.</p>
               <p>Mindnyájan felszöktek helyeikről, és a bizodalmat sokszoros felkiáltásokkal
                  törekedtek be­bizonyítani. Lelkes - és amint a Várhegy
                  helyi lapocska másnap hozá - dicső egy jelenet volt ez, a
                     megvesztegethetetlen polgárok részéről, bálványozott vezérük és atyjuk
                     irányában.</p>
               <p>E melegség fölötte vigasztalólag és emelőleg hatott Tarczali Tamás úrra, kit
                  csakugyan még ellenségei sem vádolhattak soha is hosszúkörműséggel és enyves
                  tulajdonokkal.</p>
               <p>Az igazi becsületes emberben mindig úgy tapasztaltam, hogy igen sok vonás van a
                  gyermek­ből, aki azonnal elérzékenyedik, és nem tudja megakadályozni, hogy gúny és
                  nevetség tárgyává ne tegye személyét. Kérdem, miért ez, mikor az erő és férfias
                  jellemek korát éljük?</p>
               <p>A főbb tételeken áthaladván, éppen oszlóban volt a konferencia, mikor Salamon
                  Mihály - az egyetemes várhegyi jótékony gyűjtő, egy széles, ravasz arcú, alázatos
                  homlokú, szőke, negy­ven felé járó és tanfelügyelőséget reménylő, kurta, vaskos
                  ember, hosszú, bő, fekete kabátban, általában egészen talpig tisztes feketében -
                  hajlongásokkal mutatta magát az ajtóban, azzal az ívvel, melynek csücske a belső
                  zsebből kikandikált.</p>
               <p>- Ez a szemtelen - zúgák a szenátor urak - megint itt van.</p>
               <p>A polgárok is örömest leugráltak volna az ablakokon. Mihályfi úr - egy percre,
                  mint rövidlátó, összezsugorította szemeit, mert tudta, hogy Salamontól, ki a
                  főispánnak valami távol koldus­atyafia, nem szabadulhat - integetett a fejével,
                  mosolygott, és a kezeit üdvözlésre nyújtogatta. - Várok - súgá oda Salamon úr -,
                  míg a gyűlésnek vége lesz.</p>
               <p>Aközben azonban odaballagott a polgármesterhez, és sebesen, mintegy lélekszakadva
                  sisegte-susogta a fontos tárgyat, melyért a főispán is egészen lelkesül.</p>
               <p>Egy tiroli német faluban a pap háza leégett, s mások is szenvedtek kárt. Jó hatást
                  tenne fent, ha az ügyet magukévá tennők. Igaz, igaz, nálunk is van elég leégett
                  ember, de az kiemelné városunk becsét, ha tiroli égetteket segítenénk.</p>
               <p>István bácsiék s az ácsok és pléhesek - polgári erényeikkel eltakarodtak. Csak a
                  vén szatócs maradt egykettedmagával.</p>
               <p>Az ív sorba járt.</p>
               <p>Tarczali T. öt forint.</p>
               <p>Mihályfi D. névtelenül - s ez keresztyénibb -, 10 krajcár.</p>
               <p>Bethlehem 1 forint (de a forintot felmutatta, és várta érte az elösmerést).</p>
               <p>A szenátor urak is előállottak néhány gyenge fillérrel.</p>
               <p>- A polgármester - súgja hátrább a fő-főjegyző úr - bizonyosan főispánságot keres,
                  hát ő adjon öt forintokat. Aztán meg utálom ezt a koldulást.</p>
               <p>A szatócs úr is odaadta a maga forintját, és távozott.</p>
               <p>Távozott, távozott, mindenki távozott, de az a nyilvános kéregetés valahogy olyan,
                  mint a vallatás meg a gyónás. Kényes.</p>
               <p>Akik keveset adtak, azok nevettek, és más tárgyra vitték a beszédet.</p>
               <p>Dicsérték a polgármester urat.</p>
               <p>A nagylelkűség varázshatását senki sem tagadhatja el. Úgy tetszett, a sovány
                  markú, szegény hivatalnokok mélyebb tisztelettel tekintettek arra az emberre,
                  akinek adni valója mindig van, s aki soha senkit el nem utasít. Honnan veszi azt a
                  sok pénzt? Bolond, bolond. Majd kiábrándul.</p>
               <p> </p>
            </div>
            <div type="chapter">
               <head>IV</head>
               <p>Bethlehem József ügyvéd úr odasúgott a rendőrfőnöknek: Domikám, velem jössz, ott
                  lesz a vén Porgeli felesége, foglald el; öregem - ölelte át a másik percben
                  Tarczali urat -, nagyon jó vesepecsenyénk van, s ha nem csalódom a hamvasi
                  udvarból malacunk is. Tudod, Lina reme­kel a malac süttetésben. Ropogós, öregem -
                  he!</p>
               <p>S ropogtak ízelítőül a Józsi ügyvéd amerikai fogai.</p>
               <p>A polgármester valami nyomatékos okkal hárította el a szívélyes meghívást.</p>
               <p>- Jó, jó - nevetett az ügyvéd -, félünk otthon valakitől. Szép a szeretet, de ha
                  madzag: tisztelem.</p>
               <p>A rendőrfőnök is nevetett, s a két tanácsos is nevetett, akik hívás nélkül is
                  belekapaszkodtak Bethlehem úr karjaiba, s a malac felé irányozták lépteiket, s
                  kénytelen volt Tarczali úr is legalább mosolyogni a tréfán.</p>
               <p>Vidáman, barátságosan váltak el egymástól.</p>
               <p>- Nagy jezsuita az öreg - jegyzé meg az ügyvéd a polgármesterre célozva.</p>
               <p>- Hanem túljárunk az eszén - válaszolt az az ülnök, aki a nagy pipával violaszínű
                  orrával délben a polgármester kedves vendége volt -, férfiban gyanús, mikor a
                  szentet adja. Részemről mindig elkerültem. Meglátjátok, egyszer nagyot csattan az
                  ostor. Kezdek valamit érezni.</p>
               <p>Minő örömmel fogadták a társak e gyalázatos szavakat!</p>
               <p>Domi is megveregette a beszélő vállát, az ügyvéd úr meg derékon ölelte, mint
                  kevéssel előbb a polgármestert.</p>
               <p>Mindnyájan rögtön készek voltak érezni azt a valamit.</p>
               <p>- Gondolod, hogy az az erdő - tévé föl e kérdést az ügyvéd, szimatolva a levegőben
                  az után a valami után.</p>
               <p>- Láttátok, hogy kisárgult a főispán?</p>
               <p>- Jól mondod, Domi pajtás, ehhez az erdőhöz a pecsétes Péli állását köti - úgy
                  hallottam.</p>
               <p>- Felséges konc is. Meglehet, Tamás úr is ebből szeretné a leányát kistafírozni.
                  De azt nevettem, hogy adta az igazságost. Barátom, mikor ekkora vadra lövünk,
                  mindenki a húsát méri előre - szuszogott pipájával a violaszín ülnök.</p>
               <p>A durva élc oly édes hangulatba hozta a jó barátokat, hogy kacagva léptek be a
                  Józsi ügyvéd pompás, új házába.</p>
               <p>Éppen ilyen derülten nyitotta ki Tarczali úr is a cserfaszínre festett
                  utcaajtót.</p>
               <p>Oly szép, andalító májusi alkony vala. A leányok kinn ültek a széles folyosón, s
                  Aladárral s ennek diáktársaival dalolgattak. Nézték a csillagokat, s bennök azt a
                  ragyogó jövőt, amit minden leány meg fog egyszer nyerni - bizonyosan.</p>
               <p>Nyolc-kilenc óra körül járhatott az idő.</p>
               <p>- Apám - szökött atyja elé Gizike -, odabent várja a báró. Már egy órája is lehet,
                  hogy itt ül.</p>
               <p>- Apám - állott elő Aladár is -, ugye megígérte, hogy ezen a nyáron felvisz
                  Pestre, ha jó vizsgát teszek. No, Tarján, szólj - fordult egyik diáktársához -,
                  hogy feleltem ma is a bánnak.</p>
               <p>- Kitűnőre.</p>
               <p>Mely apa szívét ne töltené be ily gyermekes öröm és vágy - igazi gyönyörrel?</p>
               <p>- Talán, most hagyjatok békét - rázta le magáról az apa gyermekeit, és sietett be
                  az öreg báró úrhoz.</p>
               <p>- Allá...ázatos szolgája - lépegeti a kis, törpe ember nagy ősz fejével, s előre
                  megnyerni akaró, kegyes, arisztokratikus mosolyával a polgármester felé -, hát
                  maga mit csinál ilyen későn is azokkal a maga vad tigriseivel? Azt akarja-e, hogy
                  azok egyszer magát, mint a farkasok parancsoló vezérüket, széttépjék? Kedves
                  barátocskám, magára nekünk még igen sokáig nagy szükségünk van.</p>
               <p>Az öregember belekapaszkodott a magas szál polgármesterbe, s úgy sétáltatta
                  föllebb-alább, néhány bókot mondva a polgármesternére, ki nagyon jó színben van, s
                  napról napra szebb, s úgy is kell, hogy szebb legyen.</p>
               <p>- Egy órája, hogy itt szépelgek, barátocskám, s maga nem siet haza - ez nem jó.
                  Tudja, a jó házastársaknak mindig kell egy kissé egymást félteniök, hacsak éppen
                  formalitásból is.</p>
               <p>- Mi eddig nem úgy éltünk, méltóságos báró, és nem bántuk meg - tekintett
                  szeretettel a polgármester távozó neje után.</p>
               <p>Ez udvariaskodó ürességek után a báró hirtelen tárgyára tért.</p>
               <p>- Mondja, barátomuram - nézett élesen a báró a polgármester szemeibe -, hogy áll
                  az a fatális erdőügy? Nekem Péli ma keserűen panaszkodott. Magunkra vagyunk?
                  Beszélhetek bátran?</p>
               <p>- Kérem.</p>
               <p>Az öreg báró csöndesen kivette szivartárcáját, odatette szó nélkül a polgármester
                  elé, egy finom havannára rágyújtott, s kis, töpörödött termetét jól beleásta a
                  fekete bőrdívány vánko­saiba, hogy szinte csak nagy, imponáló feje látszott ki, s
                  a füstfelhőn át méregette emberét.</p>
               <p>Látta a polgármester elkomorodó tekintetéből, hogy nem lesz a dolog olyan könnyű.
                  Rendezte harcosait.</p>
               <p>- Mennyi ideje annak, hogy Samu gróf magát Buziásról Várhegyre hozta, illetve
                  Gyertyámos­ra?</p>
               <p>Mintha egy éles kést taszítottak volna a polgármester bordái közé.</p>
               <p>Tarczali izgatottan fordította el fejét az öregembertől.</p>
               <p>- Lesz húsz éve, báró úr - mormogá.</p>
               <p>- Maga azóta a Samu gróf fiaival is jó viszonyban volt?</p>
               <p>- Mint eddig, nagysád.</p>
               <p>- Nem akarna-e rágyújtani? Azok a szivarok nem rosszak éppen.</p>
               <p>- Ma már nem.</p>
               <p>- A Májay grófok Louise által közeli rokonságba léptek Samuékkal - ezt tudja,
                  barátomuram?</p>
               <p>- Van szerencsém tudni, báró úr - emelte föllebb homlokát Tarczali úr, és
                  készítette magát a küzdelemre.</p>
               <p>- A Májayaknak azzal az erdővel közelebbről igen meggyűlt a bajuk és Felivel is,
                  mert a Péli öccse, Ákos, Májay-leányt tart. Én nem akarok mélyebben beléereszkedni
                  az ügybe, bár erre többször felkértek, ösmervén a köztünk levő barátságos viszonyt
                  (csak kaszinós viszony volt, semmi egyéb), azonban ma, édes barátom, engedje meg -
                  s itt az öreg báró egy percre le­csúszott a díványról s fölállt -, maga nagyon
                  megfeledkezett a múltakról.</p>
               <p>Megint visszaült a báró, s még jobban beásta magát.</p>
               <p>- Hogyan érti méltóságod?</p>
               <p>S hevesebben dobogott a polgármester úr szíve.</p>
               <p>- Az ügyet bizonyosan téves alapon...</p>
               <p>- Nem téves alapon.</p>
               <p>- Oly térre vitte, mely semmiképp sem egyezik meg azokkal, amiket a néhai Samu
                  gróf családja Tarczali Tamástól várna. Nem, nem háláról beszélek, azokat még csak
                  öregasszonyok emlegetik, és némely koldusok gyakorolják, s rendről rendre ezeknél
                  is kimegy a forgalomból; de igenis kötelességről, melyet megtartani sohasem volt
                  férfiatlanság, engedjen meg, barátom, ön a mi emberünk - szabad így beszélnem -,
                  sem magáról való megfeledkezés.</p>
               <p>- Báró úr, én elsősorban a város tisztviselője vagyok.</p>
               <p>- Ah, bah! Ameddig két-három telhetetlen polgártárs mást nem indít.</p>
               <p>- Bármit indítana, mindig első kötelességem lesz védni az igazat.</p>
               <p>- Mert azt olyan könnyen lehet tudni: két igaz közül melyik az igazabb?</p>
               <p>- Csalhatatlanul annak, aki nem akarja magát ámítani.</p>
               <p>- Tegyük fel, a Májayaknak nincs igazuk...</p>
               <p>- Nincs - válaszolt nyersen a polgármester.</p>
               <p>- Ez a hang, barátocskám, valami egyébről győz meg engem.</p>
               <p>- És mi lenne az, báró úr?</p>
               <p>- Sajnálom. Mi mágnások - nono, ne haragudjék ezért a névért, nem hangzik az oly
                  nevetségesen -, mi mágnások, tekintetes úr, ha valakit egyszer bevettünk, és
                  szerettünk, és a magunkénak láttunk, hát az olyat, még ha erős okunk volna is reá,
                  nem szoktuk eldobni.</p>
               <p>Kibútt a vánkosok közül - és mosolygott.</p>
               <p>- Legyen biztos, kedves barátom - folytatá szelídebben -, semmi alávalóság sem
                  forog az eszem­ben. Egy kis tisztesség rongyaink mellett még mindig megmaradt
                  birtokunkban, s ezt a tisztességet semmiféle népieskedéssel sem lehet letörölni
                  rólunk. Én is szegény vagyok, de nekem nincs családom, fenntarthatom büszkeségemet
                  - a szegény Májayak, nem tagadom, rosszabbul állanak. Rosszabbul állanak,
                  polgármester úr...</p>
               <p>- Nem tehetek róla.</p>
               <p>- Azaz, ön - villogtak a vénember szemei - határozottan amellett van...</p>
               <p>- Igen, báró úr - sietett kiegészíteni Tarczali a báró mondatát.</p>
               <p>- Hogy az erdő Várhegyet illeti?</p>
               <p>- Igen.</p>
               <p>- S ha én, egy hetven esztendős ember, volt törvényszéki elnök - ön azt mondja, a
                  német időben: hát abban -, s ha én egy fejedelmi családból eredő, szegény báró -
                  lássa ezt se szé­gyen­lem -, s ha én azt mondom: ön és önök tévednek, mert az az
                  erdő a városé sohasem volt, az eredetileg a Bethleneké volt, akkor elhiheti, hogy
                  nem akarom a tekintetes úr kárát.</p>
               <p>- Tökéletesen hiszem - válaszolt mosolyogva a polgármester úr.</p>
               <p>- És tehát, barátomuram?</p>
               <p>- A báró úrnak saját - és a Májay grófok szempontjából igazuk van, vagy
                  lehet...</p>
               <p>- De van. Nos?</p>
               <p>- De nekünk is.</p>
               <p>- És nem akar ön ettől a gondolattól elállni?</p>
               <p>- Nem szabad.</p>
               <p>- Hátha elvesztik a pert, mert becsületemre mondom, hogy elvesztik.</p>
               <p>- Nem szabad.</p>
               <p>- Mire alapítja ön ezt a nézetét?</p>
               <p>- Legbensőbb hitemre s a jogra.</p>
               <p>- Jó. De elvesztik perüket, s tudja, mi fog akkor történni?</p>
               <p>- Kérem.</p>
               <p>Az öreg báró felkelt, megtörölte homlokát, néhányszor végigsétált a teremben, s
                  küzdeni látszott azzal, amit utolsó argumentumul mondani akart.</p>
               <p>- Önnek, kedves barátomuram - és a báró félig a polgármester vállára tette
                  kicsiny, sovány, pirosasbarna kezét -, szép, kedves családja van. Mi mindig
                  gyönyörködtünk a mi Tarczalink emelkedésében. Higgye el. Ne vegye fogásnak.</p>
               <p>- Ó, méltóztassék folytatni. Nagyon köszönöm, báró úr.</p>
               <p>- Önnek egy nagyon-nagyon jó, okos felesége van.</p>
               <p>- Áldom érte az Istent.</p>
               <p>- Talán valamennyire Samu grófot is lehetne. Nem gondolja?</p>
               <p>- Elösmerem, hogy boldogságomban az ő nemes szívének is sok része van.</p>
               <p>- Csakhogy eddig mentünk. Ne szégyellje, barátom. Samu nem szégyellte, mikor
                  házról házra járt, hogy az ő kedves tudósát főjegyzővé választassa Várhegyen.
                  Nono, hallgasson ki enge­met. Önnek itt most, úgy látom és hallom, nagyon jó helye
                  van - igen?</p>
               <p>- Igen, báró úr - felelé még mindig érces, határozott akcentussal a polgármester
                  úr.</p>
               <p>- Ezt a jó helyet, családja boldogságát, szép nevét, emelkedését ön már egy igen
                  veszedelmes kártyára tette. Ha nyerne, amit nem hiszek, mit kapna? Semmit. Mintha
                  csak egy lovat hajtott volna be a pásztor a város lucernájából. Az ön derék
                  polgársága ezt éppen annyiba veszi.</p>
               <p>- Semmi sem áll előttem abból, méltóságos uram.</p>
               <p>- Semmi, csak az ön idealisztikus felfogása. Samu gróf elbeszélése után tudom -
                  úgy tetszik, így van -, önt ifjúkorában is ezért űzték el hivatalából.</p>
               <p>- Engem, báró - bocsásson meg -, sohasem űztek el hivatalomból.</p>
               <p>Hevesen pattant fel székéről Tarczali, s odaállt a báró elé.</p>
               <p>- Ma, édes barátom, de csöndesedjék, ezt a tréfát a szép, dicső ideálokért nem
                  lesz tanácsos még egyszer eljátszani. Nem, nem. Ha veszt, ami bizonyos, akkor
                  népszerűsége, hivatala - tehát ez is -, de bizonyosan sok fontos dolga vesztve
                  lesz.</p>
               <p>- Csak öntudatom tisztasága nem.</p>
               <p>- Ah, hagyjon fel, kedves fiam, ilyen frázisokkal! Mikor kinevetnek valakit, mikor
                  nyomorba süllyedt valaki, mikor a legmélyebb részvétlenséggel mellőztek valakit,
                  ki keresi akkor, milyen annak a szegény ördögnek az öntudata?</p>
               <p>- Lehet.</p>
               <p>- Ez lehet, akkor az a szegény ördög sem ad már arra semmit, hogy midőn fényes
                  öntudat volt, mert belátja, hogy nagyot tévedett; és mindenek fölött való, a
                  kenyér, gyermekeinek ruházata, feleségének kényelme, vagy legalább biztos hajléka
                  - hanem csomózzuk be a pert uram, s a főkérdéseket állapítsuk meg.</p>
               <p>- Én, báró úr, tisztában vagyok mindennel.</p>
               <p>- A múlttal is?</p>
               <p>- Semmi múlt nem kötelezhet jogtalanságra - állott fel mereven a polgármester.</p>
               <p>- Értem! - mosolygott a merészségen, és szánakozott az aggastyán.</p>
               <p>Az öreg báró pár perc múlva csöndesen, nyájas köszöntés után távozott. A
                  polgármester úr törekedett a legnagyobb tisztelettel kísérni ki az öreg báró urat,
                  de mivel az öregség megsér­tettségében talán még hajlandóbb a haragra, mint az
                  ifjúkor, a kis, topogó aggastyán kísérőjét csak egy tekintetre se méltatta.</p>
               <p>Odafordult azonban a szintén kísérő polgármesternéhez, sőt, a még mindig künn
                  beszélgető leányokhoz és Aladárhoz is, mindenkinek kezét nyújtotta, s kurta
                  botocskájával úgy tapo­gatódzott ki a hosszú folyosón.</p>
               <p>Nemcsak a feleség, de a gyermekek is azonnal észrevették, hogy itt baj történt, s
                  a báró úr távozta után aggódva néztek atyjukra.</p>
               <p>Mire való a sorstól vagy a gondviseléstől, hogy azokat se kímélje a jövő komor
                  sejtelmeitől, akik semminek sem okai? Mikor apámtól egy éppen ilyen szép májusi
                  estén, kigyúlt arccal és rekedt kiabálásokkal ment el főnöke, holott igen nyájasan
                  köszöntött be hozzánk, s anyám a nagy budai almafa alatt sokáig, sokáig sírt, és
                  egyet se szólt a történtekről, csak oda-odanyom­ta kis, sovány fájós fejét a fa
                  vastag, kérges derekához én is, öcsém is, húgom is tudtuk, hogy Váraljára
                  alighanem más fog jönni jegyzőnek, s mi a ház előtti patakban többet nem
                  malmozunk, s korán érő, sárga szilvától és apró körtétől már nem mi leszünk
                  betegek, és a ház előtti szép szőlőlugast se mi szüreteljük le.</p>
               <p>Tarczali Eliz, mert menyasszony volt, s ő jegyesével a kert széles rózsás útján
                  sétálgatott boldogan, nem látta az öreg báró tekintetét és összeszorított ajkait
                  és édesatyja sápadt, kikelt arcát, s így az az árnyék, mely ma este testvéreit és
                  jó szüleit éles szárnya hegyével meg­suhintotta - őket elkerülte, de a többiek
                  szíve megrezdült, mint az a kis madár, mely látván a veszélyt, se bokrán maradni,
                  se onnan egy gyors suhanással szabadulni nem mer.</p>
               <p>Gizella és Adrienne künn maradtak a folyosón. Aladár elment, hogy egy darabig
                  barátait elkísérje. Gizella szorosan magához ölelte nővérét, majdnem mint az, ki
                  egyszerre bukik ki a csónakból testvérével, hogy ott lent, lent is együtt
                  maradjanak.</p>
               <p>A szülők bementek az ebédlőbe.</p>
               <p>A polgármester szótlanul foglalt helyet.</p>
               <p>Minden oly csinos, tiszta, kényelmes, s boldogságot, megelégedést lehelt e szép
                  hajlékban. A tágas, egymásba folyó szobák; a nagy bronzlámpákból kisugárzó
                  világosság, a fehér, mocsok­talan padozat, a magas ablakokat elfedő
                  kézimunka-függönyök. Minden bútor épségben, töretlenül a maga helyén; a díványok
                  macskák nélkül, az asztalok alja apró kutyák raja nélkül.</p>
               <p>Minden, minden azt hirdette itt, hogy a boldogság nem mese még ezen a világon, s
                  hogy itt sokáig nagyon boldog emberek fognak élni. Csillogó, fehér
                  porcelántányérokon hideg sült, friss retek, sajt, méz. Nagy, drága metszett
                  üvegkorsóban víz, s egy kis aranyozott csészén néhány szivar s mellette egy öreg
                  cseh, ki nyitott fejében hordta a gyufát.</p>
               <p>A polgármesterné ott ült szokott helyén, s fehér szép gömbölyű kezeivel hol egyik,
                  hol másik poharat, tányért helyezgette ide-oda.</p>
               <p>Tarczali úr hátravetette magát a karos nádszéken, s merőn nézett maga elé a
                  magasba, de most ott se látott mást, csak az öreg bárót. Ennek a hangját hallotta
                  folyvást, s ennek az argumen­tumaival vívódott.</p>
               <p>Igazán nem tudom, nem jobb lenne-e ilyenkor felkelni a feleségnek, magára hagyni a
                  küzdő apát, míg az ismeretlen, láthatatlan alakok kivonulnak a forró agyból és
                  vergődő szívből, s a férj homlokára a hideg csurgó verejték helyett ismét
                  visszatér a nyugalom, remegő, fakó ajkaira a mosoly? Nem jobb lenne-e akkor állani
                  elő a sértő oktatással, amire minden jó nő annyira kész; a feddéssel, a
                  gyanúsítással, mely a legbensőbb részvétből származik, s az aggodalmakkal,
                  melyeknek nincsen - ha egyszer megindultak - se vége, se hossza?</p>
               <p>- Te megsértetted a bárót - tőré meg a csöndet a jobban félő feleség.</p>
               <p>- Hallottad? - lobbant lángra a férj izzó tekintettel.</p>
               <p>- Nem.</p>
               <p>- Kérlek...</p>
               <p>- Csak feléd sem tekintett, mikor távozott, holott a leányokat megsimogatta, s még
                  Aladárral is kezet szorított.</p>
               <p>- Ó, effélékre egy ravasz ember mindig kész.</p>
               <p>- Halmossy báró mindig nagyon jóindulattal volt irántad.</p>
               <p>- Mikor hasznomat kellett venni.</p>
               <p>- És te nem vetted-e hasznukat akárhányszor?</p>
               <p>- Te is? - rúgta odább székét indulatosan a férj. - Hát mit csináljak? Eladjam a
                  várost? Öljem meg a becsületemet? Legyek háladatosságból gazember? Hisz a báró sem
                  akar mást!</p>
               <p>- A báró a te hasznodat akarja, hogy ne kapj össze a főispánnal. Mindent
                  elmondott. Meg akar oltalmazni egy oly pertől, mely csak minket temet el.</p>
               <p>- Ő mondta? Ah, a lelketlen...</p>
               <p>- Nem lelketlen az, Tamás, aki a veszélyre figyelmeztet. Tudod-e, hogy a múlt
                  választáskor is egy hajszálon függött, hogy az urak meg nem buktattak? A polgárok,
                  a te kedves polgáraid közül a legszájasabbak, Vörös Károly, Vasas István, Siklódi,
                  az ács, a főispán parancsára mind kimentek a mezőre, szőlőbe, s ha Béla meg nem
                  mozdít a kereskedőkkel mindent, most Bethlehem Józsi a polgármester, a te kedves,
                  hű Bethlehemed, a fiad, Domonkos által.</p>
               <p>- Ágnes, de Ágnes, hát elhiszed, hogy én szántszándékkal lopok, csalok, hamisítok,
                  sikkasz­tok? mert ez a te lelkes báród egy körömhegynyivel sem akar kevesebbet. És
                  mi alapon? mert egyszer egy becsületes öreg gróf jó volt hozzám. Hát jó, én
                  készséggel visszaadom a jót, de becsületemet, jellememet semmi árért is oda nem
                  dobom.</p>
               <p>- A báró nem kíván mást, csak hogy te ne menj Pestre.</p>
               <p>- Azaz, adjam el a város ügyét?</p>
               <p>- Mért ne bízhatnád ezt az utat másra?</p>
               <p>- Mert a lelkem - édes jó Ágnes, nem engedi. Csak addig akarok a polgármesteri
                  széken ülni, míg városom bizalmát bírom, s váddal senki is nem illethet. Az a per
                  rég foly, a városnak tökéletes igaza van...</p>
               <p>- De ha elveszted?</p>
               <p>- Ha elveszteném is, akkor is belemegyek.</p>
               <p>- S ha azzal fognak gyanúsítani, hogy azért vesztetted el, mert...</p>
               <p>- Ágnes - csapott kezével az asztalra a férj.</p>
               <p>- Mert megvesztegettek az urak: ezt a vádat még koporsódba is melléd teszik. Élő
                  példa előtted apám, a rendőrfőnök. Azért függesztette fel a főispán, mert azt
                  mondta a főispán hajdújának: “Addig nem megyek, amíg nem reggelizem, én se vagyok
                  kutya, mondd meg az uradnak.” Az urak - mindent megtehetnek, amit akarnak - ó
                  Tamás, most boldog ember vagy, mindenki irigyel bennünket. Azt ne hidd, hogy a
                  hűségedért a balpárt majd főispánná tesz valamikor... Tudom, Szökő Gábor azzal
                  csalogat, de aki legelőbb meg fog csalni: az ő, éppen ő lesz.</p>
               <p>- Erre semmi gondom - utasítá el magától e képet gyöngéd kézlegyintéssel a férj -,
                  becsület nélkül az se kellene.</p>
               <p>- A báró azt mondja: a polgárság kész egyezségre lépni a grófokkal, s akkor
                  jogoddal magad maradsz.</p>
               <p>- Ebből ismerhetnéd meg a vén róka gonoszságát. A polgárság mint egy test
                  ragaszkodik a joghoz, és áll mellettem. Nem félek senkitől, tisztán látom, amit
                  látok. Aki legyőzhetne, az nem lehetne más, mint gyávaságom. Sorsom kezemben van,
                  azzá teszem magamat, amivé bensőm, jellemem parancsolja.</p>
               <p>Érintetlenül maradt minden étel az asztalon.</p>
               <p>Egy pohár vizet ivott Tarczali úr, s szeretettel fogta kezébe a felesége forró
                  kezét. Egy csókkal akarta megmutatni, hogy az istenek őmellette vannak, s egy igaz
                  öleléssel, hogy karjai képesek arra a harcra, amit egy saját sorsát megteremteni
                  akaró férfi harcolni fog híven, tántoríthatat­lanul, az utolsó csepp vérig.</p>
               <p> </p>
            </div>
            <div type="chapter">
               <head>V</head>
               <p>A gyermekek, még ha nagyobbak is, főképp a gondosabban, gyöngédebben nevelt
                  leány­gyermekek, nem arra valók, hogy általok minden jelenet, mely búsan vagy
                  vidáman a szülők közt történt - a világból örökre elzárva maradjon. Talán, igen,
                  én azt hiszem, a mély részvét viszi őket arra, hogy barátnéiknak a legfontosabb
                  részleteket elbeszéljék. Zordan, keményen nevelt gyermekek szájából ritkán kerül
                  ki valami rejtettebb házi titok vagy terv. A Tarczali-lányok bálványozták kemény,
                  kurta nyakú anyjukat, és ha van ennek a szónak értelme, imádták: akkor ők imádták
                  csöndes, hallgatag, örökké munkálkodó atyjukat, kiről még a leányok is
                  nyilatkoztak: te Eliz, halljad csak, Gizella! Be szép ember ez a te édesapád.
                  Nincs a városban, aki mindig oly tisztán öltözködjék, akinek a kezei majdnem oly
                  fehérek volnának, mint a hófehér inge - ó, milyen ez a Tarczali bácsi!</p>
               <p>Úgy, mert a mama is csinosgatta, mintha a jó és szép ember nem is férje, akit
                  félteni kellene, hanem kedves, ifjabb fivére volna; és a leányok is öltöztették
                  kedveskedve, mert anyjuktól látták. Aladár úgy beszámolt minden tettéről, iskolai
                  élményeiről szüleinek, mintha azok leg­bizodalmasabb barátai lettek volna.</p>
               <p>Édes, zavartalan boldogság volt az, mely élet neve alatt a Tarczali-családban
                  folyt. El kellene az ilyen gyermeket minden más családtól rekeszteni, hogy ne
                  beszéljenek senkivel, és el ne árulhassanak semmit.</p>
               <p>A violaszín ülnökék nem messze laktak Tarczaliéktól, és a violaszín ülnöknek
                  nemcsak hat növekedő leánykája élt, de anyja is, a vén Pap Józsefné néni. Néni?
                  miért nevezik az ilyen vén, nyelves, töpörödött, ráncos, púderos képű asszonyt, az
                  ilyen otkolonos, ragyás, örökké síró asszonyságot néninek? Mikor mindenki tudja -
                  ah, én nem teszem ki magamat a vén Papné fegyverének.</p>
               <p>A kert kerítésén át odaintette a néni Gizellát másnap délelőtt. És a madár nem
                  csiripolhatta el énekét akkorig az ágon, mikor már Papné néni már mindent
                  megtudott. A csúf vénasszony örömében az gondolta: mindjárt átveti magát a
                  kerítésen, feltüzeli a polgármesternét, és meg­erősíti szándékában a
                  polgármestert.</p>
               <p>Nem. Mégis várt délutánig, akkor felvette legdrágább, szakadozott, de annál
                  illatszeresebb dohányszín selyemköntösét, derekasan kipúderozta magát, kezét,
                  homlokát, nyakát, azt a kékszínű göcsörtös eres nyakát, jól megnyomkodta a finom
                  kolozsvári illatszerrel; rongyos fekete kesztyűjét felvonszolta; régi fekete
                  csipke-fejkötőjét kopasz tarkójára illesztette - s nem is lehet tudni hogyan: ott
                  termett Tarczaliéknál, számtalan csók után, melyekben a leánykát olvasatlanul
                  részeltette, csakhamar módját kapta, hogyan lehessen egyedül a polgármesterné­vel.
                  Hírt, minden nagy és kis dolgot ezzel kezdett, vastag fehér kendőjét addig
                  rakosgatta majd asztalra, majd a díványra, míg a kolozsvári finom illattal be nem
                  töltötte maga körül az egész helyiséget - azután odaborult a Tarczaliné kezeire -,
                  és zokogva beszélé, hogy ők mily szeren­csétlenek, ellenkezőképp a Tarczali-család
                  mily roppant szerencsés, és még mily roppantabbul szerencsés fog lenni
                  nemsokára.</p>
               <p>- Farkasom, a drága Farkasom írja Pestről, hogy a Tarczali uramöcsémnek ott a
                  legszebb híre van a befolyásos körökben s minisztereknél. Arról is volt szó: lenne
                  ő alispán, de minek lenne, mikor úgy hallatszik, hogy a párt főispánnak nézte ki.
                  Ó, jól tudom én azt, édes öcsémuram, hogy Tamás öcsém nem kicsiny dologban töri
                  most a fejét. Az erdő? Ó, ér is az az erdő valamit, már a nagyapám idejében
                  perelte Várhegy - ma is azért a grófok nyesik, irtják: azért megy Pestre, hogy a
                  befolyásos körökben meghányják-vessék az ügyet; most a kedves öcsémuramat egyszer
                  követnek válasszák, aztán főispánnak nevezzék. Így lesz az.</p>
               <p>S a vénasszony kifutott, hogy a leányokat sorra csókolja, azoknak szerencsét
                  kívánjon, egy­szersmind megszagolja, hogy készül-e már a kávé - s újból a díványra
                  telepedett.</p>
               <p>Előadta, hogy ők mily nyomorban élnek, amiben volt is igaz több mint kívánatos
                  lett volna, s hogy milyen könnyű lenne Tamás öcsémnek, a drága aranyos Farkasomat
                  választatni meg polgármesternek - a maga helyébe.</p>
               <p>Tarczaliné mindent visszautasított, hogy szikráztak a haragos, fekete szemei, és
                  komolyan felkérte a nénit, hogy hagyjon békét efféle beszédeknek, amikkel csak a
                  Tamás ellenségeit szaporítja, s ha szereti a Tarczali-családot, ilyeneket fel se
                  hozzon többé, és fogadjon el egy kis, jó, meleg kávét.</p>
               <p>Papné néni ígérte, hogy elfogadja a jó, meleg kávét, de a beszédekkel, amíg él,
                  föl nem hagy: büszke arra, hogy ő jövendölte meg legelőbb a Tamás öcsém
                  főispánságát, s ő mondotta ki mindenütt, hogy olyan ember, mint Tarczali Tamás,
                  nem is Várhegyre, nem is ilyen komisz fészekbe való. Ő már rég beszéli, és nem
                  szűnik meg folyvást beszélni.</p>
               <p>- Ó istenem, de néni! - sikoltott fel inkább, mint kiáltott a polgármesterné,
                  kezét összecsapva.</p>
               <p>Papné néni látva Tarczalinénak magas elragadtatását, odavetette magát az asszony
                  keblére, s addig szorongatta, ölelgette, csókolta, míg a szegény áldozat éppen
                  olyan illatos szagúvá és púderossá nem lett, mint ő.</p>
               <p>A csóknak, a hízelgésnek, hódolatnak a legjózanabb emberre is szédítő hatása van.
                  Tarczaliné küzdött a vénasszonnyal, többször letaszította magáról, ki akarván
                  fejtőzni a gonosz karok öleléséből, többször kiáltotta: isten mentsen, nem akarok
                  tudni semmi főispánságról, hall­gas­son néni, mindenre kérem, ami szent, férjemnek
                  esze ágában sincs, és nem is volt soha ilyen őrültség, és ismétlem, az, aki
                  legelőször...</p>
               <p>- Ó, édes angyalom - minek titkolódzni én előttem, aki mindig anyai szeretettel
                  voltam magához -, nem, ezt nem érdemlem meg.</p>
               <p>És a vénasszony újból nyomkodta illatos kendőjével szemeit.</p>
               <p>- Nekem Gizike beszélt el mindent, kedves öcsémasszony, hogy már a tegnapi ebéden
                  sokat beszéltek az útról, a Pestre menetelről és a főispánságról. Az öreg báró is
                  bizonyosan abban járt. Ó, mikor a bárók, grófok megindulnak - tudom én azt lelkem
                  Farkasomtól -, hogy akkor nagyszerű dolog készül. Isteni dolog. De ki hitte volna
                  mégis, hogy olyan hamar akkorát ugorjanak fölfelé. Nem, nem, én hittem, mert
                  láttam, hogy a nép mint imádja Tarczali öcsémet, s az urak is hogy keresik a
                  kedvét. Adja a jó Isten, tiszta szívemre mondom - mégis, uram teremtőm, nagy
                  dolog: méltóságos asszony, méltóságos főispánné!</p>
               <p>- Néni - szólt nevetve is, haragjában valamennyire enyhülve is a polgármesterné -,
                  ne induljon meg gyermekbeszéden, nem úgy volt a szó - s elmondta röviden, hogy
                  volt; hogy minden attól a bolond Bokrostól került ki, s az is csak úgy tréfából
                  vetette föl a szót -, nevessen néni az egészen. Hogy is gondolhatni, hogy az én
                  férjem vagy én, olyan bolondságokon jártatnók az eszünket? Nem-e élő példa
                  előttünk a szegvárosi szegény polgármester sorsa? Nézze, mi lett Nagy Pál
                  bácsiból?</p>
               <p>- Ah, ezt ne hozza fel. Nagy Pál csak egy strázsamester volt, s a felesége nagy
                  rokonsága után lett polgármester, s azért választották meg követnek, hogy
                  szabaduljanak a boldogtalan tettei­től. S hogy ő odafent a felesége ösztönzésére
                  főispánság után szaladgált, s a miniszter, mint egy eszelőst, kinevette, s most se
                  követ, se polgármester, se főispán, hanem egy adósságba süllyedt szánandó ember, s
                  mind szüntelen fellép követnek, polgármesternek, s mindig kikacagják, és mélyebben
                  merül a nyomorúságba: annak Vilma, a gőgös Sólyomvári Vilma az oka. Itt,
                  öcsémasszony nem az a nóta jár. Tarczali meg a vén Nagy Pál között ég és föld a
                  különbség. Nem vagyok én bolond, öcsémasszony.</p>
               <p>Papné néni fölszökött a díványról, s a legnagyobb megsértettséggel indulni
                  készült.</p>
               <p>De hogy ereszthették volna el így?</p>
               <p>Leültették, addig kérlelték, ahelyett hogy kilökték volna, míg a vén rossz posztó
                  mindent kivett a legalaposabban - egy jó, egy óvatos, egy okos asszonytól.</p>
               <p>Ó, tehát nem az erdő, a nép szeretete, a szent jog az, ami Tarczali Tamás urat
                  olyan élbe állította a Májay grófokkal s a főispánnal, hanem egy kis főispánság? -
                  suttogtak néhány nap múlva itt is, ott is a város intéző köreiben.</p>
               <p>- De hol? - ütődött meg a várhegyi főispán, mikor e borzasztó szemtelenségről a
                  plébános úr értesítette. - Nagyon jól van, éppen kapóra! - kacagott a főispán út
                  dühösen, amint az hiú természetéből folyt, és a sárga, kegyes arcú pap kenetesen,
                  amint az az erkölcsök őréhez egészen talált is.</p>
               <p>Otthon Tarczaliéknál a Pestre utazásig nevezetes változásokon ment át a
                  házirend.</p>
               <p>Tarczaliné, ki eddig mindig előrelátóbb akart lenni férjénél, és a túlságos hitű
                  Tamást mindjárt megzsémbelte hevesebb reményeiben és magasabb gondolkozásában; aki
                  eddig örökké készen volt a példákkal, a nagyon bízó emberek szerencsétlen
                  életéből; és kifogyhatatlan volt aggo­dalmaiban, hogy Tamást egyszer nagyon
                  megcsalják; a leggyöngédebben kezére dolgozott bölcs és nemes férjének.</p>
               <p>Belátta némely órában, mikor álmai fölragadták, hogy a férfiak dolgait egy nő
                  mégis nem mindig helyesen tudja megítélni. Vádolta is magát titkon, hogy sokszor
                  méltatlanul bánt férjével.</p>
               <p>Ó, milyen ilyenkor az a nő, ki kevély magatartását egyszerre alázatosra
                  változtatja; aki ahelyett hogy tanácsokat osztogatna, várja a rendelkezéseket;
                  ahelyett hogy haladna okosan régi útján, szilárd léptekkel, irányt adva a
                  gyöngébbnek, s egy erős, durva karrántással föl­emelve az elesettet vagy gyáván,
                  kurta látással ingadozót, maga kezd szerényen tántorogni, kapaszkodni az erősebbe,
                  s mint a vak, bizton, nyugodtan követi azt, akibe fogódzott!</p>
               <p>A polgármester úr látva neje hallgatag elmélázását - de mely igazi, jó anya ne is
                  mélázott volna el ily körülmények után -, többször aggódva kérdé:</p>
               <p>- Ágnes, te rosszul vagy, és nem mondod - Ágnes!</p>
               <p>- Én? - s hevesen, forrón szökött a jó nő férje karjaiba, mint az ifjú
                  esztendőkben, mikor a gyerekektől ilyesmit nem kellett még restellnie.</p>
               <p>A papának a legkedvencebb ételei kerültek az asztalra, legtöbbnyire azok,
                  amelyeket a dokto­rok egypár veszélyes szédülés után szépen leszedegettek a
                  napirendről, mineműek: a nagyon finom, friss, sertéssült; a kövér, felette
                  fűszeresen készített gulyásos leves, erősen paprikázva; a pompás töltelékes
                  káposzta, erdélyiesen, friss szalonnaszeletekkel, bőven, gazdagon ellátva azzal,
                  ami fűszerszám és zsír; este kövér rostélyos, akár fok- akár vöröshagymával; finom
                  pörköltek, úgy előállítva, hogy a legelső magyar ember is örömmel ülne mellé egy
                  derekas vadászat után. És borok is. Ó és új, a felséges borszéki vízzel, melytől a
                  haldokló is megépül, csak a vérmes embert találja a hirtelen odaszökött guta.
                  Délelőtt, hosszas ülések után, ebéd előtt Boros úrékkal s a jó barátokkal egy kis
                  hatalmas szilvórium. Ebéd után, mint mikor még semmitől se kellett reszketni a jó
                  hitvestársnak - jó kis feketekávé a folyosón a fák alatt vagy a kertben a
                  filagóriában. Pár pohár sör néha délután - hiszen az egész város úri közönsége
                  issza kúra gyanánt. Ó, egyék szegény Tamásom is.</p>
               <p>Tamásom eleinte - mint urunk a megváltó, a híres pusztai böjtölésnél - hevesen
                  visszauta­sította a kedvezményeket; később úgy véletlenül, hogy éppen meg ne
                  sértse a figyelmes feleséget -, egy-egy pohárral szóba állott; majd, azt hivén,
                  hogy ezek is titkos orvosi rendelet­ből történnek, emberségesen hozzálátott
                  mindenhez. S hízott hatalmasan.</p>
               <p>A jó barátok igen derült képpel fogadták a régóta várt kellemes új rendet.</p>
               <p>Bor megnyitja a nyelveket, de hányszor hízelgésekre, alacsony ámításokra. Bokros
                  úr most kezdte élni igazán világát. Telhetetlen is lett a magasztalásokban, s a
                  Tamás ellenfelei ócsárlásában. Számos, még eddig elrejtett, szép tulajdonai
                  kerültek elő a polgármester úrnak. A violaszín ülnök mindenre mosolyogott, ivott,
                  szítta a nagy feneketlen mélységű pipáját, és kifejezései szerént bevezette
                  legszebb pohárköszöntőit. Mihály, Bethlehem Józsi, Czérna Pál a főjegyző örökös
                  orrfintorgatásaival, melyek azt mutatták, hogyha ő beszélni akarna, százszor
                  különb dolgokat tudna mondani, hanem sohasem szólt, csak készült, köhögött és
                  ivott; a polgárok vezére István bácsi, az ács, a pléhes, a kőmíves, a vámos - a
                  pesti út örve alatt többször megjelentek szeretve tisztelt pártfőnöküknél.</p>
               <p>Ők mind tudták már a polgármester titkos célját, nem is állottak útjába, sőt alig
                  várták, hogy valami véletlen új választásokra nyisson tért. Egymás közt ki is
                  osztották már a posztokat. Ó, a legigazságosabban. A főispán úr tábora meg ezalatt
                  az ellenaknákat ásogatta serényen.</p>
               <p>És kérdem: ezekkel szemközt a polgármester úr mit tett?</p>
               <p>A legszorgalmasabban végezte napi teendőit, kétszeresen dolgozott, hogy mire a
                  deputációnak indulnia kell, minden fontosabb ügy le legyen jártatva. Amit csak
                  lehetett, maga végezett. Nem akarta, hogy helyettese, valamelyik tanácsos
                  restanciákkal vesződjék. Órákon keresztül tanulmányozta a pert, kérdezte az
                  okmányokat, keresgette a kiegészítő iratokat, konferált a fogasabb ügyvédekkel,
                  mivel a rendes tisztiügyészt nem tartotta megbízható embernek.</p>
               <p>Így, így, sisakosan, fegyveresen - készen a leghevesebb harcra, várta az indulás
                  óráját.</p>
               <p>De hát a körülötte készülő vermeket nem vette észre?</p>
               <p>Nem.</p>
               <p>Mert senkit sem akart megcsalni, és mert bízott az ügy tisztaságában.</p>
               <p>Nem vette észre a rendőrfőnök gúnyos mosolyát, mikor Domonkos a per felkerülésekor
                  szemüvegén keresztül barátai felé megvetőleg kacsingatott; Pap Józsi ülnök
                  malíciáit, mikor a nép jogainak védelme került szóba? Az ellenzék élénk
                  sürgését-forgását a főispán háza körül?</p>
               <p>Nem.</p>
               <p>Miért nem?</p>
               <p>Mert a becsületes, tiszta szívű ember úgy van teremtve, hogy az csak a maga
                  dolgait nézze, és rejtett vermek és tőrök után ne szaglásszon. És felesége, okos,
                  jó felesége elvesztette eddigi óvatosságát? Belement egy vénasszony hálójába? Nem
                  tudott átlátni egy rongyos szitán? Belement a hálóba?</p>
               <p>Belement, nem ment: egy jó anya százszor jobban szereti családját, és örvend
                  minden szeren­csének, amit az Isten ad, semhogy hálátlan szívvel elforduljon e
                  gyötrelmes földi élet kínál­kozó ajándékaitól. Semmi sem történik isteni akarat
                  nélkül! Ezt tudnia kell. Sokan tudják is.</p>
               <p>A jók, a tiszták, e szép ponton mindig örömmel nyugosznak meg.</p>
               <p>Mindenek szépen, boldogan folytak a Tarczali-családban, és haladtak a felséges cél
                  felé: csak egyetlen tétel okozott némi zavart a mama szívében. Tarczaliné sokszor
                  bizonyos önváddal nézett Eliz leányára. Mit is akarnak ők e szegény teremtéssel?
                  Meggondolták-é jól, hogy az a leány szereti-e azt a kereskedőt? Nem is szép ember,
                  és mégis, mintha igen sokat tartana magára - vas- és fűszerkereskedő létére?
                  Hányszor korholja Aladárt, hogy az mit olvas mindig regényeket, s mit fut örökké a
                  színházba? Egy anya nem tudja azt eltűrni, hogy fiát meg­szégyenítsék. A
                  leányokkal is sokat vesződik; csúfolja fehér kezeiket, holott a hófehér kéz egy
                  leánynak mindig a legfőbb ékessége. Ne olvassanak annyit, szegény leányoknak nem a
                  sok olvasás való. Ő tudja, hogy másképp fogja szoktatni Elizt. Másképp? És ugyan
                  hogy? - az én leányomat.</p>
               <p>Elszomorodott a jó anya e fenyegetésekre, de csak mostanában, mert régebben semmit
                  se vett észre mást, mint: hogy Béla egy egész szorgalmas ember, tiszta életű, egy
                  krajcár adóssága nincs, sőt, vett ám egy szép kőházat a főutcán, s a legcsinosabb
                  és tartósabb bútorokat hozatta Bécsből és Brassóból felesége számára. Még zongorát
                  is vett, hogy Eliz azt a keveset, amit tud, el ne felejtse. Akkor csúf se volt, és
                  nyers se volt, és elbizakodott se volt: most kezd kiáll­hatatlanná lenni.</p>
               <p>Mintha Istentől kapta volna a jó anya az intést, mert kitől is kaphatta volna
                  mástól egy anya? Elhatározta, hogy Tamással alaposabban meg fogja beszélni ezt az
                  elhamarkodottnak gondolt szövetséget.</p>
               <p>Jól ki kell kérdeznie a leányt, nem szabad, hogy szerencsétlenné tegyék,
                  odavessék, mint egy mostohát, holmi durva, közönséges embernek. Miért sietni? Várt
                  leány mindig várat nyer, és ma már nem is ritka, hogy egy tisztességes leány
                  harminc-harmincöt éves korában vegye fel a szép nászfátyolt. (Ő ugyan - amint
                  bevallá - igen jókor ment férjhez, de akkor az volt divatban.)</p>
               <p>Külön is vette Elizt.</p>
               <p>Eliz egy öreg varróleánnyal kelengyéjét készítette a filagóriában. Dalolt, hogy
                  vidám dala szinte metszette a jó szülő szívét. Egy műveletlen embernek - tusakodék
                  lelkében - készítselek én tégedet, aki majd úgy bánik veled, mint egy
                  csizmadialeánnyal!</p>
               <p>S itt tűnt fel először határozott alakban anyai szemei előtt az a fényes úrikör,
                  mely a főispánok termeit szokta betölteni. Nem, nem hitte ő még, hogy ez a valami
                  közel volna, de a szív mélyébe lopakodott képet többé a tíz körmével se bírta
                  volna kikaparni. Napról napra nőtt előtte fénye, kiváltak fényes, ragyogó
                  tulajdonai, akikkel annyiak fölött tündöklik, és semmi lehetetlent se talált
                  abban, hogy valaki egyszer igazán elnyerje az irigy emberek között méltó
                  jutalmát.</p>
               <p>Tarczaliné intett leányának, hogy jöjjön.</p>
               <p>A leány nevetve, dalolva szökött anyja felé - kezében a nagy csomó finom
                  vászonnal.</p>
               <p>- Tedd le azt a vánkoscihát, Eliz - ráérsz.</p>
               <p>Eliz nem tette le, ő tudta, hogy a menyegző néhány hét, s mennyi még a munka.
                  Gizelláék is mind azt dolgozzák most a Hegyesi-nővérekkel.</p>
               <p>Egy kis szőlőlugasban gyöngéd szeretettel és sajnálkozással ölelte át az anya
                  leányát.</p>
               <p>- Eliz, légy őszinte anyád előtt, még van időd - szereted-e Bélát?</p>
               <p>- Én, anyám...</p>
               <p>- Nos? Semmitől se félj, anyád vagyok. Lelkemre nem venném, hogy erőltettem
                  valamelyik leányomat. Engem sem erőltettek drága szüleim.</p>
               <p>- Hiszen - pirult el belső, édes hévvel az igénytelen arcú leányka...</p>
               <p>- Te azt gondolod, hogy ennek okvetlen meg kell lennie. Ó, várhatunk. Még
                  tizennyolc éves alig vagy, holott a méltóságos Gábor-leányok a harminc felé
                  közelednek, és még sem sietnek. Nem, édes leányom, mi téged nem akarunk kidobni a
                  házból.</p>
               <p>- Sohasem is gondoltam arra.</p>
               <p>S hullottak a leány könnyei.</p>
               <p>Az anya áldotta a sorsot, az isteni gondviselést, hogy bátor fellépte által egy
                  szerencsétlen házasságnak vágta be útját. S könnyek közt ölelte meg a szegény
                  gyermeket. Simogatta, kényeztette és bátorította, hogy legyen őszinte, mondjon el
                  mindent, mert mind ő, mind atyja jó néven fogja ezt venni.</p>
               <p>- Nos, tehát, édes Elizem, nyilatkozzál.</p>
               <p>- Én szeretem Bélát.</p>
               <p>- De Eliz - húzódott félrébb az anya félénk leányától -, igazat szólj.</p>
               <p>- Isten úgy legyen velem, és úgy áldjon meg, amily igazán szeretem.</p>
               <p>- Jó, jó - mormogá az édesanya, a nem várt eredményt latolgatva -, szíved szerént
                  cselekedjél. De gondold is meg jól.</p>
               <p>A boldog leány átölelte anyját, és édes sikollyal szökött fel, mikor látta, hogy
                  Béla - úgy-ahogy a boltot néhány percre segédjére hagyta - felé közeledik.</p>
               <p>Semmi dísz nem volt a magas, kissé meghajlott termetű ifjú emberen, csak egy kis
                  virág­bokréta durva, vereses kezében, s egy mosoly vékony keskeny ajakán, s apró
                  fekete szemeiben az a tűz, mely reszketett, mint izzó napon a nyári napfény.</p>
               <p>Tisztelettel, de minden hajlongás és hamis, alázatos kézcsók nélkül lépett a
                  kereskedő leendő anyósa elé; átadta jegyesének a virágot, s odaült a kis padra, és
                  kérte a nőket, hogy folytassák az édes beszélgetést, és hogy hallhassa ő is.</p>
               <p>Ezalatt megfogta a kereskedő a leányka puha, sárgásfehér kezét, és ha nyugodott
                  valaha női kéz szerető férfi kézben, a Tarczali Eliz forró kezecskéje így pihent
                  abban a kézben, mely pár perccel előbb, meglehet, durva súlyos vasdarabokat tett
                  ide-oda vevői számára.</p>
               <p>Nemsokára a gondos édesanya eltűnt, s az ifjak szíve egyszerre reszketett,
                  dobogott.</p>
               <p>De mégis egy főispán-kisasszony szíve egy - egy... Ah, talán...</p>
               <p> </p>
            </div>
            <div type="chapter">
               <head>VI</head>
               <p>A vastag, durva posztóból készült se német, se magyar szabású formátlan kurta
                  kabát, a nagy, hosszú szárú csizma, a csutora módjára erősen a fogra szorított,
                  hevesen füstölgő szivar; a lassú, peckes, kifeszített járás, a soroksári utca
                  lakói előtt hibátlanul bebizonyította, hogy az a két köpcös uraság, kiket közbül
                  egy keszeg, magas, borotvált arcú, bajsz- és szakálltalan úri­ember ölelget,
                  divatos őszi, pesti öltözetben, fején magas tetejű kalappal, orrán pápaszemmel,
                  akármennyire óhajtaná is, hogy idevalónak nézzék: falusi ember, falusi ember.</p>
               <p>Nem éppen falusi, mert várhegyi ember, erdélyi hazafi: Vörös Károly úr, a
                  vendéglős, aki a vidéki papok és kurta nemesek kebli barátja, a maga módjához
                  képest művelt férfiú; a másik - a bizony a derék céhmester, István bácsi. És az,
                  ki őket oly barátságos, testvéri szeretettel ölelgeti: Pardi János úr, a pesti
                  Magyar Nemzeti Színháznak most csak kóristája, de régentén híres, vidéki
                  népszínműénekes, nagy borgyőző, és mindenütt a jobb polgároknak és diákoknak te-tu
                  barátja, a magyar nyelv apostola, a műveltség terjesztője. Vagy regényíróink
                  szerént: nemzeti napszámos.</p>
               <p>Talán ez a legtalálóbb cím, mert csakugyan mindig a nemzet nótáit énekelte, és ha
                  szomorú volt is - vígan, és ha víg volt is: szomorúan, amint ez illik is egy oly
                  egyénhez, ki fölött fizetés dolgában a favágó sokszor valódi nagy úr.</p>
               <p>Most is, íme - mintha egy gyönyörű nótán törné a ritka, őszes hajjal borított
                  fejét -, a sok éneklésből állandóan fityegő ajkain jóízű mosoly játszik; - nagy,
                  csutkás, vörös torka - mintha itt is próbát tartana az eljövendőkhez -
                  szorgalmasan izeg-mozog. Az egész ember munka, elevenség, jókedv, holott ilyen
                  sovány lábszárak és csontváz-szerű karok mellett, ha még a nagy, kifeszülő
                  arccsontokat is idevesszük és a görbe, merev csontujjakat: alig hinné a minden
                  csekélység miatt kétségbeeső falusi ember, hogy létezhetik a szívben igazi
                  vidámság.</p>
               <p>Milyen jótékony hatása lehet itt Pesten a levegőnek-e vagy a fénynek az emberi
                  szervezetre.</p>
               <p>Tisztán lehet látni, hogy Pardi úr elégedett, vidám. - Azért-e, hogy vacsorálni
                  mennek, vagy még inkább, hogy ezúttal vezérszerepet vitt.</p>
               <p>A várhegyiek meg nem állhatják, hogy minden nyitott kávémérésbe - ahol annyi az
                  élvező nő - be ne tekintsenek, hogyne? Hiszen apák talán ők is, családos,
                  gyermekes apák.</p>
               <p>- Ahol ni, István bátyám, nézze milyen kapitális egy fehérnép az ott, mint nálunk
                  a Fapipásné - köp egyet a peckes Vörös Károly a tímár céhmester felé.</p>
               <p>István bácsi megtörli nevető, vastag, sátoros bajuszát, mint mikor egy igazi pohár
                  fáin bort ivott, amilyet már régen nem.</p>
               <p>- És mennyi szép szöszke leány - aki lölke!</p>
               <p>- Látni fogunk még szebbeket is - unszolá a várhegyieket Pardi úr a haladásra.</p>
               <p>- Hol? - kérdé a komoly István bácsi, táguló szívvel.</p>
               <p>- A “Szép világ”-ban, ahol vacsorázni fogunk.</p>
               <p>- Állj meg, bruder - kiáltja Vörös úr -, nekem meghagyta az asszony meg a Juliskám
                  meg az Anikóm, hogy olyan helyre menjünk, ahol írók lesznek.</p>
               <p>- Meg cigányok - vágta reá István bácsi. - Cigányokat akarok.</p>
               <p>- Hagyjátok el most, odamenjünk, ahol pompás ételek vannak meg igazi, jó borok -
                  cirógatá rábeszélő mosollyal Pardi úr társait.</p>
               <p>- Eh - eleget eszünk, iszunk otthon - halljak én most híres cigányt.</p>
               <p>- Én meg lássam azt a sok híres írót. Mind arról foly most nálunk a beszéd, hogy
                  jönnek le Erdélybe is, seregestől.</p>
               <p>- Cigányt, cigányt, öcsém. Ezt teszem én első helyre - követelte jogát a céhmester
                  úr.</p>
               <p>- Minden vidéki embernek ez a bogara, hogy cigány meg író.</p>
               <p>- Hát nincs otthon elég cigány? meg jobb? Én részemről, pajtások, mindig édesebben
                  mulattam a vásárhelyi meg a tordai meg deési, meg dévai cigányok gyönyörű nótáin,
                  mint ezeknek az Európás, Hungáriás, Angol királynés svindlereknek a cikornyás
                  mismásain.</p>
               <p>- Nem, nem, János öcsém, nem jól beszélsz. Ezek a nagy cigányok a királyné
                  őfelsége előtt meg a hercegek előtt is muzsikáltak.</p>
               <p>- Jó - szállott alább hangjával Pardi úr, a pesti magyar színház ismert tagja -,
                  nem bánom, a cigányt én is becsülöm, mert mikor egész világon a cigányok
                  dicsőítése foly, hát ettől a divattól a magyar színész se maradhat el. A cigányt
                  én is pártfogolom, de mit akarnak maguk az íróval?</p>
               <p>Pardi úr egy percre letette vidámságát, mint a kóristaruhát és álhajat, és azon
                  volt, hogy hatalmasan leszólja-szapulja érdeme szerint ezt a mostani hangversenyes
                  íróhadat, amelyik elveszi deklamálásával a jóravaló színész kenyerét, dicsőségét,
                  és amelyik a szegényebb színészemberrel még csak kezet se akar szorítani, azonban
                  mivel látta, hogy ezeknek itt most nem színész kell, mint a boldogabb világban,
                  hanem író meg cigány, s mivel tudta, hogy őneki mint nemzeti napszámosnak a mások
                  kedvének keresése a főhivatása, hát meghajlott a többség előtt, s fordított egyet
                  kedvetlenségén, mint a parancsolt szerepen, s megint fölvette a vidámság, kedves
                  derültség álarcát.</p>
               <p>- Nagyon helyes, pajtás, megyünk, be fogom mutatni az új Vörösmartyakat, Jósika
                  Miklósokat, Petőfieket, Aranyokat és Tompákat.</p>
               <p>- Tyűh, teringette! - szítta fogait Vörös Károly - hát ilyen sokan vannak? Anikóm
                  mind ismeri a verseiket, temérdek verset ismer, de mintha nem ezek az urak
                  volnának azok mégis. No, csak megismerkedjünk velök. Én még egyet se láttam.</p>
               <p>- No, csak cigányt előbb nekem - dünnyögé István bácsi -, mert nekem nóta
                  kell.</p>
               <p>- Lesz, pajtás, író is, cigány is - nevetett a vidám kórista, forgó szemekkel,
                  melyekben harag és megvetés égett. - Egykor én is író voltam.</p>
               <p>- Micsoda? - csapott Vörös úr a Pardi csontos vállaira. - Író? Miféle író? Aztán
                  nem is mondanád.</p>
               <p>- Hát a Két árvát én írtam.</p>
               <p>- Mi az?</p>
               <p>- Egy jeles népszínmű, de eltrafikáltam egy királyi táblai bírónak, aki most a
                  maga neve alatt nagy furoréval adatja vidéken, ahol a kedvéért a kisebb bírák meg
                  ügyvédek nagy tapsokat eszközölnek, hogy pereik idefönn jobban menjenek.</p>
               <p>És igen vidáman nevetett a kórista, hogy folytak a könnyei.</p>
               <p>Természetesen a várhegyi atyafiak is nevettek, ha nem is éppen olyan
                  jókedvvel.</p>
               <p>- Aztán mért tetted te azt, hogy a magad nevét, mint valamely csaposlegény, a
                  gazda nevébe olvasztottad - egy világért nem tettem volna.</p>
               <p>- Az úgy van, Károly. Sokat lehetne erről beszélni, de minek? Itt az ember valami
                  nagyobb ördögnek vagy sógora legyen, vagy veje, különben míg a világ mind írhat,
                  de felőle ugyan a hír egy betűcskét se fütyül. Hanem ahol a “Szép világ”...</p>
               <p>És őszinte derültség terjedt el a kórista úr sovány, színtelen arcán.</p>
               <p>Tündöklött a sok lámpa; szólt egy alkóv forma sarokban a zene, és rettentő élénk
                  zaj, zsibon­gás töltötte be a tágas, világos termeket. Három-négy terem
                  egyfolytában, apró asztalkák drága metszett poharakkal, csillogó késekkel,
                  villákkal és fehérségtől ragyogó tányérokkal.</p>
               <p>A füstös, piszkos, törpe szobákhoz, vörös borral, étellel leöntött olcsó
                  abroszokhoz, vékony, zöldes poharakhoz, tarka, töredezett tányérokhoz és nagy
                  karaj barna kenyerekhez szokott várhegyi embereink kellemetes nézelődésekbe
                  merültek. Szívüket átjárta a tisztaság, és élénk hangulatba hozta a zene és
                  nevetésbe csapó társalgás.</p>
               <p>- Ezek a cigányok is tán - suttogá István bácsi Pardi öcsénk fülébe, örömtől
                  villogó tekintettel - voltanak ottan? Mi, János öcsém?</p>
               <p>- Ezek is, mások is. Hein úr, étlapokat, borokat, érmellékieket, szomorodniakat,
                  somlyaiakat, badacsonyiakat, egrieket...</p>
               <p>- Te, elég lesz! - löké meg Vörös úr a nemzeti napszámos urat -, előbb egyet a
                  jóból. Azután rámegyünk a többiekre is, ha jön az öregünk, mert a város fizet, a
                  polgármesternél a tárca.</p>
               <p>Hamar észrevették a pincérek, még előbb a cigányok, hogy itt ma lehet egy kis
                  emberséges világ. A közönség is, mely az első termekben - mivel az idő hét-nyolc
                  óra körül járt - nem volt még valami nagy számmal, elismerő mosolyokkal fordult a
                  jövevények felé, és készítette magát a mulatsághoz.</p>
               <p>Vörös úr, mintha saját kocsmájában lett volna, kiegyenesítette derekát, magasra
                  emelte fejét, és bizodalmasan pödörgette ritkás, vernyeges bajuszát. Megszagolta a
                  poharakat - semmi baj; töltött, nyelvére vett egy kis egrit - semmi baj;
                  megtapogatta a finom fehér kenyeret. Mi az - mondá -, ebben tán víz is van, hogy
                  olyan puha. Hm! A mi fekete kenyerünket nem adnám ilyen kovászért.</p>
               <p>De ezt a kovászt, addig is, míg megérkeztek a sültek - hogy falta, tömte, minő
                  kéjjel és elisme­réssel a nemzeti napszámos úr. Hogy, de hogy!</p>
               <p>Megszorongatta hol egyik, hol a másik bámuló társa vastag, meleg kezét; vigyorgott
                  rájuk, mert nem volt az mosoly, melyet a nagy falatok szegletessé tettek; ivott
                  egyet, kettőt, hármat, csak úgy, mintha csupán kóstolásképp. És kidagadtak a
                  fénylő, veres homlokon a nagy erek.</p>
               <p>- István bácsi, ugye, látott maga engemet Várhegyen a Zsiga
                  cigányban.</p>
               <p>- Láttam.</p>
               <p>- Ha még egyszer ott adhatnám, leverném a világ minden Zsigáját. Egy cseppet mért
                  nem isznak, bor ám ez? Hein úr nem misztifikáns.</p>
               <p>S ő ivott, s mikor kiitta a poharat, magasra tartotta, hogy nézze, milyen kedves
                  látvány egy jól kiürített pohár. Vagy isten tudná, mit nézett szegény nemzeti
                  napszámos.</p>
               <p>- Te, Károly, ugye, láttál engemet Bánk bánban?</p>
               <p>- Láttalak, János, hogy ne láttalak volna, Tiborcot adtad.</p>
               <p>- De Peturt is.</p>
               <p>És egy kissé kijjebb mozdította székét.</p>
               <p>- Te, halljátok csak, innen mondok belőle pár sort, akkor is hogy mondtam, de hogy
                  játsznám most:</p>
               <p>
                  ...Görög, gubás, bojer, olasz, Német, zsidó nekem mihelyst fejét
                     A korona díszesíti mindegy az; Mert szent előttem a királyom, és az A s s z o n
                     y t becsülöm - ah, de mégis annak Én e n g e d e l m e s k e d n i nem
                     tudok...
               </p>
               <p>Akkor, kedves pajtások, csakugyan olyan legény is voltam, nem tűrtem semmi
                  bilincset, ma ennél, holnap annál zendítettem meg szívem hárfáját, és nem ösmertem
                  mást, csak hódolatot. Ah, de elhaladtak az aranyos, szép napok - most én is
                  némileg - némileg, de nem bánom, igában görnyedek. A vénség parancsolta, hogy
                  rakjam le pajzsomat, vértemet, sisakomat egy áldott hölgy előtt. Teréz, higgyétek
                  meg, jó nő. Nevetnem kell sokszor, az a vén asszony hogy őriz. Hanem ha még
                  egyszer falura mehetnék, a szép Erdélybe, ez isteni, bérces kis hazába, s e
                  koldus, nyomorult Pestet elhagyhatnám bíboros éhezőivel, bársonyos uzsorásaival,
                  lelketlen vendéglőseivel és zsarnok direktoraival: hát megmutatnám, ki Pardi
                  János. Az első Lear. Te, láttatok engemet Learban? Nem,
                  nem, Deésen játszottam Leart vagy tán Déván vagy valahol - lám, mióta itt lakom,
                  könnyen felejtek. A rossz víz teszi, egész Léthe vize. Ah, micsoda bor - hát még
                  az erdélyiek.</p>
               <p>- Halljunk egy jó nótát - mormogá István bácsi -, szólanál annak a cigánynak.</p>
               <p>- Hagyjuk a cigányát, beszélgessünk most magunk. Éljen a szent barátság.</p>
               <p>- Te, Károly, él-e még Várhegyen az a szép kis varróleány, a Völgyi Anikó, a
                  Csillag utcában? Az volt ám a leány, micsoda szemek - hajh! -, s egyet
                  füttyentett, hogy a zajra a szomszéd termekből kitekingettek a kíváncsiabbak. -
                  Akkor kövér voltam, féltem, hogy szerelmeseket nem adhatok, most - és megrázta
                  elcsigázott, sovány derekát - a legsugárabb hercegeket játszhat­nám, csakhogy
                  elszedegették tőlem!</p>
               <p>- Hát itt miket játszol? - kérdé hegyesen, némi tréfával és gúnnyal Vörös
                  Károly.</p>
               <p>- Elmegyek innét én is, nem hagyom, hogy tehetségeim végképp elhervadjanak. Egy
                  kis jó levegő Várhegy halmain, a Szamos völgyén, egészséges étel, tiszta ital,
                  nemes erdélyi bor, el­ismerés, méltánylás köztetek, a régi pajtások között -
                  megállj Pest, megállj, báró, vissza­hív­ná­tok még! De vesszetek akkor az
                  irigységetekkel. Mi? Ugye lelkem, jó István bácsi, szeren­cse, hogy még Pesten
                  kaptak? Nem, Pardi János nem az, aki a barátságról valaha megfeledkeznék. Oszlopot
                  a barátságnak, égig nyúló oszlopot.</p>
               <p>Fölkelt, egész magasságában kinyújtózkodott, s egy telt poharat oly magasra emelt,
                  hogy ilyen hosszú oszloppal akármely jobb színészünk is bátran
                  megelégedhetnék.</p>
               <p>Egy kis kopott, fekete emberke mosolygott az asztalnál, és csóválta nagy, nyílt
                  homlokú fejét.</p>
               <p>- János, János, dicső egy fiú vagy, becsülöm humorodat.</p>
               <p>- Pajtás, Laci pajtás - jer, hadd öleljelek meg.</p>
               <p>És Pardi János kikászolódott az asztal mellől, lehajolt a kis emberkéhez,
                  átölelte, s azontúl hatalmasan összecsókolta.</p>
               <p>- Ülj le mellénk, Laci! Hámossy László - mutatá be társainak a kis emberkét; - a
                     Trombita szerkesztője, A nép
                  főmunkatársa - bukott ügyvéd.</p>
               <p>- S éppen most adom a hétszázadik párizsi regényt, egyes-egyedül én adom a hetven
                  kötetes Gazdag özvegyet. Mi egyes-egyedül francia
                  regényeket közlünk. Magyar nincs - tette hozzá megvetőleg.</p>
               <p>- Fordítmányaink közül nem egy jeles akadémikusok tollából vagy felesége vagy
                  nővére vagy testvére kezéből kerül ki, de nagy költői és akadémiai, sőt,
                  miniszteri hivatalnok, vezérfiú neve alatt. Ah, erre sokat adok. Géza - fordult
                  egy lombos, szőke hajú, csupa inggallér és mandzsetta legénykéhez -, néhány szép
                  felhívást átadhatnánk - de kérem becses neveiket. Hogyan, te János, oly
                  udvariatlan vagy, be sem mutatod nekünk tisztelt hazafitársainkat.</p>
               <p>- Vörös Károly...</p>
               <p>- Városi képviselő - emelkedett fel hetykén Vörös úr -, Konzisztor, építészeti-,
                  malom­felügyelő, kövezetvámi-, sör- és borfogyasztó egyleti, takarékpénztári,
                  igazolóbizottsági és erdővizsgálási rendes tag...</p>
               <p>- Hajnal István úr...</p>
               <p>- Én is minden vagyok - mormogá a céhmester úr, föltartva telt poharát, hogy
                  koccintson.</p>
               <p>A három író összenézett, s mint aki biztosan öreg vad nyomán van: mosolygott és
                  kezeit dörzsölte.</p>
               <p>- De hát töltsük azokat a poharakat - kiáltott Pardi úr, kinek éppen nem tetszett
                  a sok beszéd, és oda is súgott István bácsinak, hogy ugye megmondtam, ne jöjjünk
                  ez irodalmi útonállók közé - igyunk, barátaim, a pohár...</p>
               <p>És egy bordalba fogott kemény bariton hangjával.</p>
               <p>Égy öreg, rezes orrú, kopasz, vastag úr kapaszkodott István bácsi széles, kövér
                  vállaiba, hogy azalatt, míg Hámossy azt a hetyke falusi parasztot szorongatja, ő a
                  kultúrharcot egy más oldalról indítja meg.</p>
               <p>- Tetszik-e ismerni uraságodnak - kérdé a rezes orrú irodalmár - az újabb nemzeti
                  arckép­csarnokot, mely gyermeklapunk ingyenes melléklete? Ah, ez nagyszerű. Száz
                  király és hős arcképe és életrajza egy-egy füzet, bámulatos olcsó és ami több: a
                  legjobb írók írják a becses szöveget - csak húsz krajcár. Ennek nem szabad
                  hiányozni egy magyar szalonból és műhely­ből sem. Igen kérem kedves uraságodat,
                  kegyeskedjék felkarolni. Igazán nemzeti missziót teljesít.</p>
               <p>- Kérem, kedves bátyám - ölelé át a másik oldalról István bácsit, egy csinos, kis,
                  szőke ifjonc, arasztos nyakkal és arany-óraláncán millió fityegőkkel -, kedves
                  urambátyám rettentően hasonlít Puha Pálhoz, a nagy íróhoz. Nem rokonok? Az is
                  Erdélyből való.</p>
               <p>- Tudná az Isten, uram, az erdélyiek mind atyafiak.</p>
               <p>- No, akkor ezt az előfizetési felhívást az összes költeményeimre, mely
                  arcképemmel fog megjelenni, haza kell, hogy vigye. Hollandi rajz, iniciálékkal,
                  emblémákkal, csakis húsz-harminc díszpéldány, barátaim számára, de bátyámnak
                  okvetlen juttatni fogok.</p>
               <p>És éppen csókolódtak, mikor benyitott a vendéglőbe Czilley Béla, a várhegyi
                  deputátus, és a várhegyieket felpakolta, hogy az összbizottsághoz a Hungáriába
                  vigye.</p>
               <p>Halmossy kulturális szövetkezete hirtelen kiürítette a tele üvegeket, és éppoly
                  hirtelen megtömte a deputátus urak zsebeit előfizetési temérdek rajzú
                  felhívásokkal.</p>
               <p>- Hadd el, pajtás - kiáltott nevetve Pardi úr, zsebeiből szorongatva a kék, zöld
                  és sárga fel­hívásokat -, hiszen tán engem nem akartok...</p>
               <p>Nem mondta, csak röhögte a többit.</p>
               <p>De István bácsi és Vörös úr derekasan kibéleltettek.</p>
               <p>Csak úgy duzzadt külső, belső zsebök. Még a mellényzsebök is el volt látva.</p>
               <p>Mikor egy pesti bérkocsiba négyen szorulnak, akkor nem lehet csodálkozni, hogy a
                  társalgás gyöngén haladhat. Ennek lehet tulajdonítani, hogy Vörös úrék nem
                  beszélhették el társuknak pompás élményeiket a régi Kazinczyak, Berzsenyiek és
                  Kölcseyek utódaival.</p>
               <p>- Most már aztán azt mondom - hörgé nagy tüdejével haragosan István bácsi, amint a
                  kocsiból ketten-hárman kihúzták-vonták -, cigányt, cigányt, még eddig egy jó nótát
                  se hallottam, s vagy tizenöt forintom oda!</p>
               <p>Pardi úr óvatosan betekintett a fényes étterembe, s hogy látta, minő társaság van
                  ott, szerényen hátra vonult.</p>
               <p>- No hát, János öcsém? nu? - nógatá István bácsi. - Te gyere, te nem vagy író.</p>
               <p>- Nem. Azok ott - mutatott egy csomó úrra -, mind tudós.</p>
               <p>István bácsit, igazán mint a halálraítéltet, úgy vezették a fényes táblához.</p>
               <p>Ott zongora egy magaslaton, ott hegedű egy asztalkán, cimbalom, ott szép asszony,
                  leány, uraságok. Olyat valóban nem látva még soha.</p>
               <p>Itt a polgármester úr volt körülvéve, és még hogyan?</p>
               <p>Mellette egy gyönyörű, fekete szemű, szép, barna asszony, és még oly közel hozzá,
                  hogy az ember megesküdött volna reá, hogy ez a pompás fehérnép éppen a felesége. A
                  fekete, fürtös haja szinte érte a polgármester úr orcáját. Amott más fiatal nők,
                  szépek, vidámak, hogy áradt a szó piros, mosolygó ajkaikról.</p>
               <p>Vörös uraméknak itt már senkit se mutattak be, csak őket mutogatták az úribb
                  deputátusok.</p>
               <p>Két fiatal, hosszú, vállig érő hajú úr leült a zongorához. István bácsi oda-oda
                  döfött Vörös öcsémhez, hogy te, most mindjárt darabokra rontják azt a szerszámot.
                  Ők természetesen nem tudták, hogy ez koncert és a darab wagneri zene, melyben
                  hallatszik a lovak patkóinak borzasztó csattogása és az üllő rettenetes
                  csörömpölése, és hogy zúg a vihar oly iszonytatón, hogy félni lehet a ház
                  összeomlásától.</p>
               <p>Tapsoltak, dörömböltek, hogy némelyek a székekhez folyamodtak.</p>
               <p>Majd egy szép leányka szavalt, hogy könnyek jöttek a Vörös úrék szemeibe; egy
                  öreges nő cimbalmozott. Hegedültek is, aztán táncra kerekedtek, de őket - holott
                  Vörös úr erősen illegette a magyar nadrágos lábait - senki se kérte, hogy no,
                  uraim, táncoljanak. Hanem a pol­gármester úr azzal a szép barnával rakta
                  ugyancsak. Bezzeg, ha látta volna a polgármesterné asszonyság!</p>
               <p>Hajnalhasadtán, bizony jó virradatkor oszlott el a gyülekezet. István bácsiék
                  egészen kijózanodtak, és a polgármester úr megmámorosodott.</p>
               <p>Kiabáltak az urak a polgármesternek kézintésekkel és csókokkal:</p>
               <p>- Tehát a tavaszon Várhegyre. Au revoir!</p>
               <p> </p>
            </div>
            <div type="chapter">
               <head>VII</head>
               <p>Mint a robogó villám; oly hatalmasan, s mint egy sokat ígérő lakodalmi menet; oly
                  vidáman vágtatott kifelé a királyi várhoz hasonló tornyos, zászlós, oszlopos,
                  üvegcsarnokos vasúti pályapalotához a várhegyi deputáció egy nagy csomó előkelő
                  művész és művésznő fényes, olimpuszi, dicső társaságában.</p>
               <p>Czilley Béla görbe hátával, törött fogaival, szemcsíptetőjével és
                  trombitaharsogású, követelő hangjával és zsebében egy sereg baráti
                  emlékfotografiával, a legjelesebb fővárosi írók név- és baráti aláírásával -
                  büszke volt szerkesztői érdemeire. Egy vidéki lap rendkívül sokat tehet; barátságát nemegyszer még a miniszterek is keresik
                  talán.</p>
               <p>Czilley Béla csakugyan beszélt a miniszterrel, s a miniszter úr kérdezte: kérem,
                  milyen idő van most Várhegyen?</p>
               <p>Ó, Czilley úr elértette, mit kell az idő alatt gondolni, és a tőle telhető
                  legszemtelenebb módon válaszolá - biztatólag: - Kegyelmes uram, nagyon szép
                  idő!</p>
               <p>Czilley Béla úr éppen egy szép nőcskével sétál a hosszú, üveges csarnokban, míg
                  vele szem­közt Tarczali urat vezetgeti egy igen előkelő, vén szerkesztő, olyan
                  kürtőkalappal, amilyen csak a legmagasabbra törekvő embernek szokott lenni. Szép
                  kalap.</p>
               <p>Az örmény doktort is sétáltatják és Vörös uramat is, sőt István bácsit is vagy
                  néhányan a Párizs Egylet tagjai közül.</p>
               <p>Imhol az a sovány úrhölgy is ott lebeg, aki cimbalmozott, és kezei úgy járnak,
                  mintha most is egy hálás közönségnek cimbalmozna szakadatlanul.</p>
               <p>- Édes Béla, lássa most én valamelyik jó vidéki városba akarok menni
                  vendégszerepekre. Pompás, új szerepeim vannak Sardou-tól, Dumas-tól, Feuillet-től,
                  egyet Csikytől is felvettem. Talán bemutathatnám ezeket maguknak?</p>
               <p>S a művésznő oly édesen szorítja meg a hatalmas vidéki szerkesztő karját, hogy az
                  nem teheti, hogy még jobban vissza ne szorítsa.</p>
               <p>- Csinálhatna addig maga nekem egy kis reklámot. Igen, édes Béla? Maga eljárja
                  addig a vidéki mágnásokat, nemeseket, s a városban bérleteket eszközöl. Adhatná
                  életrajzomat - vegye át a Tündérből. Tehet még hozzá
                  egy-két csinos frázist. Csak háromszor fogok fel­lépni... de esetleg... igen,
                  igen, legyen maga, édes barátom, ügyes. Ah, le kell vernem ezt a kiállhatatlan
                  Alexát, Olympiát... Kassán, Debrecenben képzelje, elhalmoztatta magát a Pestről
                  hozott koszorúkkal. Ha Várhegyen nem lehetne szépeket kapni - küldök. Nagyszerű
                  fogad­tatást csináljanak...</p>
               <p>- Gondolod, Tamás? - állítja meg a vén szerkesztő úr a magas kalappal a várhegyi
                  polgár­mes­ter urat. - Akkor minél előbb megkezdeném a cikkezést ez irányban
                  lapomban. Én természe­tesen a költségeket viselem, de képviselőnek kell lennem
                  okvetlenül. Fenyvesen a múltkor elügyetlenkedték. A professzorokat be kell vonni,
                  azok jó vezetés mellett mindenütt sokat tehetnek. Tudod, aki bíró akar lenni, itt
                  könnyűség lesz, aki egyetemi tanár, ó, az a leg­könnyebb, lesznek főispáni
                  üresedések is. Nincs mit sietni, ez csak az első csengetés volt.</p>
               <p>- Te, doktor - szorongatja egy tekintélyes arcú művész az örmény doktort; az a
                  felséges, szürke sörényű úr, aki zongorázott -, én tudod, le nem mennék egy oly
                  csőcselékkel, ismersz engem, én Lisztnek, Wagnernek, Joachimnak bírom a
                  barátságát, de kell, hogy Erdélynek is adjak valamit zenei alkotásaimból. De van-e
                  nálatok közönség?</p>
               <p>A doktor úr a legékesebb színekkel festi le széles rokonságát, és bizonyosan
                  másokat is lefestene, ha a második, sőt, harmadik csengetés tettre nem serkentené
                  a deputátusokat.</p>
               <p>Ah, hogy ölelik Vörös urat, és hogy csókolgatják azok a derék ifjak költői
                  ajkaikkal a céh­mester úr hatalmas sátoros bajuszát.</p>
               <p>Mint az almát, nem, mint a tojást: úgy teszik föl a küldötteket a kupékba.
                  Kendőiket lobog­tatják. Kalapjaikat emelgetik, míg a cimbalmos hölgy a legszebb
                  nótákat veri, veri erősen a levegőben a várhegyi hazafiak számára. Halljanak egy
                  kis igazi, szép zenét.</p>
               <p>- Isten veled! Adieu, alieu!</p>
               <p>- Szervusz! Ölellek - ó, ó!</p>
               <p>- Páh - hangzik Czilley úr felé a legszebb ajkakról.</p>
               <p>Ah, milyen világ lesz a szép tavaszon Várhegyen!</p>
               <p>Ha volt valaha remény, mely mint a füst, nagy hirtelen, erőszakosan erdőt, halmot,
                  hegyet, várost meglepett, elfödött, akkor láthatják olvasóim azt a felséges
                  gomolygó és nem fullasztó, de sőt éltető füstfelhőt, melyben a várhegyi
                  deputátusok ülnek vezérükkel együtt. Nem látja egyik a másikat, jó is, legalább
                  zavartalanul élhetnek álmaiknak, gyönyörű ábrándjaiknak.</p>
               <p>Egy levél siet előttük feltartóztathatatlan szárnyakkal Várhegy felé, egy
                  igénytelen külsejű, de annál ambiciózusabb, öreg doktor házának.</p>
               <p>Dr. Szorítsd László e férfiú, ősz fürtökkel, hátra hajló, okos kígyófejjel.
                  Harminc esztendeje ül Várhegyen, és harminc esztendeje küzd a leglankadatlanabb
                  munkával, hogy igen csekély tudománya mellett, de jó házassága után, minden
                  bizalmi állást lefoglaljon. Legyen főorvos, egyházi és iskolai főgondnok,
                  iskolaszékek elnöke, segélyegyletek elnöke, dalárdák és minden szövetkezetek
                  elnöke. Neki - ó, nem pénz, csak elnökség kell. Befolyásos emberek családjait
                  ingyen gyógyítja, sokszor a szegény polgárok gyógyszerét is ő fizeti, évenkint
                  tetemes összegeket ad ki jutalmakra iskoláknál, egyleteknél, mert a méltóságos
                  Erdélyben még mind nem tudta elérni, hogy valódi méltóságos úr legyen.</p>
               <p>Te szegény írnok vagy ügyvéd, kis jövedelmű kereskedő vagy nyugalmazott városi
                  hivatalnok, ki még mind nem tudtad elérni, hogy méltóságosnak címezzenek, mint a
                  plébánost, mint az alispánt, mint az adófelügyelőt, mint Madár Dénest, ki valami
                  szebeni tanácsos volt a német időkben, s most rongyos, részeges, korcs ember
                  létére valóságos méltsás úr. Nem is képzeled, mekkora varázserő rejlik e
                  szócskában: Méltóságos úr, Méltsás úr, Méltsád!</p>
               <p>A nem méltóságos halottak, ha e magasztos szóval illettetnének, felszöknének
                  örömükben koporsójukból, és csontbokájukat mindjárt összeütnék; a nem méltóságos
                  bukott árendás, fényesen kárpótolva érezné magát, ha e szó érintené homályos
                  elhagyatottságában; a nem méltóságos rektor-professzor úr vén gubájából kikelne,
                  és nyomban megfiatalodnék, és el­vesz­tené ösmeretes durvaságát: te nem,
                  méltóságos szomszédom, ügytársam, barátom, ellen­ségem, nem is képzeled, mily
                  emberfeletti dolog, ha az embert hivatalosan is így címezik levélen, levélben,
                  úton-útfélen, egy kis sovány ebédecske mellett, szakadozott ruhában, úri köpeny
                  helyett viselt vargabundában, hogy: könyörgöm alássan, méltóságos uram!</p>
               <p>Dr. Szorítsd László úr csak addig nem akart meghalni, míg ezt a táblát felülről
                  akasztják a mellére, s egy párban a széles hátára is, és íme most valami égi kegy
                  fenséges álmainak meg­valósítása felé viszi.</p>
               <p>Betegnél kapják az öreg doktort? Nem, a pincéjében, mert borokkal kereskedik, és
                  most titkon, kötényesen maga cukrozza régi, avas borait.</p>
               <p>A levél fentről, Czilley Károly főhivatalnok úrtól jő.</p>
               <p>
                  Kedves László bácsi!
               </p>
               <p>
                  A hála órája, azt gondolom, végre ütött. Amit oly sokszor
                     ígértünk, de amelynek annyi akadály álla útjában, mert hovatovább, mindinkább
                     még a címeket, az ártatlan rend­jeleket is nagy summa pénzekért lehet előkelő
                     ügynökök által kicsikarni: hiszem, az el­jövendő tavaszon kezeibe
                     szolgáltathatjuk. A Párizs Egylet ugyanis abban állapodott meg, hogy
                     legközelebbi tudós, felolvasó, éneklő, zongorázó és cimbalmozó nagy
                     vándor­gyűlését Várhegyen s a jobb székely telepeken fogja megtartani.
                     Megvallom, ez ideig mindenütt csak ígéretekkel fizethettünk. Azonban
                     legközelebb a sárvári polgármestert, ki egyletünk számára oly fényes
                     fogadtatást tudott szervezni, sikerült felékesítenünk a királyi tanácsosi
                     címmel.
               </p>
               <p>
                  Kedves László bácsi ért engemet.
               </p>
               <p>
                  Mi a tavaszon megyünk. Mi a teendő? Számos, ó számos. Az
                     írástudó-világ szereti a fényt, a zászlókat, a fáklyászenét, a díszbálokat és
                     tartalmas banketteket. Az írástudó-világ mindezekért igen hálás szokott lenni;
                     embereket emel ki költeményeivel, dalaival, hírlapi cikkeivel a semmiségből;
                     embereket tesz országhírűekké, államférfiakká, sőt, számos esetekben
                     miniszterekké. A Párizs Egylettel magam is lemegyek, valami dics­költe­­ményt,
                     ünnepi ódát kell megint nekem tartanom Brassóban a jeles Borsos Máté fölött. A
                     fogadtatás sikerétől függ, hogy amit a leghatározottabban megígértek nekem, azt
                     kedves László bátyámnak az ünnepély végeztével át is adhassuk: a k i r á l y i
                     t a n á c s o s s á g o t...
               </p>
               <p>A többit a derék öreg dr. Szorítsd László már nem látta.</p>
               <p>Pókhálós szemeit elfutotta az öröm könnye, redős orcáját rángatta az édes
                  izgatottság belső heve; úgy kötényesen, egy csomó csappal, mely derekán fityegett,
                  mászott ki a pincéből, és olvasta el gyermekei, nagy felnőtt, bíró gyermekei előtt
                  Czilley Károly úr levelét.</p>
               <p>Természetes, hogy az öregember bár dadogott, fuldokolt, sírt, mégis egy fejet nőtt
                  családja öröm­könnyes szemeiben.</p>
               <p>- De ebből, fiúk, leányok egy szót se addig! - emelte fel remegő kezeit az
                  aggastyán. Nem, nem - méltóságos dr. Szorítsd László úr.</p>
               <p>Egy más, finom, halványszürke borítékos levél Szilvaszállásra megy, Várhegytől egy
                  óra­járásnyira a Minden áron kormányra című híres erdélyi
                  lap nagynevű tárcaírójának, a bájos Vaniliának, egyik legjelesebb fiatal
                  költőnktől, Álomberki Csabától, ki a Párizs Egylet legkedvencebb szavalója.</p>
               <p>
                  Isteni Vanilia!
               </p>
               <p>
                  Kedves költőtárs!
               </p>
               <p>
                  Ah, tehát mégis nem ábránd legédesebb vágyam, hogy a dicső
                     Erdély felséges bérceit és bérceinek legbájosabb virágát, havasi rózsáját,
                     lapunk, s annyi heti és havi közlöny ünnepelt tárcaíróját, a “kebelzengemények”
                     ihletett költőnőjét színről színre láthatom. Nem, nem ábránd többé. Egyletünk
                     tegnap mondotta ki határozatilag, hogy elejtjük Brassót, bár Bukarest sok
                     szempontból nagyon kívánatos lett volna, és Várhegyet fogadjuk el központul.
                     Miféle fészek ez a Várhegy? Falu, puszta, csárda? Nem bánom, csak
                     Szilvaszálláshoz legyen közel. Ah, mint egykor a szegény Henrik császár Canossa
                     várába gyalog, mezítláb ment, úgy mennék Szilvaszállásra, csak amaz angyali
                     kacsókat megcsókolhatnám.
               </p>
               <p>
                  Drága kebelbarátném. Nekem úgy tetszik, hogy az a küldöttség,
                     mely meghívatásunk ügyében e napokban Pesten járt, nem áll éppen perfekt
                     gavallérokból. A polgármester nagyon fösvény lehet, igen nevetségesen szegény
                     fogadtatásra enged kilátást. Egy ily sovány fogadtatás tönkretenné az írói név
                     nimbuszát, pedig az irodalom és művészet több ága akar ezúttal egyesülni:
                     orvosok, természettudósok, régészek, genealógusok, heraldikusok, történészek,
                     színészek, zenészek, költők közösen akarják lobogtatni a nemzet lobogóját,
                     mivel némely fukar vidék máris megsokallotta azt a csomó durva ebédet és
                     savanyú bort, tűzoltó-parádét, iparos önkéntes bámulást és dalárdai
                     nagy­képűsködést, amellyel eddig is inkább csak bosszantották, mint ünnepelték
                     körünket. Nem, ó, nekünk nem kell a csőcselék, mint Horác kollégánk énekli:
                     “Odi profanum vulgus”. Egy lépéssel föllebb kell mennünk. Be kell vonnunk a
                     mágnásokat, a főbb osztályt. Mi, az írók, a legelső és legmagyarabb osztály
                     vagyunk. Hódoljon sze­mélyünknek a nemzet dísze. Közeledik a magyar nemzet
                     ezredéves ünnepélye. Most mi akarjuk, mi költők, művészek elfoglalni a hazát:
                     van Árpádunk, kire büszkén néz magyar, s megvannak vezéreink: Álmos, Előd,
                     Kund, Und, Tas, Huba, Tuhutum.
               </p>
               <p>
                  A következő millennium a mienk.
               </p>
               <p>
                  Fel azért, isteni költőtársam, fel minden honleány a
                     zászlóval.
               </p>
               <p>
                  Legyen az irodalom bajnokainak, zászlósainak, báróinak,
                     grófjainak fogadtatása oly impozáns, mintha fejedelmek vonulnának be Erdélybe
                     az igaz Belle-Alliance-ra.
               </p>
               <p>
                  Hozza meg a székely hálaadóját a nagynak, ki éneklé:
               </p>
               <p>
                  “Csak nem fajult el még a székelyvér...”
               </p>
               <p>
                  El most minden zsugorisággal, fény, pompa sugározzon örömet
                     mindenfelé... Kazinczy mondá: I s t e n f i a k v a g y u n k m i! Istenfiakhoz
                     pedig a legkomplettebb hódolat illik.
               </p>
               <p>
                  Ah, reszkető örömmel várom az órát, az édeni percet, mikor
                     karjaiba - nem! lábai elé borulhatok a költőnők legbájosabbikának.
               </p>
               <p>
                  Álomberky Csaba
               </p>
               <p>Ó, Erdélynek, a regényes; vadregényes, bérces Erdélynek számos hajlékára szállott
                  e napokban égi fény, számos költőné, rébuszfejtőnő, szellemes kérdezőnő a Családi és Cselédi lapokból, számos
                  vidéki levelező, a derék Fejes Edwárok egész légiója kapott bizalmas felhívást a
                  Párizs Egylet igazgatóságától, hogy: jövünk, megyünk. Fel, uraim és hölgyeim!
                  Addig is bizottságokra oszlani, fiókokra szakadni, konferenciázni, enkvettírozni,
                  koncentrálódni. Igen, igen. Megköveteli ezt az ezredéves ünnepély, mely miatt
                  akadémiánk főemberei máris derekasan és méltán hajba kaptak, és nem lehetetlen,
                  hogy a dátumok miatt ezután még botra is kerekedhetnek. Fel, amaz értetlen
                  nőapostolok elől, kik ez érdemben hívatlanul máris kezdenek házalni, faluzni,
                  csavarogni: el kell zárni minden utat, még az országutakat is. Különben komolyság,
                  lelkesedés! Ez illik a magyarhoz, és ez is a természete.</p>
               <p> </p>
            </div>
            <div type="chapter">
               <head>VIII</head>
               <p>A vidéki lapok, a nagy államvasút-hálózatoknak e megbecsülhetetlen vicinális
                  vonalai - ki tagadhatná, hogy a fővárosi sajtót számtalanszor megelőzik a
                  leglényegesebb politikai hírek és érdekes anekdoták közlésében? És hogy a kormány,
                  ha szívéből szeretni akar, kénytelen hozzájuk fordulni. És kérdem, a pesti nagy
                  írók, költők is nem ide menekülnek-e lángelméjök termékeivel, hogy midőn ott az
                  irigy központban, még a szél se lebbenti meg hollandi Van Geldern merített papírra
                  nyomott és finom selyemhártyába göngyölt két, sőt több kötetes összes verseiket,
                  színműveiket: itt a hálás vidéken egy-egy Karikás, Olcsó Ödön és Pepecs István
                  égig magasztalja kelletlen, ízetlen strófáikat.</p>
               <p>A Várhegy politikai, társadalmi, szépirodalmi és
                  közgazdászati lap is leverte a pesti lapokat, mert íme, még a küldöttség úton van,
                  s már Várhegy kocsmáiban, vendéglőiben, kávéházai­ban, és a két egymással örök
                  harcban élő Társalgójában lehet egész terjedelmében olvasni az ingyen Várhegy homlokán a miniszteri fogadtatást, a legutolsó
                  pontig. Hogy: “A polgár­mester, nem tudni miért (!) nagyon
                  gyengén védte álláspontját, s a méltóságos főispán előre is biztos lehet a
                  legfényesebb eredményről, s a méltóságos főispánt örök hála illeti a káposztát
                  fölfalni akaró éhes kecske hatalmas megfenyítéseért. Nem akarunk magunknak sokat
                  tulaj­do­ní­tani, de azt elárulhatjuk, hogy a májai erdőből kiugrattuk a nyulat,
                  és sok szegény polgár­társunknak sikerült visszaadni a tiszta látást.</p>
               <p>Az az érdem pedig, hogy a magyar Párizs Egylet nagyszerű
                  gyűlését, a legnagyobb mű­kedvelők közreműködésével a fejedelmi Várhegyen
                  tartandja, ha a polgármester minden erejét megfeszítené is ellenünk, az az érdem
                  elvitázhatatlanul a mienk. Itt lesz a két haza színe, virága, száz meg száz
                  országos hírű vendég. Felteszem a kérdést, tudják-e kedves polgár­társaim, mekkora
                  pénzforgalmat idéz ez elő? Vendéglőink, kávéházaink telve tesznek, üzleteink
                  felvirágzanak, szépeink országos bámulat tárgyai fognak lenni. Mennyi szövetség,
                  szellemi viszony, házasság! Azért egyik újabb nagy államférfiúnkkal én is így
                  kiálthatok fel: »Videant consuli«, igen, hogy bizonyos önző célok, melyeknek egész
                  hálózatát sikerülend nemsokára fölrobbantanunk: szeretett városunk és
                  polgártársaink hasznát ismét háttérbe ne szorítsák. A sajtó egyébiránt itt is meg
                  fogja tenni a magáét rettenthetetlen bátorsággal. Éljen Várhegy lelkes, hazafias
                  polgársága, s üljön szívében előre is ünnepet, hogy a két magyar haza színét-javát
                  városában láthatja. S utána vasutunkat, királyi törvényszékünket, női
                  tanítóképez­dénket és új kaszárnyáinkat. És ha eljön az idő, bizonyos emberek
                  álarcát szakítja le...”</p>
               <p>- Olvastad? - rohan Bethlehem Józsi gyógyszerész barátjával a rendőrfőnökhöz.
                  Nagyszerű. Itt, itt - és mutatja a felséges cikket -, az öreg tönkre van téve. Nem
                  hiszem, hogy Tarczali ez ellen tudjon valamit...</p>
               <p>És mozognak az aranykarikás fogak.</p>
               <p>- Én fényes fogadtatást akartam rendezni Tamásnak.</p>
               <p>Domi elutasítólag int a kezével és nevet.</p>
               <p>- Mit tegyünk?</p>
               <p>- Hát semmit, barátom. Én is hallottam, hogy a vén báró nem eredménytelenül
                  járogatott Tamáshoz. Az erdő, azt gondolom, már meg van véve - köztünk maradt szó
                  legyen.</p>
               <p>- Ah, igen. De úgy játszani az igazat? Te Domi?</p>
               <p>És nagy szeretettel megveregeti vállait Bethlehem úr a kacagó rendőrfőnöknek.</p>
               <p>- Ma este a leányom nevenapja van. Úgy akartam, hogy ott fogadjuk Tamást, pompás
                  sülteink lesznek, nőm remekel. Elköltjük együtt a párttal. Hanem Czilley Bélának
                  megmondom, hogy csak úgy véletlenül állítson be hozzánk.</p>
               <p>- Nagyon jó - kiált Domi úr. - Ő maga olvassa fel ott a cikket.</p>
               <p>- Mégis nem hittem volna Tamásról, persze, sok leánya van, kell az erdő. Fényes
                  háztáj - ah, barátom, az nem megy tiszta úton. Fölséges cikk! - veregette kemény,
                  csontos ujjaival a cikket.</p>
               <p>- Én már rég tudom, de engem, tudod, az öreghez egy kis hála köt. Én nem bánthatom
                  a kártyáit. De ti...</p>
               <p>- Hagyja el csak a rendőrfőnök úr - szólalt meg susogva a gyógyszerész úr. - És
                  ilyen ember akarta konfiskálni a szereimet, hogy régiek, rosszak. Lesz tán
                  kölcsönfizetés. Én szelíd ember vagyok, most jöttem ide, még nem húzhatom ki a
                  késemet. De meg fog ösmerni.</p>
               <p>Ó, hogy örült Domi úr e becsületes ember elkeseredésén! Csak nem szólhatott, mert
                  őt kötötte a hála! De örvendeni talán csak szabad minden embernek? Úgy vélem.</p>
               <p>Vendéglőkben, kávéházakban éppen így adták kézről kézre a nevezetes cikket, és
                  minden olvasó azonnal belátta, hogy a májai erdőből ki van ugratva a nyúl.</p>
               <p>Ó, sokan látták is már, amint ez a szegény nyúl fut, hanem természetesen sehogy
                  sem szaba­dulhat! A főispán úr híres pecsétes kabátjában jól látta; a violaszín
                  ülnök is látta; és Papné néni is igen jól látta; a főjegyző úr is látta - és ugye,
                  a polgármesteréknél senki se látta?</p>
               <p>Látta: Eliz kisasszony, de ő eltette a lapot, és kiment a kertbe - sírni.</p>
               <p>Nagy áldása az a sorsnak, hogy azok, kiket az igazi veszély fenyeget: ó, semmit se
                  lássanak a sötét villamos felhőből; más lássa, érintse akár ujjaival, de ne
                  szóljon egy igécskét is a szeren­csétleneknek. A jó barát, ha van ilyen, csupa
                  gyöngédségből; az ellenség, a szívébe oltott törvénynél fogva ne. A végzet - hadd
                  haladjon a maga útján. A polgármesterné - pedig senki se mondta eddig Várhegyen,
                  hogy nem okos asszony és nem jó asszony - díszesebben öltözkö­dött, mint régebben;
                  feltette ál-hajcsomóit, melyeket csak ünnepélyes látogatások idején alkalmazott,
                  és valami kedves leánykori dalt dudorászott: négylovas hintóról,
                  selyempárná­járól, és nagy sebesen cukorsüteményeket készített a megérkező férj
                  számára. Ma este itt lesz Tamás. Gizella és Adrienne diót ettek és finom mandulát,
                  abból, amit a mama már megtiszto­gatott, és daloltak, hogy a szép szemeikkel már
                  ott voltak egy fényes, fényes úri társaságban. Aladár nevetve is, bosszúsan is
                  magyarázta a tudakozódóknak, hogy egy szó sem igaz abból, hogy apám főispán
                  legyen.</p>
               <p>Nem, az emberek nem oly rosszak, hogy a legjobbat is el ne higgyék rólunk, egy-egy
                  barát­ságosabb percben. Tarczalinak igen nagy protekciója lehet odafenn. És?... És
                  igen... miért ne?...</p>
               <p>Soha forróbb szeretettel és tisztelettel asszony nem fogadta az urát, mint
                  Tarczaliné az ő Tamását. A legtöbbször (kétségkívül túlságos okossága miatt)
                  zsémbes, bölcselkedő, óvatos nő nem akart leszakadni imádott férje melléről.
                  Ölelte, csókolta, hogy a háta mögött meg­hatottan mosolygó Bokros úr kénytelen
                  volt könnyeit eltitkolni; megragadta a boldog ember­nek azon kesztyűs kezeit - nem
                  várva, hogy azokból kibontakozzék a férj -, és csókolta, mintha neki eddigi férje
                  a mai naptól ura és fejedelme lenne.</p>
               <p>Kérdem, mit tegyenek ilyenkor a gyermekek? Ahol érték, ott csókolták szeretett
                  apjukat.</p>
               <p>Este volt az idő, éppen alkalmas, hogy a túláradó szív ne keresse, mit csinál.</p>
               <p>A leányok előtt le kellett írni Pestet színházaival, fényes palotáival, ezer meg
                  ezer pompáival, melyekből a hozott részajándékok, kalapok, ruhakelmék, magassarkú
                  cipők, hosszú szárú kesztyűk csak milliódrésznyi csekélységek. Aladár előtt le
                  kellett festeni a tudósokat.</p>
               <p>- Jönnek, itt lesznek a tavaszon - kiáltott bele egy tányér finom pulykasült
                  mellől Bokros úr -, Pap Józsi beszélé a tanácsház előtt.</p>
               <p>- Az még nem bizonyos - igazítá ki a dolgot a polgármester úr -, és mostanában,
                  mikor a városnak annyi a terhe, lehetetlen is nagy költségeket tennünk.</p>
               <p>- De Kassán...</p>
               <p>- Mi, barátom, messze vagyunk Kassától, Debrecentől, Pozsonytól...</p>
               <p>- Márpedig a Várhegy mai száma - pattantotta ki Bokros úr,
                  amit eddig szerencsésen eltitkolt - egészen bizonyosnak mondja a tudósok
                  jövetelét.</p>
               <p>- Hol az a lap? - kérdé a polgármester gyanútlanul.</p>
               <p>A leányok rögtön a lap után szaladtak. De hol? Nincs a lap. Te, Aladár, hova
                  tetted?</p>
               <p>Feldúlták a házat - de a Várhegyet onnan, ahova Eliz
                  rejtette a filagóriában - senki sem tudta előkeríteni.</p>
               <p>- Hát mit mond ez a lap? - kérdé a sikertelen keresgélés miatt ingerülten Tarczali
                  úr.</p>
               <p>- Hát szemtelenkedik - válaszolá Bokros úr, majdnem egészen beletemetve zsíros
                  száját a sültes tányérba.</p>
               <p>És a rendőrfőnök és a tanácsos kollégák és a párt vezérei nincsenek itt, hogy
                  szolgáljanak rögtön felvilágosítással?</p>
               <p>Ó, barátom! Ha azt akarod, hogy tégedet nagyon díszesen fogadjanak, akkor azt a
                  fogadtatást okosan a magad pénzén kell eligazítanod. Írtál volna Bethlehem Józsi
                  úrnak, hogy: “Drága barátom, kérlek, légy szíves így s így... A számlát rendbe
                  hozzuk. Talán jó lenne, ha a dalárda, a tűzoltó-banda, az iparos-segélyegylet, a
                  csizmadia-céh, mint amely legnagyobb - vacsorát rendeznétek a Károly fogadójában
                  vagy akár a Kétvárban. Este a vámnál várhattok. Kocsi jöhet minél több. A
                  legforróbb baráti kézszorítással és örök hálával - hívetek Tamás.”</p>
               <p>Hanem ha te azt gondolod Tarczali Tamás, hogy a templom tornya fúvás nélkül
                  megindul, akkor ne bosszankodjál, hogy csak Bokros barátod emberelt meg. Bethlehem
                  Józsinál igen szép társaság van, vígan esznek, isznak, és éppen a te
                  alattomosságodat beszélik, suttogják a leendő polgármester ingyen bora, dús
                  celebrációja mellett.</p>
               <p>Czilley Béla is ott ül, és trombitahangjával bizony egy cseppet sem kímél. Most
                  beszéli, hogy a miniszter így s úgy, s ha ő, a Várhegy
                  szerkesztője ott nincs, ő kegyelmessége azt se kérdezi, hogy: nos, uram, milyen
                  idő van Várhegyen?</p>
               <p>És az erdő?</p>
               <p>Itt, itt tornyosulnak a fellegek.</p>
               <p>- Olvastad azt a lapot? - kérdi a polgármester Bokros barátjától, nem tudván
                  megelégedni ennyi felelettel.</p>
               <p>Bokros úr előbb tölt, iszik és elbeszéli, hogy ezt a bort mennyire megjavította
                  egy kis kénnel és finom seprőpálinkával, hogy most...</p>
               <p>- De hát mondd, mi van abban a lapban?</p>
               <p>Aladár a leggyermekesebb örömmel odatartja apja elé a keresett lapot.</p>
               <p>- A Bokros bácsi nagy kabátjából vettem ki, láttam a címét s kihúztam.</p>
               <p>Bokros úr, mint a mellbe döfött tigris, szökött fel székéről, s kapott a lap
                  után.</p>
               <p>- Az a lap nem az enyém, a főjegyzőé. Aladár maga máskor szerényebb lehetne... ez,
                  ez... tudja...</p>
               <p>Ki is mondta volna a szót, ha mint hű barát, messzebb nem lát az orránál.</p>
               <p>Tarczali már olvassa a kérdéses cikket, könnyen rátalált, ó, jól meg volt az
                  kékplajbászolva és rücskölve. Ki tudja, a jó Bokros úr hányadik kézből vette ki,
                  és hány meleg érdeklődő kézbe juttatta - baráti
                  indulatból.</p>
               <p>A polgármesterné odahajolt, a leányok odahajoltak, Aladár apja vállára feküdt, és
                  Bokros úr is odafúrta magát, mintha abból a cikkből ő még egy szót se olvasott
                  volna. És mormogta: a szemtelen, a bérenc - megállj! Ejh, be cudar!</p>
               <p>Tarczali úr letette a lapot, és nyugodtan mosolygott:</p>
               <p>- Ebből egy szó sem igaz - mondá azzal az elmélyedéssel, mellyel a becsületes
                  emberek veszik a rágalmakat.</p>
               <p>- No, ugye? - szökött, hadonászott, rikácsolt Bokros úr. - Ezt mondtam én is
                  Dominak, Bethlehem Jóskának, Ripcsnik Ferinek a kaszinóban s a tanácsháznál
                  mindenkinek. Gazság az egész, intrika - a kormány hálója. De egy csapással
                  kettészakítjuk ezt a kócmadzagot. Emberükre találtak, emberükre találtak!</p>
               <p>S majd úgy tetszett a hangból, mintha az alatt az erős ember alatt Bokros úr
                  egyenesen magát értené.</p>
               <p>Le is ült, és hatalmasan nekiesett süteménynek, bornak, szivarnak.</p>
               <p>Tarczaliné a veszedelem hírére rögtön eldobta ábrándképeit, kisárgult haragjában,
                  villogtak az apró, fekete szemei, s mintha minden hitet, bizalmat, ellágyulást
                  megbánt volna: a régi asszony lett, hideg, vallató, oktató, mindenütt bajt
                  látó.</p>
               <p>Keresztül akart nézni azon a boldogtalan emberen, akit bizonyosan megint
                  rettenetesen rászedtek a nyíltságáért, jól kifizettek a nagy népszeretetéért,
                  lekacagtak a bolond igazságáért.</p>
               <p>Hirtelen megnyomta a férje lábát, hogy többet egyet se szólj abból, ami odafenn
                  történik! Ott nagy bajnak kellett esni.</p>
               <p>Ismét ő lett az intéző szemeivel, igazgató a kezeivel.</p>
               <p>De hogy kellene, édes istenem, ilyenkor kilódítani egy eszem-iszom hitvány embert,
                  a számos Bokrosok közül egy ilyen orcátlan kullancsot? Ki beléd ragad, míg
                  szíhatja véredet; dicsér, míg fönn a napod; hízeleg, míg divatban vagy, s egészen
                  magának követel; feleségedet kormányozza, gyermekeidet leszidja, legjobb falatodat
                  lenyeli előled, s minden titkodat kilesi, kicsalja, hogy azt is tudja, már ma,
                  amit te csak holnap fogsz talán gondolni. Hogy kellene az ilyen semmirevalónak
                  lerántani a százrétű álarcát?</p>
               <p>Nem, amint Bokros úr észrevette, hogy a Tarczali-pár sértő hallgatásba merült, egy
                  tapodtat se mozdult helyéről. Odaszögezte magát jól. Nézett, figyelt, fújt, és
                  borzasztó vádakkal illette magában Tamás barátját.</p>
               <p>A sok ételtől, italtól - ő azt állítja, a haragtól - annyira kihevült, hogy
                  levetette a kabátját, és a polgármester vitorlavászon nyári zubbonyát öltötte
                  fel.</p>
               <p>Mégse ment el. Így nem mehetett el. Neki mindent tudnia kellett, éspedig a valót,
                  leplezet­lenül. Hiszen ebben van a házi barátok joga.</p>
               <p>Kínosan teltek az órák, a várva várt édes órák.</p>
               <p>- Ez nem történt még - szaggatá magában haragos gondolatait Bokros úr. - Itt mégis
                  nagy dolognak kell lennie. - És hol erre, hol amarra fordult, várva a titok
                  kibontakozását.</p>
               <p>- Halmos - veté oda a szót a férj, mind mélyebbre merülve akaratlanul is keserű
                  érzéseibe - nem jött el? Nincs valami baja?</p>
               <p>- Kolozsvárra utazott - válaszolá, szemeivel intve férjének a nő.</p>
               <p>- Halmosnak valami megszúrhatta az orrát - kapott a beszéden a jó barát -, mióta
                  Pesten jártatok, alig láttam itt párszor, holott azelőtt napjában négyszer is
                  átszaladt. Mikor a mátka­ságot az esküvéstől csak pár hét választja el, az ilyesmi
                  nagyon veszélyes. Két menyasszo­nyomat hagytam el így. Hiszen tudod, Tamás. És
                  olyan sok van, mint én. Hm... kérem...</p>
               <p>Eliz is, testvérei is rég kimentek már szobáikba, s így e gyöngédtelen vád nem
                  találta azt, akire leginkább célzott.</p>
               <p>Az óra éppen tizenegyet ütött, s a polgármesterné hosszan nézett a függő órára,
                  mintha azt is kérné: ó, kergesd el már ezt a szemtelen embert!</p>
               <p>Tarczali, ki oly bátor volt egész erőszakos tömeggel szemközt, nem merte kimondani
                  azt a pár szót: barátom, látod fáradt vagyok, távozzál. Egy nemes, ragaszkodó, hű
                  szívet, ki akarna meg­sérteni?</p>
               <p>Végre a polgármesterné is felkelt, és ketten maradtak.</p>
               <p>- Hogy áll az az erdő? - szólalt meg némi szünet után Bokros úr, az utolsó csepp
                  bort is poharába gyűjtve. A báró azt mondta a kaszinóban...</p>
               <p>- Semmi bizonyosat nem mondhatott.</p>
               <p>Úgy? - nézte vigyorgó tekintettel Bokros a polgármestert - tehát meg vagyunk
                  vesztegetve csakugyan? Értem!</p>
               <p>- És te mint vélekedel? Halljam. Talán innál? Hozzak még egy kancsó bort? Nem
                  bánom, hozhatok.</p>
               <p>És a meleg keblű jóbarát felszökött, hogy azt az áldozatot meghozza.</p>
               <p>- Ma hagyjuk. Az úton meghűltem, fülem, fejem zúg.</p>
               <p>Fölkelt, végigsétált egy-kettőt a tágas, hosszú ebédlőben.</p>
               <p>Bokros, hogy megmutassa, mi a barátság, vele sétált.</p>
               <p>- De hát mondd, mi történt Pesten?</p>
               <p>- Kérlek, holnap a tanácsban előterjesztem.</p>
               <p>- Énnekem csak lehet tudnom talán?</p>
               <p>- Rendbe kell szednem előbb az ügyiratokat.</p>
               <p>- Hm, rosszul állhatnak a dolgok. Akkor pedig nagy baj lenne.</p>
               <p>- Meg fogod tudni.</p>
               <p>- De ma.</p>
               <p>S vad tűzben villogtak a veres ember kékesszürke szemei.</p>
               <p>- Kérlek!...</p>
               <p>- No, jó.</p>
               <p>Lecsapta Bokros úr a vitorlavászon zubbonyt, fél panyókára vette felsőjét, s maga
                  elé kiáltva: Isten áldjon, Isten áldjon - távozott. S pedig egyenesen azon kocsma
                  felé, ahol a rendőrfőnök urat még ilyenkor is meg lehet találni.</p>
               <p> </p>
            </div>
            <div type="chapter">
               <head>IX</head>
               <p>Ó, élet, kedves szép élet! Csak egyet tudna a szegény ember megtartani, hogy mikor
                  legszebb, legédesebb vagy: megállana, számot vetne magával, erejével, barátaival,
                  amaz örök törvé­nyekkel, melyeket még a kőben, útszéli virágban sem szabad
                  megsérteni senkinek veszedelem nélkül - annyival kevésbé a hatalmas, követelő
                  emberben!</p>
               <p>És minden ember hatalmas?</p>
               <p>Még az a szolga is, akit tegnap kergettél el.</p>
               <p>Várhegyen senki sem volt boldogabb, szerencsésebb, mint a Tarczali Tamásék
                  családja. Egymást szerető házastárs, jó és szép gyermekek. Szép tiszta lakás,
                  télen-nyáron a szeretet hajléka; díszes, előkelő hivatal, mert a polgármesterség
                  kis városban még ma is első állás Erdélyben: tisztelet sokak részéről, szemben
                  legalább még azok részéről is, kik örömest látnák másképp a dolgok folyását.</p>
               <p>A pap előre köszönti a polgármester urat és nejét; a főispán már messziről
                  mosolyog rájok; ha felsőbb hatalmasságok érkeznek: prémes díszruhájában karddal,
                  az ott a polgármester úr, és első helyen bizony a polgármesterné asszonyság is; a
                  bálban, majálisokon tussal fogadják, templomban a nép őt nézi, és hátha még úgy
                  szereti mint Tamást, ahogy otthon nevezik a polgárok egymás közt.</p>
               <p>Ellenség, irigy, rosszakaró - van, van, de olyan még, mint a kutya a láncon.</p>
               <p>Hol az a határ, amelyet nem szabad átlépni? Jó határ, rossz határ: mutasd meg,
                  bölcs gond­viselés! Ha felvetted a gyermeket öledbe, hogy megcsókold: ereszd le
                  lassan, ne dobd le.</p>
               <p>Én - én nem akarom mutatni törött csontjaimat; beszélni, hol kaptam össze
                  ellenségeimmel, hol vesztettem el azokat, akikért éjjel-nappal küzdöttem; bolond
                  bíztamban hol vertek meg azok együttesen, kiket egyenként kis ujjammal
                  morzsolhattam volna szét: magamat számba sem veszem többé! De Tarczali Tamás még
                  érintetlen, azokon a helyeken legalább, ahol a sebek soha be nem forradnak, hanem
                  nőnek, mérgesednek - a kegyes isteni törvények szerint - feltartóztathatatlanul.
                  Felesége még szereti - ó, mily kibeszélhetetlen kincs ez a földön; gyermekei őt
                  tartják a legokosabb embernek - ó, megsemmisítő nyomor, mikor az ellenkezőre jut
                  valamely apa! Hivataltársai - ha úgy is, mint a régi helóták a sorban -
                  engedelmességgel állanak mellette. Domi úr még kicsi hatalom, Bethlehem Jóska még
                  megelégszik a nagy vacsoraadásokkal.</p>
               <p>Egy szó a gondviseléstől, szeretetteljes, parancsoló szó vagy csak egyetlen
                  kézintés - ó, az is elég volna, s mily másképpen folyna e történet!</p>
               <p>- Allá...ázatos szolgája - nyitott be jókor reggel nevetve az öreg báró, a
                  nyugalmazott törvényszéki elnök a polgármester irodájába, úgy fogva az ajtó
                  kilincsét, mint aki nem tudja, beljebb mehet-é, vagy kívül maradjon. - Van magának
                  még egy kis ideje, mielőtt a hivatalba indulna! Legyen őszinte, barátom. Hogy ily
                  korán jövök - ó, azon ne csodálkozzék, a néhai gubernátor őexcellenciájával is
                  rendesen ezekben az órákban tárgyaltuk meg a legfontosabb politikumokat. Én is
                  szerettem, ha bizodalmas embereim ilyenkor kerestek föl. Ne féljen, hivatalos
                  órájából egy percet se fogok elrabolni.</p>
               <p>Az öreg báró kivette drága mívű antik óráját, odatartotta a polgármester elé, s
                  szólt:</p>
               <p>- Tíz perc nyolc után, háromnegyed kilenckor ön hivatalos irodájában lehet.</p>
               <p>Tarczali tisztelettel ugyan, de látható kedvetlenséggel lépett az öreg báró úr
                  elé, s kínálta meg székkel.</p>
               <p>Az öregember apró, fekete, piros kezeivel megtapogatta a polgármester vállait,
                  nyakát, megsimogatta orcáját (bizonyosan valamelyik fő-fő excellenciástól
                  tanulhatta így), s szinte lehúzva nyakát egész a székig, majd hogy meg nem
                  csókolta.</p>
               <p>Mikor készen volt e becses elöljáró beszéddel, szemben a polgármesterrel leült, de
                  oly közel hozzá, hogy most már akár suttogva beszélhetett. Mert úgy is
                  beszélt.</p>
               <p>- Reménylem, kedves barátomuram, most már meggyőződött, hogy igazam nekem volt
                  abban az országos ügyben. Lássa, kár volt fölmennie a küldöttséggel; itt azalatt
                  az ön ellenségei nagyon is előrehaladtak. Mondhatom, fel van zúdulva a város; a
                  kaszinóban nem beszélnek egyébről, mint a Várhegy cikkéről,
                  melynek felülről sugalmazottsága minden kétséget kizár. Apropos! Beszélik, hogy
                  ön, tisztelt barátom, főispánságra aspirált - no, no, hallgasson ki előbb engemet.
                  Öregembernek szabad talán már egyszer igazat is mondani. És ha nem becsül­ném önt,
                  és nem tudnám, hogy önt a mi családunk teremtette meg, és hogy azt a falat, melyet
                  mi bírtunk, nekünk kell támogatnunk: a legtávolabbról sem avatkoznám az ön
                  ügyeibe.</p>
               <p>- Köszönöm, méltóságos báró úr, félek, érdemtelen leszek reá - mosolygott a
                  polgármester, rendezve védő érveit.</p>
               <p>- Olvasta ön ezeket a cikkeket? - mutatá a Czilley Béla úr cikkét.</p>
               <p>- Megvetni való szemtelenség.</p>
               <p>- De tudja-e ön, hogy a polgárság is kezd Béla mellett foglalni állást?</p>
               <p>- Amíg föl nem világosítom.</p>
               <p>- Az erdő kérdését nagyon sötét színbe helyezte az a bizonyos aspiráció.</p>
               <p>- Mely az én lelkemben sohasem foglalt helyet, és Istenemre mondom nem is fog
                  soha. Álláspontom, meggyőződésem, hitem most is az, ami távozásom előtt volt, és
                  jellemtelen embernek tartanám magamat, ha bármikor és bármiért és bárki kedvéért a
                  jogtól, igazságtól egy hajszálnyira is távoznám.</p>
               <p>- Édes, kedves barátom - tette össze kezeit a kis emberke, és szólt a szeretetnek
                  bizonyos akcentu­sával -, maga ismét nem ért engemet. Mondjam-e, hogy öregségem
                  teljesen megoltal­maz engemet attól, hogy egy olyas dolgot végezzek. Lássa, én
                  nőtelen vagyok és vén; igaz, húzok saját véremhez, de ezt a vért, melyet önök kék
                  vérnek csúfolnak, higgye meg...</p>
               <p>- Én, nagysád, tökéletesen hiszem, de nekem nem szabad mást tennem, mint amit a
                  jog, a belém helyezett bizodalom és állásom parancsol.</p>
               <p>- A város javát akarja ön, szép és illő, de határok között, és nem gyermekei,
                  családja, neje boldogsága árán.</p>
               <p>- Ha kell, azon is. Nekem egyetlen boldogságom van, és volt: és ez...</p>
               <p>- Mondja: öntudatom. Értem. Mondaná inkább: nyakasságom, büszkeségem - ez a két
                  dolog is elég kedves az illetőnek, sokszor talán még kedvesebb, mint amaz ideális,
                  nem tudom mi. A főispánnal nem beszélt ön még?</p>
               <p>- Nem, most fogok, de látom a nagysád személyében már van szerencsém a főispán úr
                  nézeteit is hallani.</p>
               <p>- Ön, polgármester úr, rossz utat választott a főispán szívéhez, melyet én
                  gyermekkorától fogva jónak, nemesnek ösmerek. A főispán sokat tart önre, kitűnő
                  hivatalnoknak, jellemes embernek, és mindenek fölött jó apának tudja. Mi gátolja
                  önt abban, hogy hasonlót higgyen főnökéről? Vagy a történeti Pély név, mely Erdély
                  legszebb harcaiban tündöklik, ösmeretlen volna barátom előtt?</p>
               <p>- Nem, nagysád. Tisztelettel hajlom meg előtte.</p>
               <p>- Tehát önöknek egyetértve kell működniök. Ajánlani fogja ön a barátságos
                  kiegyezést a Májay grófokkal, s a hosszú áldatlan perlekedés helyett kapni fog a
                  város kétszer annyit, mint amennyit az az erdő ér. Vasútjuk lesz önöknek, királyi
                  törvényszékük, virágzóbb iparuk, kereskedelmük, s a nép áldani fogja
                  polgármesterét, ki messzebb látott a jövőbe, mint ő tudott volna. Megálljunk. Mi
                  van azzal a tudósok gyűlésével? Tegnap az öreg dr. Szorítsd úr másfél óráig
                  prédikált nekem róla. Nagyszerű eredményeket vár tőle a városra, az iskolákra.
                  Nos?</p>
               <p>- Semmi, méltóságos báró úr. Ilyen kicsiny és szegény városnak, mint aminő még a
                  miénk, nem szabad erején felül ünnepélyeskednie. Ott van Kolozsvár, Brassó vagy
                  Nagyvárad, Debrecen: mi igen szegények vagyunk. Egy krajcárral sem engedem a népet
                  terhelni.</p>
               <p>- Akkor ön itt is gonosz összeütközésekbe jő az intelligenciával.</p>
               <p>- Csak városom érdekeivel, javaival ne jöjjek.</p>
               <p>- De ha az egész tanács akarja.</p>
               <p>- Nem akarhatja nevetségessé tenni városát, ha hasznát nem tudná is mindegyik
                  felfogni. Itt is azt gondolom, elég lesz a felvilágosítás.</p>
               <p>- Ne menjen bele ezekbe a kényes dolgokba. Senki se kényszerítheti önt. Meg fog
                  bukni. Ó, én negyven esztendős pályámon nagyon megtanulhattam, és meg is tanultam,
                  mely kérdések és tárgyak azok, melyeknek minden valószínűség szerint okvetlen
                  bukniok kell, különben ha sokat kapacitálnám önt, magam rántanám magamat abba a
                  gyanúba, hogy szándékom gyanús. Nem, nem. De lássa, megszoktam valamiben addig
                  járni, míg keresztül nem viszem. Szenve­dé­lyemmé vált. Máshova kell fordulnom,
                  ugye?</p>
               <p>S az öreg nyugalmazott elnök, hogy vereségét enyhítse, hangosan nevetett, de oly
                  élesen, hogy az olyan nevetés után mindig igen sokat lehet várni.</p>
               <p>Együtt mentek a tanácsház felé.</p>
               <p>S az öreg báró, régi szokása szerint, mint mikor egy-egy bírótársával vagy
                  védencével haladt, karon fogta Tarczali Tamás urat.</p>
               <p>Mindenki tudta, hogy az öreg báró rokona a főispánnak és a Májay grófoknak is.</p>
               <p>A főfő intézők, a hatalmas kocsmárosok, a még hatalmasabb és dölyfösebb
                  takarékpénztári örmény igazgató, ki atyafisága vállairól kormányozta jöttment
                  uzsorás nemzetségével a bennszületett ősi székelyt, ott ülnek a tanácsház előtt,
                  és gúnyos megjegyzésekkel nézik, hogy a polgármester, íme, most is kivel árulja a
                  város ügyeit. Ott sétál föllebb-alább a rendőrfőnök úr is, Vörös úr karjaiba
                  kapaszkodva. Egy boltajtóban, a bőrkereskedő Czuhaj Márton bolt­jában ott áll
                  István bácsi, azokkal a drága előfizetési felhívásokkal, melyekkel odafönt minden
                  zsebjét úgy kibélelték. Bethlehem József úr a gyógyszertárban áll egy csomó
                  intézővel, erős lábakon, mint minden okos, nagy vacsorákat adó, törekvő
                  polgár.</p>
               <p>Úgy kellett volna - én is azt mondom -, hogy Tarczali úr ezt a sok jeles embert,
                  arra az estére, mikor megérkezik, legalább vacsorára hívta volna; tartotta volna
                  őket jól finom ételekkel és italokkal; ölelkezett, csókolkozott volna velök
                  reggelig; dalolta volna trágár, jókedvű nótáikat a torka szakadtából; sőt adhatott
                  volna egy kis ügyes táncmulatságot is. Akkor ma reggel az egész tanács és
                  törvényhatóság együttesen, a tenyerén vitte volna fel a biztos diadalra. Így?</p>
               <p>- Szervusz - éljen! Isten hozott! Ah, pajtás... futottak a bizodalmasabb, bensőbb
                  barátok, pár­tfelek a polgármesterhez, midőn attól az öreg báró a sarkon elvált
                  vala.</p>
               <p>Kár, hogy a báró úr vissza nem fordult néhány percre, meg fogta volna látni, hogy
                  Várhegyen sok hitványságot elkövetnek ugyan az emberek hát mögött, fondorkodnak,
                  árulkodnak, szólnak, szapulnak, és készek a legborzasztóbb üldözésre, hanem
                  szemben - ó, itt még mindig a régi jó erkölcsök divatoznak.</p>
               <p>Domi úr hatalmasan rázza polgármestere kezét:</p>
               <p>- Isten hozta, apánk, csakhogy itthon van.</p>
               <p>- Száz poharat ürítettünk az egészségedre - furakodik közvetlen közelébe a
                  gyógytárból Bethlehem Józsi -, ha azt nem nézzük, hogy fáradt vagy és nőd beteg,
                  seregestől mentünk volna házadra.</p>
               <p>Vörös úr, István bácsi, Buzás, a pénztárnok, Pap, az ülnök, violaszín orrával és
                  nagy pipájával, Bokros úr kiderült, valamennyire kiderült nemes baráti arcával -
                  mind, mind elhozták meleg mosolyukat, forró üdvözletüket.</p>
               <p>Ott lehetett látni a tanácsház széles folyosóján Czilley Béla urat is görbe
                  hátával, szem­csíptetőjével, és zsebében a Várhegy néhány
                  hatalmas számával; ott a kövér, feketepiros örmény doktort, nagy hasával, szuszogó
                  tüdejével és határtalan büszkeségével a pesti nagy eredmények miatt. Úgy beszélt
                  kacsahangján, úgy pattogott, mint az olyan semmi ember, aki mindenkinél többnek
                  hiszi magát. Mellette vigyorgott sárga, fekete, szeplős képével a takarékpénztári
                  örmény igazgató, mindenfelé hintve, szórva - kis boltos korában eltanult - üres
                  mosolyait. Előtte minden ember vevő volt, és lelkében minden portéka eladó
                  volt.</p>
               <p>A pártok rettentő erőfeszítéssel rendezték katonáikat, illetőleg a főispán pártja.
                  Rágalmak, gyanúsítások a legnagyobb vakmerőséggel intézték támadásaikat. A
                  polgármester eladta az erdőt, azért nem akar egyezkedni... Ajh! Ajh! ki hitte
                  volna.</p>
               <p>Megkezdődött a gyűlés.</p>
               <p>Délután két óra tájt kocsin vitték haza Tarczali Tamás polgármester urat. Elájult,
                  eret kellett rajta vágatni.</p>
               <p>Hanem a tudósok jönnek.</p>
               <p>Fényes többség verte le a zsugori polgármestert.</p>
               <p>S az erdőügy is - még egy újabb tanulmányozás végett a Bethlehem József úr
                  elnöklete alatt, egy tízes bizottságnak javasoltatott kiadatni - ami el is
                  fogadtatott, szintén nagy többséggel.</p>
               <p> </p>
            </div>
            <div type="chapter">
               <head>X</head>
               <p>- Tarczali fekszik - mi? hogy?</p>
               <p>- Azt mondják egész fél oldalát megütötte a guta.</p>
               <p>- Csak azt kapta meg, amit keresett. Dehogynem! Egy jöttment kormányozza a
                  városunkat, erdőtolvaj...</p>
               <p>Vörös úr néhány kollégájával (itt úgy hívják az iparosok egymást) vígan haladt a
                  tanácsház felé, a Domi irodájába, ahol Bethlehem úr, a párt másik feje ült. A jobb
                  polgároknak mindig van igazítani, kapni, nyerni valójuk, ha ők egyszer hatalomra
                  kaptak, mindenhez értenek. Iskolaszéki tagok, gyalázzák a tanítókat, akik az ő
                  szemeikben rongyos kutyák, rest tolvajok, méltók az elcsapásra. És mentől nagyobb
                  gyalázó valamelyik, annak annál nagyobb a becsülete, az olyannál az igazgató
                  hetenként látogatást tesz, beszámol a történtekről, és szíves készséggel elösmeri,
                  hogy társai valóban tudatlanok, és nagy jótétemény a nemes tanácstól, hogy még
                  mindeddig nem fogta őket fegyelmi kereset alá. Igazán a tanács túl kegyes.</p>
               <p>A lelkész urak tegeződnek velök, és büszkék benső barátságukra. Karonfogva
                  sétálnak velök nyílt helyeken.</p>
               <p>Dalárdai tagok, és hozzászólnak a legklasszikusabb darabokhoz, mint a boltban azok
                  a koldus vevők, akiknek zsebjökben egy nyakravalóra való pénz sincs - mindenre azt
                  mondják: állott portéka, rossz, színét vesztette.</p>
               <p>És mikor fogadni kell valami hatalmasságot, bizottságot kinevezni: a főispán már
                  tudja, kik erre a legalkalmasabbak: a kocsmáros a szurdékból, a borárus a felső
                  sorból, Péter, asztalos polgártárs, Kecskéssi, a szabó és János bácsi, a
                  szemétbérlő, István bácsi, a tímár céhmester. A hivatalnokok, doktorok, tanárok -
                  még csak szóba se jönnek. Mit is tudják ők, mi a tisztes­ség, hol az apjuk
                  lelkében is tanulták volna?</p>
               <p>A polgár tán azért tölt három, négy évet inassorban, hogy mindent megtanuljon?</p>
               <p>- Szegény Tamás ugyan rosszul van - újságolja egy öreges hivatalnok Buzás
                  pénztárnok úrnak, kiről tudja, hogy minő jóindulattal van a beteg iránt.</p>
               <p>Buzás úr kemény ember, egy kicsit nyers ember - ő állítja: egyenes ember -, rúg egyet a lábával, ahol az alkalmatlan ebet szokták
                  megrúgni.</p>
               <p>- Erőszakoskodó, amellett fölfalná a világot - magyarázza a pénztárnok úr. - De jó
                  lecke volt neki! Micsoda? A mi hátunkon akarna főispán lenni, mért nem követ? Hm,
                  abból a szőlőből nem eszünk, fráter!</p>
               <p>- Hát ugyan bizony, van abban valami igaz, hogy Tamás...</p>
               <p>- Főispán - a cudar!</p>
               <p>Az öreg hivatalnok egy kissé csóválja a fejét - és ki tudná, minő részvéttel, mert
                  hiszen ember -, odább csoszog.</p>
               <p>Buzás József úr kifeszített nyakkal, ami ahhoz, aki mindig pénzzel bánik, merőben
                  illik is - a Szentpáli utcának fordul, és Tarczali Tamás polgármester udvarába
                  nyit.</p>
               <p>Ó, édes istenem, milyen jó az ember! Ki ösmerhetné meg valójában a szívet?</p>
               <p>Tarczali Tamás úr ott fekszik az ágyban, homlokán vizes boríték, de a kezében
                  munka: egy csomó írás, hivatalos akta. Olvassa és jegyzi a választ, ítéletet,
                  útbaigazítást...</p>
               <p>Hol egyik, hol a másik leánya ül ágya mellé, hogy felváltsa az anyát, ki a ház
                  körül, a gazda­ságban a férj tökéletes elfoglaltatása miatt a férfi szerepét is
                  viszi.</p>
               <p>- Isten hozott, édes Józsim! - köszönti a beteg hálás, szeretetteljes mosollyal a
                  belépő pénztár­nokot.</p>
               <p>- Megsirattunk, Tamás! A feleségem, a gyermekeim mind sírtunk. De minek is teszed
                  te ki magadat annyira? Hát megérdemli ez a hitvány, lelketlen polgárság, hiszen
                  ebben annyi szív sincs - ó, te még mind nem akarod ismerni. Igazán, lelkem Tamás,
                  gyémánt a szíved, arany a jellemed. Nem is volt, nem is lesz többet ilyen
                  polgármesterünk. Hanem azt mondom, komámasszony - fordult alázattal a belépő
                  polgármesternéhez -, tanítsa meg Tamást, legyen olyan, mint én: kemény, nyers. Aki
                  élni akar, ne a szívét tegye a tenyerébe, hanem a botot vegye a markába. Azt
                  látom, a főispánt ismeri jól, no azzal el is bánt több versen, a vaksi
                  jezsuitájával. Ah, be gyönyörűen verte, hogy örömömben az én homlokomról csorgott
                  a verej­ték. De a polgárságot nem ösmeri, azzal túlságosan édesen bánik még.
                  Nagyon elkapattad. Korbács neki, vasvilla a dölyfös bivalyának. Növeszted a
                  szarvait: horgot az orrába! Ugye, hogy megcsalt, rászedett a szavazásnál?
                  Megvették az urak őket titkon.</p>
               <p>Ez a rongyos, tehetetlen polgár válasszon bennünket? Őtőle függjön egy szegény
                  hivatalnok családapának a jövője, nyugodalma, békessége, akit egy szál fával
                  lekenyerezhet az ellensé­günk? Hiszen a német világban ezerszerte jobb dolga volt
                  a hivatalnoknak. Egytől függött, azt megbecsülte, dolgát elvégezte, s nem kellett
                  mindennap attól rettegnie, hogy jön a választás, s azért mert elfelejtettél előre
                  köszönni egy részeg vargának vagy Vörös uramnak vagy Sár Jánosnak vagy
                  Kecskéssinek, s most bezzeg szophatod majd az ujjadat. Fogjunk össze, barátom,
                  egymást támogassuk, emeljük fel a fizetésünket, s éljünk a saját családunknak.
                  Kérdem, ki fizeti meg, ha én agyondolgozom magamat az igazságért, s dologképtelen
                  leszek? Hogy a főispán tanácsára elcsap a polgárság! S föl is út, alá is út. Mert
                  én bizony soha! Tanultál, Tamás. Legjobb lesz, ha hasznát veszed. Igaz, köztünk
                  maradt szó legyen, a kedves Domi fiad ugyan dolgozik ellenünk, főképp ellened.
                  Járja a mészárosokat, a kocsmárosokat Bethlehem Józsival - valami erősen csúf
                  dologban törhetik a fejüket.</p>
               <p>- Polgármester akar lenni? - emelte fel szemeit Tarczali úr. - Ó, tőlem lehet!</p>
               <p>Mosolygott, ahogy egy olyan beteg tud mosolyogni, akinek legjobb barátai döfték
                  testébe késöket.</p>
               <p>- Nem, nem - rázta a kezét Buzás úr -, azt most még nem bántják, a becsületedet
                  akarják előbb megölni, hogy elárultad a várost az uraknak.</p>
               <p>- Mivel?</p>
               <p>- Mivel? Hát a Májay-féle erdővel.</p>
               <p>- Amit a városnak akarok kiperelni?</p>
               <p>- Éppen azzal, azzal.</p>
               <p>Egy hosszú, kínos sóhajtás szakadt fel a beteg kebléből.</p>
               <p>- Meg fogják látni ki az áruló - mormogá a polgármester, reszkető kezeit a takaró
                  alá húzva, hogy megvesse azt a könnyet, mely szeméből kicsorrant.</p>
               <p>- Csak annyit mondok, vigyázz az egészségedre, és résen légy. Mostanában fel, a
                  hivatalba semmi esetre se jöjj. Referálok én neked mindenről. Mi az? A rendőrfőnök
                  jő Bethlehemmel, Vörös Károllyal? Ó, az álnokok! Fel ne izgasd magadat.</p>
               <p>Buzás úr fölkelt helyéről, és jó messze ült.</p>
               <p>- Öreg? Hát ez mi? - szökött az ágyhoz Bethlehem úr, hideg, csontos ujjaival
                  összemorzsol­gatva a beteg forró kezeit. Szégyelld magad, hogy holmi bérenc
                  Czilley Bélák kivettek a sodrodból. Mért nem közölted velünk tüzetesen, hogy mit
                  akarsz, mi határozott szándékod? Barátom, bizodalmatlankodtál, és előttünk?
                  Kérlek, ezt nem érdemeltük meg.</p>
               <p>- Úgy van, Tamás bácsi - dunnogá a rendőrfőnök. - A polgárság igen meg van véve.
                  Szórták a pénzt, hivatalt. Micsoda? A kis Gyuszit miniszteri titkársággal
                  biztatták Pestről és Májafalváról.</p>
               <p>- Borzasztó nagy volt a nyomás - vette át a szót Vörös úr uras kifejezéssel. Én
                  már négy áriat (érát) éltem, de olyan világot, mint a mai, ahol mindenki csak
                  kapni és harapni akar - őszintén hangsúlyozom, még nem obszerváltam. Lelkem
                  polgármester úr, mi jó emberek vagyunk, a csillagot leszedjük a parancsolatjára,
                  de ami megesett, megesett.</p>
               <p>- Semmi baj - nevetett Bethlehem úr. - A bizottságban mindent eligazítunk.</p>
               <p>- Én készebb vagyok lemondani hivatalomról, semhogy lelkiismeretemmel ellenkezőt
                  csele­kedjem.</p>
               <p>- Megint - mormogá Vörös úr Domi fülébe -, megint lemond.</p>
               <p>Domi úr intett a kezével, ami azt akarta kifejezni, hogy lírumlárum.</p>
               <p>A polgármesterné egy tálcán szilvóriumot, kalácsot, és egyéb süteményeket hozott,
                  s mialatt kínálta a vendégeket, kérte tekintetével férjét, hogy egy szót se
                  szóljon.</p>
               <p>- Barátom - kiáltá Bethlehem egy rettentő falat kalácsot tömve ingó fogai közé -,
                  most egy darabig háttérbe szorul az erdő, nagyobb dolog áll előttünk: meg kell
                  alakítani a bizottságokat, itt lesznek a tudósok. Májusban jönnek, pünkösd előtt,
                  hogy a szent ünnepeket itt töltsék - én igazán nem tudom, mihez fogjak.</p>
               <p>- Nem az erdőnek, hanem ennek a látogatásnak kell egy-két évig elmaradnia.</p>
               <p>És a polgármester felemelkedett. Hangja, mint mikor mindenki hallgatott reá,
                  csengett, s a nagy kék szemei csillogtak.</p>
               <p>Buzás úr intett a fejével, hogy helyes, de szólni okosabb volt, semhogy
                  szóljon.</p>
               <p>- Miért? - hangzott az éles kérdés innen is, onnan is.</p>
               <p>- Nincs pénzünk.</p>
               <p>- Az igaz - erősíté Vörös úr.</p>
               <p>- A fizetéseinket se kaphatjuk pontosan a sok építkezés, kövezés miatt, de az
                  építkezést megtéríti a kormány, s a kövezést kihajtja a vám, s a város nagyot
                  emelkedett. Ez érdekünk.</p>
               <p>- De hátha, Tamás bácsi - szólt a rendőrfőnök -, egy csomó újság szépen ír rólunk,
                  mert a Pesti Közlöny már megkezdte, vasutunk,
                  törvényszékünk bizonyos...</p>
               <p>- Mindez ferde út, egyenes utat válasszunk.</p>
               <p>- Édesapa - fogta kezeibe a feleség az izgatott embert -, ma ne beszélnél
                  még...</p>
               <p>- Föl kell, Ágnes, kelnem. Látod, mik történnek?</p>
               <p>És alig tudta megfeszített erővel fenntartani magát Tarczali úr.</p>
               <p>Beteg embertől ritkán fél a világ, főképp, ha ez a világ iszik. És bizony az urak
                  ittak, ettek, s a beteget édes kicsit ügyelték.</p>
               <p>- Szegény Tamás - röhögött odakünn Domi úr, mikor távozott a részvét-küldöttség -,
                  azt gondolja, a város végig az ő nótáját fogja fúni.</p>
               <p>- Az eltölt - kiáltott Vörös úr. - Az erdőtrafikálás - hej, hej!...</p>
               <p>- Nevetem ezt az erőszakos, elbizakodott embert - fogta karon Buzás úr Bethlehem
                  Józsefet. - Magához hívatott. Nekem? Nekem akkor kell, mikor a keresztcsont-fájás.
                  Mikor voltam én barátja? Gőgös parasztja!</p>
               <p>Ez igen kellemesen hangzott, s mind Bethlehem, mind Domokos úr megveregették a
                  nyers ember vaskos vállait.</p>
               <p>- Hogy nincs pénz? Hogyne volna? - veté föl e kérdést Bethlehem úr. - De irigy,
                  féltékeny. Azt akarja, hogy ő legyen az úr, csak neki legyen esze, csak ő akarja a
                  város javát. Bruder, most két szék közt aligha a pad alá nem kerülsz. A tudósok
                  nálad nélkül is itt lesznek. Hozzuk.</p>
               <p>Mindnyájan nevettek, s ezzel a hangulattal tárgyalták az eljövendő nagy napok
                  programját, mely Kolozsvárt annyira le fogja csepülni.</p>
               <p>Csak egy kis betegség s egypár népszerű vereség, igen tisztelt pártfőnök úr, s ne
                  törekedjél bármi úton a csorbát azonnal kiköszörülni - de
                  lehet-e?</p>
               <p>Tarczali úr semmiféle csorbára és vereségre nem gondolt e percben, mert íme,
                  hivataltársai a legforróbb részvéttel vették körül ágyát, de igenis, fölötte
                  kínosan esett szívének, hogy neje megint nem tudja őt felfogni, s asszonyos
                  eszével ismét a rémek országában jár.</p>
               <p>- Láttad-e, Buzás milyen egyszerre tovahúzódott tőled, amint a rendőrfőnökék
                  beléptek? Ő mindig ellened volt, és a főispánnal tartott, és téged titkon a népnél
                  örökké tudott valamivel...</p>
               <p>- Kérlek, semmivel. Holmi elejtett szóra egy becsületes ember sohasem ad semmit.
                  Köte­les­ségét pontosan végezte, engem kellemetlenségbe nem hozott, és nagyon jól
                  teszed, ha egyszer egészen megtanulod...</p>
               <p>- Ó, én a szegény apám példájából is egészen megtanultam már...</p>
               <p>- De nem hagyod, hogy kifejtsem nézetemet.</p>
               <p>- Hogy akit legjobban etetsz, itatsz, simogatsz: az árul el legtöbb helyt.</p>
               <p>- Hát senkinek se higgyek?</p>
               <p>- Nem is tudom, miért hinnél? Ma, látom, a gyermekek se hisznek már egymásnak.</p>
               <p>- Gyanakodjam, s tegyem magamat gyanússá?</p>
               <p>- Abból ez nem következik.</p>
               <p>- Ó, édes Ágnes, én régen megjöttem már onnan, hogy az emberek szíveit, vágyait,
                  okos­kodásait fürkésszem. Én nézem a dolgokat, vizsgálom azok természetét,
                  foglalkozom azokkal, beszélek azokkal, s hagyom, hogy az emberek
                  furfangoskodjanak, egy kicsit haragudjanak, nehezteljenek; mikor látják, hogy én
                  senkinek kárát nem akarom, megszégyenülnek, s mentül gyarlóbban viselte magát
                  valamelyik irántam, annál alázatosabb és engedelmesebb lesz. De azt a harcot unom,
                  az az áldatlan harc emészt engemet, amit itthon kell küzdenem a te rémeid­del.</p>
               <p>- Hát én vagyok a rossz?</p>
               <p>S kiültek a könnyek a szerető nő szemeibe.</p>
               <p>- Nem vagy rossz, de nem kellene hivatalos ügyekbe avatkoznod soha. Te az
                  embereket éppen nem ösmered. - Mert gonosznak tartom Mihályfit, Bethlehemet...</p>
               <p>- No és az egész tanácsot - édes jó Ágnes.</p>
               <p>- Az egész tanácsot, mert bolond szíved van, mint Eliznek, aki az egész világnak
                  tudna szol­gálni egy jó szóért; s mindenkit a legbecsületesebbnek tart.</p>
               <p>- Hogy Halmost annak tartja, jól teszi.</p>
               <p>- Nem akarom, hogy ez a házasság megtörténjék.</p>
               <p>- Én szavamat adtam, és vissza nem húzom.</p>
               <p>- Mert neked nem fájna, ha leányod egy szegény vasas-boltosné lenne.</p>
               <p>- Úgy?</p>
               <p>S mosolygott a beteg ember.</p>
               <p>- Én mi voltam Elizhez képest, és mi az én apám tehozzád képest: és megsegített az
                  Isten. Nincs elvesztegetni való gyermekem egy is. Bízd rám, azért vagyok
                  anyjuk.</p>
               <p>Gyöngéden megölelte férjét, új vizes borogatót tett homlokára, és csókjaival
                  árasztotta el fehér, szép kezeit.</p>
               <p>Aki látta volna e jelenetet, azt fogta volna hinni, hogy itt az anya ápolja
                  fiát.</p>
               <p>Jók voltak, méltók egymás szeretetére és a jó sors kedvezésére is, és mégis sebes
                  léptekkel vitte mindenik családját a legveszedelmesebb örvények felé, abban az
                  erős, nemes tudatban, hogy ha másképp cselekednék, a legszentebb törvényeket
                  sértené meg.</p>
               <p>A szív, ez a rettentő, fenséges gép mozgott, zakatolt, fútt, süvöltött, s mert ép
                  és erős volt, egy moccanattal sem árulta el, hogy sok a tűz.</p>
               <p> </p>
            </div>
            <div type="chapter">
               <head>XI</head>
               <p>Mintha valami borzasztó járvány volna Várhegyen, himlő, hagymáz, avagy az ázsiai
                  öldöklő mirigy, oly sebesen jár utcáról utcára az öreg dr. Szorítsd László úr
                  Kolozsvárról idemustrált, vörös bélésű, de jócskán szakadozott bélésű fiákerja.
                  Ott ül maga a derék öreg férfiú prémes kurta bundájában, nagy kántorsüveggel, mely
                  szép, okos, kígyóhomlokú, ősz fejét fedi, nyírott, sörtevastagságú, ősz bajuszával
                  élénken integet minden jobb polgárnak, s robog, robog hatalmasan, de örvendező
                  arccal, ami mutatja, hogy nem azok a kétségbeejtő beteg­ségek szedik most fölös
                  számú áldozataikat - valami más betegség állott elő, amelyet még a doktorok is
                  nevetéssel fogadnak, holott ügyes életrevaló doktor a legkisebb betegségnél is
                  bánatos, megdöbbentő képet csinál nálunk. Dr. Szorítsd László úr nevet, izeg-mozog
                  a kocsijában, föl is áll, és úgy is mint főorvos, úgy is mint igen lelkiismeretes
                  ember, bejárja az egész kerek, kis székely várost.</p>
               <p>Receptek helyett a klasszikus verset mormolgatja:</p>
               <p>
                  Hass, alkoss, gyarapits, s a haza fényre derűl.
               </p>
               <p>Már látja is, hogy hat, ó, aki igazán hatni akar: az előre látja, mert jó móddal
                  az emberek közt lehet hatni még mindig; látja, hogy alkot, emeli családfáját,
                  melynek őse még nem oly rég kapával kereste kenyerét; látja, hogy gyarapít, fiai
                  föllebb emelkednek hivatalaikban, ő millió címéhez egy újat köt, a legszebbet, a
                  méltóságos királyi tanácsos címet. Zsebében vannak is már, de csak finom
                  kézírással még most, ily névjegyek: Dr. Szorítsd László, királyi tanácsos, orvos,
                  sebésztudor, szülészmester, fogász-műtő, városi főorvos, az egyház főgondnoka, az
                  iskola főgondnoka, a dalárda tiszt, elnöke, a tűzoltótestület védnöke stb., stb.
                  És látja édes mosollyal, hogy ott, ahol a kedves imádott haza is - ha tud - fényre
                  derül.</p>
               <p>De sokkal meghatóbb ennél, mikor egy tisztes aggastyán ráncos, kopott, fakó arca
                  derül fénybe. A napnak, annak a magasan ragyogó napnak minden áldott sugara itt
                  tündöklik, a belső mély emberszeretetnek, ami a doktorokat újabb időben különösen
                  jellemzi - verőfénye a széles ajakára ül, s olyan mosoly terül el az egész arcon,
                  melyben ég és föld tiszta örömét találhatja!</p>
               <p>Dr. Szorítsd László úr - mert aki csak azt akarja megszerezni könnyen
                  megszerezheti - mindenfelé igen nagy tiszteletben részesül. Most ez a tisztelet,
                  ó, nagy előnyére van. Bátran, követeléssel lép be minden házba.</p>
               <p>- Tudja, mi újság? Nem tudja, no hát tudja meg, májusban itt lesz a Párizs Egylet.
                  Fogadni kell, édes fiam. Úgy. A tímárok, csizmadiák, ácsok, fésűsök, pléhesek,
                  asztalosok, kalando­sok, a szántók kirukkolnak zászlóik alatt, mert él magyar, áll
                  Buda még!</p>
               <p>- Tűzoltók?</p>
               <p>- Dehogy...</p>
               <p>- Aj, azok de pompásan táncoltak.</p>
               <p>- Ezek a nemzet fáklyavivői, világító tornyai.</p>
               <p>- Dalárdisták - azaz...</p>
               <p>- Dehogy...</p>
               <p>- Hogy azok hogy isznak - voltam ott a feleségemmel; húszával, harmincával
                  hevertek a gyepen, de öreg fickók voltak közöttük, vén családos apák, kalaposok,
                  lakatosok, kovácsok, s úgy ordították az “Isten áldjon”-t, hogy a tornyok majd
                  lehullottak. Az pompás élet volt. Reggel próba s egy kis ivás, délben próba, s jó
                  nagy ivás, este összpróba, s nagyszerű ivás. Mindenfelé kísértük őket a
                  feleségemmel.</p>
               <p>- Ezek, Csutak uram, literátorok, a haza oszlopai, mind egy-egy hazánkfia. Ó,
                  ilyeneket egy seregben fiatal koromban nem láttunk mi soha. Minden polgár álljon
                  talpra, s vésse a szívébe azokat, akiket kell, mert olyanokat, kedves Csutakné
                  asszonyság, ebben a nyomban nem látott többet.</p>
               <p>- Megtesszük, tekintetes doktor úr.</p>
               <p>Dr. Szorítsd László úr elgondolkozott arra, hogy mint fog az hangzani, ha majd így
                  mondja a polgár: Méltóságos uram!</p>
               <p>Mint a szél odább suhant szekerével.</p>
               <p>- Tudja, mi újság? Nem tudja, no hát tudja meg az ügyvéd úr, hogy májusban itt
                  lesznek a tudósok, a Párizs Egylet. Fogadni kell tekintetes úr, testületileg. A
                  főváros legelső tanárai, bírái, vezérférfiai: nem lesz haszon nélkül való,
                  kedvükben járni.</p>
               <p>A kis tömzsi ügyvéd sietett őszintén kifejezni, hogy mai napság kell is történni
                  valaminek, mert cudarabb, koldusabb életet nem él más osztály, mint az ügyvédi
                  kar. A bírák elbékélik a legjobb pereket, s a rongyosabbjával meg minek
                  nyomorogni.</p>
               <p>- Én egy kúriai bírót szívesen magamhoz veszek - szólt szívélyesen az ügyvéd.</p>
               <p>- Helyes.</p>
               <p>- Íróinkat én is becsülöm, nem sajnálom tőlük az áldozatot. De ugyan mit akarnak
                  itt? Rongyos, kicsiny fészek ez a mi városkánk. Nem értem...</p>
               <p>- Az az ő gondjuk, mit akarnak - mi álljunk elő emberségesen.</p>
               <p>- Két jó kúriai bírót elfogadok, de csak kúriai bírót, instálom.</p>
               <p>Röpült odább vígan a fiáker, és rajta a boldog aggastyán.</p>
               <p>- Itthon van a professzor úr? - kérdi a doktor egy vénasszonytól, ki a kútnál
                  éppen a nemes iskolai elöljáróságot szidta, amiért megtűri, hogy a veder mindég
                  beleessék a kútba.</p>
               <p>- Itthon, tekintetes úr.</p>
               <p>- Nono, te is másként mondod nemsokára, Sári fiam! - mormogá magában hazafias
                  gyönyörrel az öregember, kiegyenesítve hajlott derekát.</p>
               <p>- Hát, kedves professzor úr - hajolt dr. Szorítsd László úr egy kopasz, öreg
                  férfiúra, ki zöld szemüvegét fölemelte könyveiről -, most is az isteni matézis?
                  Ah, szép tudomány.</p>
               <p>- Szép, nekem mindég szép volt - hangzott a válasz tele szívből.</p>
               <p>- Tudja-e, mi újság? Nem tudja? No ha nem tudja, hát megmondom...</p>
               <p>- Hallottam valamit.</p>
               <p>És gúnyosan mosolygott hozzá az öreg, ócska fehér agyagpipái közül egyet a
                  főgondnok úr elé tartva.</p>
               <p>- Ha hallotta, hát akkor tudja, hogy a tudósok májusban Várhegyen lesznek.</p>
               <p>- És mi a szándékuk? Hogy előfizetőket gyűjtsenek a munkáikra? Volt egy sarkantyús
                  poéta a múlt évben itt is. Felírta nevünket, s azóta ládaszámra kapjuk a
                  ringy-rongy verseményeiket, románaikat, még a historikumokat is úgy küldözgetik.
                  Részemről...</p>
               <p>- Most nem az a kérdés, professzor úr, hogy részéről mit csinálnak, hanem hogy
                  miként lássuk el őket legjobban, hogy rólunk és városunkról jót és szépet
                  írjanak.</p>
               <p>Nincs valami nagyobb szerencsétlenség, mint a megcsökönyösödött lélek - szánni, ó,
                  szánni lehet az ilyet csak. Dr. Szorítsd László úr is szánta, és megvetéssel
                  hagyta ott a szerencsétlen vénembert.</p>
               <p>Gyorsan, hogy minél előbb kitörülje lelkéből e kellemetlen találkozás emlékét - a
                  papok felé fordult.</p>
               <p>Mivel templomaink, műveltebb városainkban - hála a felvilágosodott kor emberies
                  szellemé­nek - mindenütt jobbára üresek; egy modern papnak, ki hivatalát jól fel
                  tudja fogni, mindenre marad és van kész ideje. Nőegyleteknél jegyző, esetleg
                  pénztárnok; takarékpénztáraknál szor­gal­matos napi biztos; dalárdáknál jegyző,
                  esetleg alelnök és működő tag; tűzoltó-egyleteknél rendfenntartó, kis sapkával és
                  vörös sujtásos karövvel, és minden együttes vacsoráikon, társas ebédeiken,
                  majálisaikon, bálaikban működő tag; céhgyűlésekben alelnök, és a havi bankette­ken
                  (mert már nincsenek többé céhális vacsorák) főpohárköszöntő; erdővizsgálatoknál,
                  licitációknál bizottmányi tag és pohárköszöntő; képviselőválasztásoknál
                  vezérférfi, a központi kinevezés útján, és részvényes tag mindenben;
                  jubileumoknál, mert most már ezek nálunk is szerencsére sűrűbbek, a
                  kereszteléseknél rendező és főpohárköszöntő; színészek segélye­zé­sénél, a
                  jutalomjátékok, ajándék és díszvacsora ünnepélyeiknél főszónok és
                  főpohárköszöntő.</p>
               <p>Igenis, most kapta meg egy igazi korszerű pap a maga magasztos elhivattatását; ha
                  van értelme, szíve, most vezére lehet a népnek. És mi dicsőbb, mintha ezt
                  mondhatjuk egy kövér vagy sovány papról, hogy derék, népszerű lelkészünk Szurok
                  Pál vagy Korpa János? Csakis egy ilyen pap lehet a mai korban a társadalom
                  ünnepeltje és a Jézus okos bizományosa. Mindenütt, mindenben,
                     mindenkivel!
               </p>
               <p>Minő szerencse úgy a főgondnok úr belső zsebében pihenő királyi tanácsossági
                  levélre, mint az írók jövetelére vonatkozólag, hogy Várhegynek jelenben ilyen
                  papjai vannak. Egy koloszális szőke, kövér papja, ki behunyt szemekkel prédikál,
                  és minden közkoncot észrevesz, és egy sovány, csupa bőr, csont, fekete papja, kit
                  a természet arra szült, hogy bebizonyítsa vele, miképp a legfárasztóbb
                  eszemiszomok dacára is meg lehet őrizni a soványságot.</p>
               <p>Jeles szónokok, és nem hiszem, hogy az egyesült két hazában kitűnőbb, hatásosabb
                  pohár­kö­szöntők létezhetnének. A dogmában a legszigorúbb ortodoxok, mindent
                  elhisznek; a morálban a legnemesebb, modern filozófok, mindent megengednek
                  maguknak és másoknak is.</p>
               <p>- Halljuk, azonnal - kiált érces, hatalmas, szónoki, betanult hangon tiszteletes
                  Sörös Gerő úr. Sietve dobta félre Ponson legújabb hat kötetes regényét, s rakta
                  fel az álló íróasztalra a széles matrikulákat, mintha most is e rettenetes
                  szörnyekkel küszködnék az eklézsia örök dicső­sé­gére. Meleg, kék
                  posztópongyolájára felkapta a hosszú, köpenyeg bőségű fekete papi kabátot, s így,
                  amint illik egy derék férfiúhoz, nyitotta ki az ajtót, és fogadta dr. Szorítsd
                  László főgondnok urat, főnökét.</p>
               <p>Mind a két férfiú nagyon tudta, mi a tisztesség. A magas, kövér, szőke pap karon
                  fogva vitte a doktor urat egy zöldes kopott díványhoz, s a doktor hosszasan rázta
                  a tiszteletes finom, sárga kezét.</p>
               <p>Asztalon, székeken, ablakpárkányokon mindenütt kisebb-nagyobb könyv volt kitárva,
                  papiros­sal megjegyezve, míg fölöttük a magas asztalról a szakadozott kötésű
                  anyakönyvek - mint amely szent könyvek napjainkban egyedül teszik a papot valóban
                  egyházi emberré - ural­kod­tak. A főgondnok úr merőben el is volt telve azon
                  tudattal, hogy Sörös Gerő urat a legszentebb papi foglalkozásokból verte föl.</p>
               <p>Szép, mikor egy pap érti hivatását, lelkesül teendőiért, felfogja, mennyivel
                  dicsőbb élni az égi eszménynek, mint az elmúló pornak; szolgálni ama szegény
                  Megváltót, kinek érdemrendei a sebek, melyek a kereszten tartották; széles mezői a
                  szívek, hol a mennyei magvak és aratások alá szánt; zúgó híves erdei az árvák,
                  ügyefogyottak nyomora, hol a harmat a könny, a titkon le­gördülő gyöngy, melyet a
                  legmélyebb részvét varázsol a vigasztaló arcára; fegyverei a szeretetre kitárt
                  karok, melyek nem tudják, ki a barát, ki az ellenség; diadalmai a máglya, melynek
                  ölelő karjaiból a Mindenható veszi át atyai karjaiba; örökké viruló koszorú - ah,
                  neki nincsenek koszorúi, fent nincsenek koszorúk, aranyos, kibérelt, kicsalt
                  koszorúk - egyetlen koszorú van: a glória, mely az Isten homlokát köríti!</p>
               <p>Sörös Gerő úr is széles vállaival, fényes, kövér orcájával, kidomborodó hasával és
                  behunyt, alázatos szemeivel ennek a megváltónak lépett a szolgálatába.</p>
               <p>- Kedves tiszteletes úr, édes - kezdi megnyerő hangon az öreg doktor úr, hogy a
                  szenteket is beleugrassa ez új táncba -, tudja-e, mi újság?</p>
               <p>- Hogy? - kapta föl hirtelen egy reális irányú mozdulattal alázatos fejét Sörös
                  Gerő tiszteletes úr - és hát az öreg Gergelyfi meghalt volna?</p>
               <p>- Nem - mosolyog a doktor úr -, nem, nem. Itt lesznek a tudósok, írók, május
                  derekán itt lesznek. Kedves, jó tiszteletes úr, nagy szerep vár reánk. A klérus
                  mindig hő tisztelője volt az irodalom bajnokainak...</p>
               <p>- Mindig. Berzsenyi verseit is a papok adták ki - mormogá szent orrhangon a
                  lelkész úr.</p>
               <p>- Lehet...</p>
               <p>- De igen, a papok - mi!</p>
               <p>- Sokan jönnek - és néhány sort elolvasott a Czilley Károly leveléből. - Jó lesz,
                  ha a tiszteletes úr fogadja őket.</p>
               <p>- Örömest.</p>
               <p>S felvillantak a lelkész szemei.</p>
               <p>- Az iskolákat is kirendeljük elébük.</p>
               <p>- Ó, mindenesetre. A beszédet, úgy vélném, az ökörnyomnál, a határszélen
                  tartom.</p>
               <p>- Ott legjobb lesz, az ökörnyomnál, a nagy fa alatt. Nagyon helyes.</p>
               <p>A pap fölkelt - ó, az ő munkája már megkezdődött. - Sétált és ihlett agya e szép
                  bibliai mon­dást részletezte: Jöjjetek énhozzám, akik
                     megfáradtatok, és én megnyugtatlak titeket! Nagyon jó lesz. Meg vannak
                  fáradva, el vannak tikkadva, szomjúhozva, és mint az ótestamentumi szarvasok,
                  kétségkívül elsőben is: a bűvös forrást keresik.</p>
               <p>- Bankettek természetesen fognak lenni - veté oda elmélkedéséből e szavakat a
                  tiszteletes.</p>
               <p>- Mindenesetre.</p>
               <p>- Sándor - kiáltott ki a lelkész úr az ablakon egy szolgához, ki nagy lomhán a
                  havat söpörgette az udvaron -, eredj tiszteletes Mózes úrhoz, mondd: kéreti őt a
                  tekintetes főkurátor úr. Rögtön.</p>
               <p>Ó, mily kellemetlenül hatott az öreg doktor úrra e szó: tekintetes. Majdnem egy
                  jelentőségű volt már előtte azzal, hogy te gazember.</p>
               <p>Mikor a gyermek látja a számára készülő új csizmát - meglehet, nem egy -, szeretné
                  a sárba rúgni a lábain levő ócskákat.</p>
               <p>Mózes úr.</p>
               <p>Igen, tiszteletes Mózes úr a második pap itt van.</p>
               <p>Soha életemben ilyen takaros, sovány embert. A vaskemence csöve nem lehet
                  karcsúbb, feketébb, rozsdásabb, mint e viseltes, fekete ruhába bújt, borotvált
                  arcú pap.</p>
               <p>Azt gondolom, bajuszát, szakállát is csak azért borotváltatta le, hogy egészben
                  egyöntetűbb legyen. Mint aki örökké munkában van, és nem is akar arról tudni, mi a
                  pihenés, hányta-vetette hosszú karjait. Bizonyosan kereste a munkát, mely nélkül
                  nem is élet az élet.</p>
               <p>- Nagy dolgok várnak reánk - szólította meg a paptárs-kolléga.</p>
               <p>- Semmire sem igen vállalkozhatom. Sajnálom, minden gyermekem himlős akar lenni.
                  Elég most az én gondom, s itt lesznek a húsvéti ünnepek is...</p>
               <p>- Nem, nem, tiszteletes Mózes úr - a tudósok jönnek.</p>
               <p>- Hallottam róluk valamit.</p>
               <p>- Meg kell kezdenünk az előkészületeket, barátom - szólt vidáman Sörös úr.</p>
               <p>- Mivel? Ha valamit tehetek, hiszen én tudod, nem vonom ki magamat - volt az
                  enyhébb válasz.</p>
               <p>- Most egyelőre a fogadtatás módozatait szükség megbeszélnünk. A költséget a város
                  kész­séggel megadja, s a gyűlésekre mi meg átengedhetjük iskoláinkat.</p>
               <p>- Akkor jó előre beszélnünk kell Vörös Károllyal, mert ha bankettet akarunk...
                  pedig tán akarunk, ugye?...</p>
               <p>- Hogyne - válaszolt úgy a főgondnok, mint a pap. Természetesen, ez azzal jár.</p>
               <p>- Az ő deszkahelyisége a legjobb, ahol a papi ebédeket is tartjuk. Ezt magamra
                  vállalom szívesen. A programot méltóztassék reám bízni, egy bizottsággal
                  eligazítjuk. Bornak termé­szetesen jónak kell lenni, és a sülteknek kitűnőknek. S
                  vajon tekintetes (ó, megint ez a paraszt tekintetes) főgondnok úr, mikor jönnek
                  azok a tudósok? A polgármester ellene van.</p>
               <p>- Bizony a pünkösd hetében. Mit a polgármester? Én is itt vagyok tán?</p>
               <p>- De azért a bizottságokat már meg kell alakítani. Azok addig is működjenek.</p>
               <p>- Hát nem olvasta tiszteletes úr a plakátokat. Már ma reggel kiragasztottam -
                  olvassa csak, olvassa. Az egész város megmozdul.</p>
               <p>- Vagy igen. Valami bábaasszony plakátot láttam a Halmos Béla háza sarkán, de
                  azok, nem lehet tudni, mit akarnak. Ezer esztendős ünnepély - mi közük a
                  bábaasszonyoknak ezereszten­dős ünnepélyhez?</p>
               <p>- Nem, nem - az más, az a székely asszonyok gyűlése. Ezt én függesztettem ki név
                  nélkül. Felhívás, ma délután négy órakor a tanácsház nagy termébe. Igen, igen. Itt
                  állapíttatnak meg a bizottságok.</p>
               <p>Az ajtó nagy zajjal föltárult, s három nő ugrott be a beszélők közé, két nyalka
                  fiatalember kíséretében.</p>
               <p>- Hát mi van azzal a gyűléssel, László bácsi? - kérdé a legfiatalabb nő, egy
                  hosszú, zongora­mesteres hajú, szép, szőke, finom arcmetszetű hölgy, kisded,
                  gömbölyű termettel, élénk mozdu­latokkal. - Mi itt vagyunk...</p>
               <p>A papok mély bókkal közelítettek a hölgyekhez, s el voltak ragadtatva a rendkívüli
                  szerencse által. Villogtak a szemek, működtek a hódítani vágyó mosolyok, a hölgyek
                  a férfiakkal hama­rosan, suttogva, éles hangon nevetve, kacagva, hahotázva
                  kicserélték az időre, az alkalomra, a szép napokra vonatkozó nézeteiket, és
                  mindnyájan odafordultak az öreg László bácsihoz.</p>
               <p>- Hát délután négy órakor alakuló gyűlést tartunk a tanácsház nagytermében.</p>
               <p>- Oda nem megyek - kiáltott egy könnyű, tollaskalapos, öreg hölgy a legpúderosabb
                  arccal, mely valaha írókat akart fogadni, kék ajkakkal, melyek teljes
                  összhangzatban voltak a holt­tetemes homlokkal és pisze, veres orral és a rettentő
                  magas inggallérok közé szorítva eres, zöldesfehér nyakkal. - Az a Tarczali egy -
                  megmondom no -, egy műveletlen paraszt ember. Lapba fogom adni, hogy nyilatkozott
                  a költőkről.</p>
               <p>- Magam fogom leírni versben és prózában is, és megküldöm a fővárosi napi- és
                  hetilapokba. Lássa a művelt világ, hogy Erdély egy barbár föld, egy Kamcsatka -
                  ah, ah.</p>
               <p>S a magas, barna - mintegy huszonöt-huszonhét évesnek látszó, elegánsan öltözött,
                  nem annyira szép, mint méltóságteljesen járókelő, tekingető hölgy néhány kék és
                  zöld borítékos lapot vett ki gyönyörű, lombos, hamvasszürke muffjából.</p>
               <p>- Hives úr - dobta oda a lapokat az egyik velük jött gavallérnak, egy
                  szentimentális tekintetű, de vastag, fekete bajuszú és széles, piros szájú, sötét,
                  fekete, fürtös hajú, ifjú embernek -, olvassa, mit írtak a Családban, a Fecskében, az Ideálban Várhegyről, e hálátlan sárfészekről, mely nem méltó, hogy
                  egyetlen írót lásson, a legkisebbjéből is. Én, ki pesti összeköttetéseim­nél fogva
                  - mint magam is télen át fővárosi lakos - annyit tehetek és tehettem volna ez
                  ügyben.</p>
               <p>- Kérlek, Alfonza, te szellemes, zseniális nő vagy, téged a dal, a líra múzsája
                  csókolt homlo­kon - mérsékeld magadat, nem tesz jót szívednek az ilynemű
                  fölhevülés. Írd le te ezeket egy humoros szatirikus versben, s tedd tönkre e
                  vaskalapos polgármestert.</p>
               <p>- Én majd, mint a Mindenáron kormányra című ellenzéki
                  lapnak tárcaírója...</p>
               <p>- Ó, Vanilia, aranyos Vaniliám - ugrott oda az öreg, tollas hölgy, majd
                  agyonfojtva csókjaival a szép, a valóban szép Vaniliát. - Be jól beszélsz. Írd le
                  őket; porrá, tedd őket egészen porrá. Abból a számból ezer példányt rendelek meg,
                  no vagy legalább ötven-hatvan példányt minden­esetre veszek itt, itt a Marosi
                  boltjában.</p>
               <p>- De hölgyeim - vette át a szót az öreg dr. Szorítsd László úr -, kérem, ne
                  méltóztassanak feledni, hogy a rendezés e levél alapján - és felmutatta meg ismét
                  visszatette a pesti levelet - merőben engemet illet, és a bizodalomnak minden
                  tőlem telhető eréllyel meg is fogok felelni.</p>
               <p>- De a termet se kapjuk meg - én mondom - állott fel az öreg hölgy. - Most rögtön,
                  mindjárt menjünk ahhoz a paraszt polgármesterhez.</p>
               <p>Némi eszmecsere után, mely hovatovább tüzesebb, villamosabb lett, a társaság
                  együttesen a polgármester felé indult.</p>
               <p>- Első, bizottságokra osztani a várost - hangoztatták a hölgyek. - Mi a vidéket
                  már felosztot­tuk.</p>
               <p> </p>
            </div>
            <div type="chapter">
               <head>XII</head>
               <p>A szeretet, ragaszkodás, majdnem feltétlen engedelmesség, mellyel Várhegy
                  polgársága Tarczali Tamás úr iránt éveken keresztül viseltetett, s mely jóindulat
                  e regény első lapján is még tetőpontján állott vala, minden alapos, valódi ok
                  nélkül - mint ez rendesen minden sze­ren­csés, becsült ember életében elkövetkezik
                  - rohamosan szállott aláfelé.</p>
               <p>Tarczali szívét még mindig a legnemesebb érzés-akarat töltötte be kedves városa
                  ügyeiben, csakhogy erre a követelő, parancsoló, dölyfös, ma mindent odaadó, holnap
                  a koporsókat is tűzre vetni kész nép annyit kezdett adni, mint a forgalomból
                  kiment bankóra. A boltok, mészár­székek előtt, utcasarkokon csoportosuló polgárok
                  meg merték tenni, hogy éppen akkor kacagtak a legjobban, mikor a polgármester arra
                  haladott el.</p>
               <p>Ó, ad is erre egy komoly férfi valamit?</p>
               <p>Nevessen, ízetlenkedjék. Amilyen a vére, a lelke is csak olyan.</p>
               <p>Ugye?</p>
               <p>Te meg tudnád tenni, hogy e hitványságokat észre se vedd?</p>
               <p>Tarczali észrevette, lesütötte a szemeit, meggörbült, ahelyett hogy
                  egyiket-másikat, valami alkalmas, megengedhető ürügy alatt, adóvégrehajtással,
                  perbeidézéssel, apró-cseprő, égető huza­vonással - melyet sok polgármester úr
                  olyan pompásan ért - vérig kínozza, és egészen a lábai csókolásáig kergesse.</p>
               <p>Mint a gyönge, becsületes, jó ember mindent észrevett, hanem semmiféle bosszúra se
                  gondolt. Nyájasabban köszönt még a lámpagyújtogatónak is, azt a vén, részeges
                  nyugalmazott bakát, akit semmihez se lehetett alkalmazni, csak a litográfia
                  kerekéhez: megpáluramozta, s az alkapitánnyal - kit rég el kellett volna, hogy
                  csapjon rendetlenségeiért - az egész tanács előtt kezet fogott.</p>
               <p>Kacagták, s még bátrabban ásták alatta az aknákat.</p>
               <p>A rendőrfőnök, barátai előtt megmagyarázta, igaz, ezek meg is vitték a hírt a
                  polgármester úrnak. Pap, a részeges ülnök megindítandó keresetről beszélt, ezt is
                  tudtára adta Buzás úr. Buzás oly vásári szerződéseket emlegetett itt-ott piacon,
                  amelyekért, te édes olvasóm, bizo­nyo­san pert indítottál volna.</p>
               <p>Tarczali mit tett?</p>
               <p>Még korábban ment a hivatalba, még későbben távozott, s az írnokai dolgát is
                  ledolgozta, hogy minden tisztában legyen. Ezért az írnokok is kezdték igen-igen
                  kevésre becsülni.</p>
               <p>Elődei sikkasztottak. A polgárság felvetette a kérdést: mért ne sikkaszthatna
                  Tarczali is? Elődei egy kézre dolgoztak a haszonbérlőkkel, a vállalkozó ácsokkal,
                  asztalosokkal, kőmíve­sekkel; mért ne tenné ugyanezeket ő is? Elődei közül egy
                  elkártyázta az árvák atyjával egy csomó árva pénzét: ó, bizony Tarczali uram se
                  különb még egy hajszállal is. Elődei ittak, jól ittak, minden kínálkozó alkalomnál
                  ittak, s összecsókolóztak, tegeződtek a legaljasabb csiz­ma­diával is: hát ez mire
                  tartja magát? A tolvaj! Neki kellenek a grófok, a bárók, hogy azoknak adja el a
                  város javait? Ohó! Éhes madár mindig a lépre került még.</p>
               <p>Mit kellett volna Tarczali úrnak tennie? Ha igazi polgármester akar lenni,
                  haszonvehető ember - annak idején gazdag ember, egyszer vén korában követ, s
                  néhány esztendőre bár, királyi táblai ülnök vagy ilyes főmester, akkor föl kellett
                  volna, hogy vegye a legélesebb korbácsot, s kezdeni a rendőrfőnökön, a kedves Domi
                  fián - le egész az utolsó írnokig, a vén Dercsi Miskáig, ki a hamis polgári
                  házasságokat eszközli mint volt tanácsos, az ötvenes évek alatt. Akkor? Semmi
                  akkor. A becsület, hűség, józanság, idealizmus férfia meg fogja tenni a
                  leg­helyesebbet: be fogja bizonyítani, hogy... be-be, igenis a legszebben be fog
                  mindent bizo­nyítani.</p>
               <p>- Engedj - szólt átölelve igaz szeretettel a polgármesterné férjét, legnagyobb
                  fölindulással távoztak el dr. Szorítsd László úrék, s a hölgyek -, ha nékik
                  ünnepély kell, hát ünnepeljenek!</p>
               <p>- A város kontójára nem. Tanácsházunkba becsorog az eső, padozatát megették az
                  egerek; hivatalnokaink hónapszámra sem kapnak egy krajcár fizetést; utcáink
                  rosszak, kövezetlenek; a kórházunkban alig tudunk ellátni öt-hat beteget, mert
                  nincs miből; készebb vagyok ma letenni hivatalomat.</p>
               <p>- És ha letétetik veled?</p>
               <p>- Lehet, odáig fognak ingerelni, de nem hiszem. A nép nem olyan bolond, hogy végre
                  is be ne lássa a saját javát.</p>
               <p>- Látod, Tamás, én megtettem a kedvedért, hogy nem bánom, odaadom Elizt egy
                  szegény kereskedőnek. - És egy fájó könny hullott ki a jó anya szeméből.</p>
               <p>- Jól cselekedted, szeretik egymást. Városomat én is szeretem, semmiféle hiúságnak
                  föl nem áldozhatom. Előbb a munka - aztán a mulatás.</p>
               <p>Amely nőt ilyen emberrel ver meg az Isten, hát hova forduljon az?</p>
               <p>Tele a tanácsház. A piszkos, sepretlen, forgácsos, sáros emeleti deszkafolyosón
                  ember ember hátán. Ma dől el, minő módon fogadja a város a bejelentett öt-hatszáz
                  írót, művészt, újdon­dászt, hírlapi tudósítót, akadémikust, történészt, régészt,
                  földészt, nemzetség-búvárt, termé­szet­tudóst, orvost, tanárt, bírót, papot,
                  jegyzőt, szabót, cipészt, vendéglőst, vasúti hivatalno­kot, utazó ügynököt a
                  kalapgyárakból, kik protekció mellett most mind írószámba jutnak.</p>
               <p>Bent, az inkább avult csűrhöz, mint teremhez hasonlító törpe, füstös, táskás falú,
                  repedezett mennyezetű, hasadozott ajtajú, fityegő ablakú, ódon tanácsházban,
                  melynek egyedüli ékessége a király őfelsége szép, ifjúkori arcképe, s jobb oldalán
                  Deák Ferenc, és bal oldalán az 1867-i ma­gyar minisztérium csoportozata, s egypár
                  falba vésett kőlap aranyos betűkkel, hogy 17..-ban tökéletesen elhamvasztotta
                  Várhegyet a tűz, 18..-ban számos utcát földdel egyenlővé tett a Maros áradása.
                  Bent az antik helyiségben a legünnepélyesebb közönség foglal helyet. A kerek
                  asztal körül - melynek zöld takaróján ott a szokásos ősi, két, nagy üveg víz,
                  néhány óriás po­hár­ral, melyet a hagyományok szerint sohasem tisztogatnak meg - a
                  főispán úr, polgármester úr, tanácsos és jegyző urak ülnek, és köztök a városi
                  főorvos, dr. Szorítsd László úr - belső zsebjében, a sok gyöngéd használat által
                  szalmatörekké morzsolt királyi tanácsosi ígérettel.</p>
               <p>A zöldasztal háta mögött most bokrétás, szalagos, fátyolos, dobogó szívű hölgyek,
                  öregek mint ifjak, vagyis a szépnem. Az asztallal szemközt a polgárok, a
                  választottak, s a mélyen érdeklődő közönség. Az úriosztály - hagyományosan - a
                  nagy pókhálós, poros, trombitacsövű, nagy vaskályha körül foglal helyet. Kell is,
                  hogy az úriosztály itt is külön válassza magát; elég, ha akkor összekeveredik a
                  néppel, mikor hivatalnokválasztás van.</p>
               <p>Ha gyűlés, akkor úgy hiszem, mindennek szabályosan kell történnie.</p>
               <p>Az öreg főispán úr - tiszta kabátban, de mint máskor, úgy most is erősen gyűrődött
                  inggallér­ral, és kezében egy hosszú plajbásszal, mellyel mindig - a jó ég tudná,
                  miért - szamárfejeket rajzol, és nem is rosszul - odahajol a kis, szeplős főjegyző
                  úrhoz, és a női közönségre irány­zott, elragadó mosollyal hangoztatja:</p>
               <p>- Úgy vélném, elsőben is olvastatódjon fel a múlt gyűlés jegyzőkönyve.</p>
               <p>Ha hallott valaki vidéki jegyzőkönyvet, akkor tudja, hogy miképp kell a
                  legcsekélyebb tárgyat úgy körülírni, hogy egy igazi jegyzőkönyv felolvasása minden
                  ép idegű embert verekedő dühbe hozzon. Dr. Szorítsd László főfizikus úr, hogy
                  szokása és még el nem ért életcéljához képest senkit se bántson, azon kezdi, hogy
                  szép, okos fejét mellére hajtja és aluszik. A főispán úr nyomban lehajol, és
                  hozzáfog a tanulmányfejekhez, s valahányszor egyet-egyet befejez, föltekint,
                  mintha valakit erősen keresne. A tanácsos urak köhögnek, dobognak a lábaikkal, a
                  polgárok nyikorgatják az ócska székeket.</p>
               <p>Második pont az országos törvények felolvasása. Mindenféle kényes és nem kényes
                  tárgyról, mint most is rabokról, kocsmákról, bordélyházakról. De a tanácsos úr úgy
                  olvassa, mintha prédikációt olvasna.</p>
               <p>Most lássuk a vámosok számadásait: szemét-vám - elég. Tíz-tizenöt tárgy után
                  következik: A magyar egyesült Párizs Egylet országos hangversenyző gyűlése.</p>
               <p>- Szót kérek - pattantak fel egyszerre öten-hatan székeikről.</p>
               <p>Czilley Béla, az örmény doktor, ki kezét a főispán vállára teszi, Bethlehem
                  József, Vörös Károly úr és István bácsi.</p>
               <p>- Halljuk, halljuk, Czilley urat - kiáltja a főispán.</p>
               <p>Czilley úr a főispán pártja részéről meleg ovációkban részesül.</p>
               <p>Milyen az olyan bérenc fráternek az arca, akinek kisebb gondja is nagyobb annál az
                  ügynél, amely mellett mint a fogadott cigányt talpra állították? Csillognak-e az ő
                  szemei is a hévtől, melyet egy szent eszme gyújtott lángra a szív rejtekén? Ajkai
                  mozognak-e az édes meg­ha­tottságtól, mely a legmagasztaltabb férfit is oly
                  hasonlóvá teszi az ártatlan együgyű gyermek­hez? Háta érzi-e azt a borzongást,
                  mely könnyekkel borítja be a szemeket, és kipirosítja az arcot, mint a hajnal az
                  eget támadaton?</p>
               <p>Ó, undok, szemtelen arc!</p>
               <p>Nézzétek, hogy vicsorítja avas, töredezett fogait, mutatva, hogy mint az uszított
                  eb harapni fog, mert ez az ő tiszte és nem más, hogy játszik szemcsíptetőjével,
                  hol a jobb, hol a bal szemére akasztva, hogy egyikből se lehessen kiolvasni mit
                  fúr-farag odabent lelke, ha az olyan is lélek; hogy hullatja keskeny homlokára
                  hamvas szőke haját, mintha álarcul akarná hasz­nálni; hogy löki előrébb, előrébb
                  görbe testét, mint a kígyó, készítve magát a karóra, mely a megtámadott ember
                  kezében készen várja; hogy csap éles hangból élesebbe, rikácsolásból üvöltésbe,
                  fenyegetésből tombolásba, vagy ura intésére gyáván, hogy száll le a legalázatosabb
                  hízelgésbe esedező kezekkel; elérzékenyedve, hogy emeli szemeit az ég felé, melyet
                  kikacag! Eh, a színész nem színész, az játszik, s ez
                  élvezete, dicsősége - ez semmi egyéb, mint csaló.</p>
               <p>Taps, éljen fogadja Czilley úr beszédét, zajos taps, melyet a főispán kezd, s a
                  mindig meg­vehető tömeg viharrá magasít.</p>
               <p>A Tarczali úr hívei, régi barátai megfeledkeztek a pártfegyelemről, mely kis
                  városokban csak érdekfegyelem, és a tiszteletről, mely mint az uzsorás kölcsöne
                  óriási kamatokkal jár, s rohanva sietnek Czilley úrhoz, hogy a szép beszédért
                  kezet szorítsanak vele.</p>
               <p>Bethlehem József ügyvéd úr, még Bokros úr is, Vörös úr, s aki csak érzi önnön
                  becsét, s ebből most valamit hajlandó a derék szónoknak által adni.</p>
               <p>Dr. Szorítsd László úr int a papok felé, hogy ez már beszéd volt, és közelebb
                  szorítja szívéhez a pesti királyi tanácsossági levelet.</p>
               <p>- A tisztelt képviselő úr - emelkedik föl a polgármester, a betegség által
                  meghalványodott arccal, nem a régi nyugalommal, pedig az kellene főképp most, de a
                  régi melegséggel, beszédében nagy súlyt helyez az irodalomra.</p>
               <p>- Úgy is van - kiált a beszédbe Vörös úr, fölmutatva a Pestről hozott előfizetési
                  íveket.</p>
               <p>- Én is elösmerem.</p>
               <p>- Dehogy ösmeri, a jómadár! - morog a főispán háta mögött az örmény doktor,
                  fekete, vörös, kövér fejével és festett szakállával.</p>
               <p>- Hogy ami egy nemzetet naggyá tehet: az nyelve, tudománya, irodalma. Egy Kazinczy
                  Ferenc...</p>
               <p>- Hát az kicsoda?... - mordul bele Vörös úr, külső zsebében az ívekkel, mint
                  valami gavallé­ros, fehér zsebkendővel.</p>
               <p>- Szent lelkesedésével, mely egy hosszú, szép életen keresztül a magyart annyi
                  kinccsel gazdagította: mindig fölemelő jelenség. S nem magyar az, aki ily alak
                  előtt a legmélyebb hódolattal meg nem hajlik, de kérdem, szükségesnek találta-é ő,
                  hogy faluról falura járjon, s mint az arab atléta odatartsa karját, meztelen
                  nyakát és lábait a népnek, hogy íme tapintsátok meg, milyen izmaim vannak, s
                  nézzétek meg, hogy az a kés, amit elnyeltem az imént: valódi kés, éles, hegyes, s
                  legjobb acélból való?</p>
               <p>Rettentő hahota csapódott fel az éretlenebb tömegből.</p>
               <p>- De nincs kedvem, és nem is szokásom gúnyolódni, főképp oly dolgokkal, melyek
                  előttem is szentségek. Örömmel olvasom nagy íróink remekműveit, szépnek találom,
                  ha a nő, hajadon, ha az ifjú jeles költők verseit olvassa: egy Kölcseyét,
                  Vörösmartyét, Petőfiét, Aranyét, s magasztos gondolataikkal, érzéseikkel nemesíti
                  szívét, világát. Hisz anyáink, apáink is könyv nélkül tudták Csokonait, Balassát,
                  Kisfaludy Sándort, jóllehet eme nagyok közül személyesen egyik sem tartott nekik
                  vándor felolvasást.</p>
               <p>- Ez már mégis alávalóság, így beszélni - mond a doktor, az örmény doktor
                  hányva-vetve kezeit, hogy észrevegyék. Ebből párbaj lesz, annak kell lenni.</p>
               <p>- De hogy azt a szent fátyolt, mely portól, sártól, szennytől eddig megóvta a
                  költőt, mint egy oltári képet, szívünk templomában, most velük együtt szaggassuk
                  le, csak azért, hogy színről színre láthassuk, melyik himlős, melyik törpe, vén
                  vagy ifjú: ez uraim éntőlem távol legyen.</p>
               <p>- Kérem ez megtorlást kíván - ugrott fel Czilley Béla úr.</p>
               <p>- Kész leszek arra is, csak méltóztassék még egypár pillanatig békén lenni,
                  röviden szólok. Kérem, uraim, tudják-e azt, hogy öt-hatszáz embert elfogadni egy
                  szegény kis városnak talán mégis sok a dicsőségből?</p>
               <p>- Húszan, harmincan ha jönnek csak.</p>
               <p>- Elhiszem, annyi lesz az igazi író, de hány száz mellette a proletár, a
                  dilettáns, kinek egészen más célja van, mint a hazai kultúra.</p>
               <p>- Eh, ez nem ide tartozik - pattant föl dr. Szorítsd László úr. - Ily szánalmas
                  argumentációkkal akarná megakadályozni, hogy hő tiszteletünket...</p>
               <p>- Imádatunkat - zúgá Bethlehem úr.</p>
               <p>- Imádatunkat ki ne mutassuk...</p>
               <p>- Rossz, rossz - ordítá a tömeg. - Jöjjenek.</p>
               <p>- Jöjjenek - hangzék minden oldalról.</p>
               <p>A nők kendőiket lobogtatták, az ifjabb leányok mosolyaikkal bátorították a
                  fiatalságot, az öregebb hölgyek pedig sivalkodva követelék, hogy jöjjenek.</p>
               <p>- Enunciálni, enunciálni - tombolt a nép.</p>
               <p>A főispán úr ismét kezébe vette hosszú plajbászát, és szokásos, elragadó
                  mosolyával ide fordult, oda fordult, mindenfelé fordult, s hangosan mondá:</p>
               <p>- Jönnek.</p>
               <p> </p>
            </div>
            <div type="chapter">
               <head>XIII</head>
               <p>A sors, ha beleviszi az embert a nyomorúságokba - úgy tapasztaltam legjobb
                  barátaimon - arról is gondoskodik, hogy egy-egy szép alkalmat nyújtson a
                  szerencsés kivergődésre. Mi történt? Összevesztél legjobb szomszédoddal. Ó, ebből
                  per lesz, temérdek huzavona. Cselédeid elszöknek, állataid szőrin-szálán
                  elpusztulnak. Kérlek, nagyon szép és sok gyümöl­csöd termett, küldj át hamar egy
                  jó kosárral, és visszatér a régi barátság. Mindig azt állítottam: nincs több víz a
                  leggazdagabb forrásban, mint amennyi szeretet, áldozatkészség lakik az
                  emberben.</p>
               <p>Azt éreznie kellett Tarczali úrnak is, hogy a jó nép, a sok régi, hű barát erősen
                  tartózkodó állást foglal vele szemben itt is, ott is. Láthatta, hogy közelben és
                  távolban tornyosulnak a felhők. El a kevélységgel, a büszke, férfias daccal,
                  öltözzék ebbe a pompás csillogó dísz­ruhába más.</p>
               <p>Megjött a legkedvezőbb alkalom. Fordulj egyet, csak egy kicsit fordulj, amekkorát
                  egy szűk udvaron a megrakott terhes szekér, s az élet ismét zavartalan, áldásdús
                  folyamatot vesz.</p>
               <p>Hosszú vitatkozás után, melyben kitűnt, hogy Tarczaliné is csak egy közönséges
                  asszony, ki mit sem akar arról tudni, hogy két igaz szerelmes egy kis kunyhóban is
                  elfér és boldog, és oda semmi cím, magasabb társadalmi állás nem kívántatik:
                  Tarczali Tamás határozottan odaígérte Eliz leányát Halmos Béla, déligyümölcs-,
                  fűszer- és vas-vegyeskereskedőnek, és a napot is kitűzte, melyben a menyegző
                  megtörténhetik.</p>
               <p>Úgy vélekedett mindenki, hogy nagy lakodalom lesz. Az elpártolt barátok készültek,
                  hogy a lakodalmi estélyen megbocsátanak a polgármesternek, és némi kedvezmények
                  kieszközlése árán, minők: a malom jutányos kiadása Vörös úréknak, a nagy rét
                  áteresztése Bethlehem úr kezébe, a gyógytár haszonbérének tetemes leszállítása,
                  melyért a tanácsos urakat illeti a díszes kárpótlás, a tűzoltó főkapitány számára
                  (aki Domonkos fiam) évi ötszáz forint megszavazása és keresztülvitele, és még
                  némely csekélység az ácsok, pléhesek, kőmívesek, kereskedők javára - helyre fog
                  állani az egyetértés.</p>
               <p>Lásson messzebb a gőgös Tarczali az orránál, és tegye meg gyorsan a szükséges
                  intézke­déseket. A nép igen fogékony, azzal okos embernek lehet szépen élni.</p>
               <p>
                  Kéz kezet mos. A legmagasabb állású emberek is átvették
                  mostanában e divatból szinte-szinte kiment jelszót. Haladjon legalább az ily
                  életbevágó dolgokban a vidék, és szeretett kedves székelyvárosunk, Várhegy is.</p>
               <p>Mihályfi Domonkos úr, kinek a természet igen jó szaglási tehetséget adott, első
                  volt, ki egyet fordult. Bethlehem is azonnal fordult; odább taszította a
                  polgármesterség előtérbe tolakodott kérdését. Pap tanácsos is fordult, mert régen
                  ivott már sok és jó bort, a polgárság is fordult, és tiszteletes lelkész
                  atyánkfia, Sörös úr is fordult, hogy az esketés dísze az ő személyének jusson. De
                  Szorítsd László úr is fordult, mert tudta, hogy a polgármester sok dologban
                  keresz­tül­húzhatja számításait - és végül, hogy a májai erdő ügyét sikeresebben
                  elintézhesse “házilag”, a főispán úr őméltósága is
                  fordult.</p>
               <p>Nem hagyhatom el a derék Bokros úr fordulását sem. Talán ez volt a
                  legkívánatosabb, úgy a borok további célszerű kezelésére, mint a
                  Tarczali-családban a jó étvágy ébrentartására.</p>
               <p>Tavasszal mindenek kellemesen megváltoznak; Tarczali Tamás úrnak csak látni
                  kellett a feleket, és régi befolyását teljesleg visszaszerezhette.</p>
               <p>A tanácsház füstös, ódon termeiben szélesebb, kövérebb mosolyok fogadták a
                  polgármester urat, sokan gratuláltak a szép házassághoz, és dicsérték a Halmos
                  Béla úr kereskedésének szerencsés fekvését. A hivatalnok urak közül többen
                  kifejezték azon nézetöket, hogy mai nap legjobban teszi az apa, ha leányát
                  kereskedőhöz tudja adni. Úgy nyilatkoztak más oldalon a mamák Tarczaliné előtt,
                  hogy: ó! finom kávét csak egy fűszerkereskedőné ihatik.</p>
               <p>Most egy lépés, egy jól alkalmazott lépés kellene a helyi nyomda felé, melynek
                  törött ablakú ajtajában az agár soványságú nyomdász úr várja is a polgármestert
                  nyájasan, bizalomkeltőleg, hogy a lakodalmi meghívókat csináljuk már. Itt az idő.
                  De Tarczaliné kikötötte - és itt nem engedett -, hogy a menyegző a legszűkebb
                  családi körben történjék! Ily esetben a szomorú megszorítás okát csak egy oly
                  édesanya értheti, kinek egy leányát el kellett vesztegetni - hasonló módon -
                  holmi, ó istenem, vaskereskedőcskének!</p>
               <p>Hanem állott volna elő a polgármester, és ragadta volna meg, és zsákmányolta volna
                  ki az oly fölötte kínálkozó alkalmat állása, szerencséje megszilárdítására. Vagy
                  mindenki látja, csak az nem, akinek orra előtt a hegyes szög?</p>
               <p>Ebédek, vacsorák rendezése; női, szent jog. Ágnes meg fogja tenni a magáét. Ez
                  volt a polgármester úr igen bölcs véleménye.</p>
               <p>Nem a főbb pap, a kövér Sörös úr hívatott meg a magasztos cselekvés
                  végrehajtására, hanem az alsóbb, a sovány fekete Mózes úr. Jelezte ez már, hogy
                  mit lehet reményleni, várni, ily lakodalomtól. Úgy is lett!</p>
               <p>A visszakerült Bokros úr végezte a násznagyi tisztet; egy kis irge-fürge locsogó,
                  csacsogó, szőke kereskedősegéd a vőfélységet; két szegényes rokon leányka a
                  temetősorból a nyoszolyó­leányi tisztet, és már esteli kilenc órakor minden vendég
                  visszatérhetett családi tűzhelyéhez. Ugyanezen napra esett, nem is a névnapja,
                  csak születési évfordulója, Mihályfi Domonkos tűzoltó főparancsnok úrnak. És mit
                  tett a főkapitány úr? Másnapra akarta tenni évfordulója estéjét, ki is adta ez
                  iránt a rendeletet úgy a céhek elöljáróinak, mint a tűzoltó előkelőségnek.
                  Nos?</p>
               <p>Meg kellett érnie a polgármesternek, a polgármesternének s a lakodalmi
                  vendégeknek, hogy mit tud tenni a nép annak személye iránt, akit hő szeretetébe
                  foglal. Már esteli hét órakor óriási csoportok jártak-keltek az utcán, éppen abban
                  az utcában, melyben a polgármester és esetleg a főkapitány úr is lakott.
                  Asszonyok, leányok a polgári rendből; iparosok temérdeken; szolgálók, kik ez
                  alkalomra mind elszöktek teendőik elől; kíváncsi hivatalnokok, kik esti pihenő
                  borocskáikat isszák a jobb kocsmákban. Mind, mind sietve törtek a Szentpéteri
                  utcába. Valósággal kavargott, hullámzott, viharzott a népáradat.</p>
               <p>A polgármester úr gyermekei vidáman suttogtak, s e suttogásból megérthetett úgy az
                  apa, mint az anya annyit, hogy itt ma este nagy tüntetés fog lenni.</p>
               <p>Felengedett a derék polgármester úr szíve, s mint az igazi jó ember, minden
                  sérelmet elfeledett a közelebbi időkből. A polgármesterné örvendett is a dolognak,
                  de aggódott is, hogy vajon lesz-e annyi étel, hogy a főbbeket bár, elláthassa.
                  Bokros úr készen vár szakmájával - bor volt elég a pincében, akár a fél szomjúhozó
                  vagy tisztességtevő városnak. Izgatottság, kellemes izgatottság tartotta fogva a
                  lakodalmi vendégeket.</p>
               <p>Egyszerre - ah! - megzendült, azaz megharsant az a sok rézinstrumentum, megrezzent
                  a réztányér, megdobbant a szörnyű tűzoltódob. Lehetett hallani az alparancsnok úr
                  éles, süvöltő, volt katona hangját, kivehették a tisztelgő vezényszavakat.</p>
               <p>A lakodalmas közönség akaratlanul is letette a kést, villát, pedig ugyan pompás
                  pulykasült került éppen az asztalra, olyan finom pulykasült, amelyiknek legalább a
                  kívánatos fehéréből még a nagybeteg is örömest nyelne egypár jó falatot; igen, és
                  az ablak felé sietett, hogy szemtől szembe álljon a nagyszerű jelenettel.</p>
               <p>- Szép - mormogá magában a sokban megbántott, de egyenes, férfias jellemű
                  polgármester úr -, ó, a nép mindig jó és nemes!</p>
               <p>A polgármesterné is vidáman mosolygott gyermekeivel, és igazán szívből restellte,
                  hogy ezt az ünnepélyt kedvetlenségében úgy eldugta.</p>
               <p>Egy röpke perc alatt szakácsné, főző segédnő, szolgáló, kocsis, városi hajdú,
                  felszolgáló inas künn termett a kapuban, odább, az utcán, még odább: a tömeg zárt
                  soraiban. Zúgott, recsegett, hahotázott a sok rézszerszám. Meglobbantak a fáklyák,
                  libegő lángjai szinte benyúltak a nyitott ablakokon.</p>
               <p>Erre már a leányok is kifutottak Aladár vezetése alatt. Csak a menyasszony maradt
                  helyén, a tükör alatt vőlegényével s a két boldog szüle egyetértő, nyájas
                  tekintetével. A polgármesterné megszorította férje kezét, ama kedves férjét, ki
                  ismét magasra emelkedett fényes tulajdonaival és érdemeivel, a szerető, jó társ
                  könnyekbe borult szemeiben.</p>
               <p>A roppant tömeg, mintha vad bivalyok kergették volna, odábbrobogott, a zene
                  odábbtaszította büszke hangjait! A nép, a boldog, a szerető, jó nép, a kedves Domi
                  főkapitány szűk, alacsony ablakai alá sietett, hogy minél alkalmasabb helyet
                  foglaljon.</p>
               <p>Az alkapitány, alfőparancsnok (így van!) éles hangja megállást parancsolt, s a
                  szép, piros zsinó­ros tűzoltó testület sisakosan, kötelesen, szekercésen,
                  boldogan, büszkén ott állott szem­ben a főparancsnok úr ablakával.</p>
               <p>A főparancsnok úr hajadonfőn, törzskara, főbb vendégei szintén hajadonfőn; a nők,
                  hölgyek máslisan, virágcsokrokkal a főparancsnokné körül: várták a hajadonfős,
                  ünneplő szónok beszédét...</p>
               <p>“Szeretett főparancsnokunk, városunk legnépszerűbb férfia, tisztelt barátunk,
                  tekintetes Mihályfi Domonkos úr! Születésnapod szép estéjén...”</p>
               <p>- ...Éljen, éljen, éljen!...</p>
               <p>Úgy, úgy? Ah úgy, tisztelt polgármester úr!...</p>
               <p>Tehát este kilenc órakor a Tarczali Eliz nászvacsorája a legszűkebb családi körben
                  bevégző­dött. A kocsik előállottak, a nyoszolyóleányok felvették nagykendőiket, az
                  öreg násznagyné a nyoszolyóleányok édes mamája megtömte zsebeit cukros
                  süteményekkel, és felpakolt egy csomó papirosba göngyölt tortát mindenik fajtából
                  - és könnyek között, amint ez szokás - kívánt minden elérhető földi boldogságot,
                  és egyszersmind csak ilyen szerencsét saját leány­káinak is.</p>
               <p>Azon okból-e, hogy az Isten oly keserű csöppeket töltött a zártkörű lakodalmi
                  poharakba, a gonosz főkapitány kitüntetése által, vagy azon okból, hogy egy
                  polgármester legnagyobb gyermeke csak ily házasságot tehetett: a jó anya a
                  legnagyobb felindulással vetette magát kedves, szerencsétlen leánya karjaiba. Ó,
                  mily szívrehatóan zokogott!</p>
               <p>Le akarom írni, hogy milyen volt az a hajlék, ahova a szerencsétlen leányt
                  vitték.</p>
               <p>A Márton Pál-féle ház, szemben a főispán úr lakásával, Szentmihály óta csakugyan
                  Halmos Béla úr valóságos tulajdonába ment át. Két régi házból egybeforrasztott
                  épület; utcára eső sarok oldala képezi az “Üstököshöz” című déligyümölcs-, fűszer-
                  és vaskereskedést; belsőbb osztálya emelkedettebb falakkal és magasabb ablakokkal
                  a lakóházat.</p>
               <p>Az emelkedettebb, tiszta padozatos folyosóról nyitni be a Halmos úr lakosztályába.
                  Két, szép, festett, nagy szoba s egy kicsi benyíló külön kijárással. Kereskedők a
                  legszebb, legdrágább fa- és ruhabútort veszik. Miért? Isten tudná. Törvényükben
                  van ez bizonyosan.</p>
               <p>Nagy, tornyos, faragványos paliszanderszínű nyoszolyák, drága, rojtos gobelin
                  terítőkkel, csinos oroszlánfejes asztalka, hatalmas oroszlánkörmökkel, éppen
                  olyanokkal, aminők a dús­gazdag Macher úrék hálószobájában vannak. Kanapék,
                  székek, tükrök, csecsebecsék mind, a drágábbjából. A függönyök duplák, olyanok,
                  mint a grófok termeiben voltak, mikor még ez­előtt voltak. A padozaton mindenféle
                  szőnyeg. A nappali szoba mennyezetéről kristályüveges csillár lóg alá, mérsékelt
                  világítással.</p>
               <p>Hogyan? Ilyen szép, drága bútorok - egy szegény vaskereskedőnél!</p>
               <p>Igen.</p>
               <p>De miből?</p>
               <p>A déligyümölcsök drágák, és Erdélyben nagyon jól kelnek; a kávé és cukor - ma a
                  favágó főtápláléka; finom fehér liszt csak vegyeskereskedésekben fordul elő
                  nálunk, és a vas, ebben a mi mostani vaskorszakunkban, szívben, agyban, lélekben
                  egyaránt a főalkatrész.</p>
               <p>Mégis hálátlanság talán egy leánytól? Íme, mily örömmel ugrik le az üveges
                  kocsiból fáty­lával, menyasszonykoszorújával, hullámzó, fehér köntösével, ragyogó
                  mosolyával, könnyben égő, tündöklő szemeivel, a fekete szeplős, magas, sovány
                  Halmos úr karján - Tarczali Eliz. A hím galamb édes hívó búgására nem röppen
                  nagyobb hévvel és keccsel a hódoló társ, mint e fiatal hajadon, ahogy suhan férje
                  paradicsomába.</p>
               <p>Sem a vőlegény, sem a menyasszony nem olyan szép, mint aminő ideális szép a jobb
                  regé­nyekben fordul elő, és mégis hogy szeretik egymást, és mégis alig tudnak
                  betelni egymás nézésével. Ah!...</p>
               <p>Délután három-négy óra tájban látogatta meg őket a szegény mama - egyedül. Azzal a
                  szív­dobogással, szemrehányó érzéssel lépte át az új házasok küszöbét, mely a
                  büntetés súlyát már odaírta a csergedező könnyekbe.</p>
               <p>Egy köpcös, pufakos, fehér kötényes szakácsné fogadta vigyorgó, vidám mosolygással
                  a polgármesternét.</p>
               <p>- A boltban vannak, instálom.</p>
               <p>- De a leányomat kérdem?</p>
               <p>- A kicsi ténsasszony is. Méri a lisztet, ó, már egész délelőtt ő mérte. Csupa egy
                  gyönyörűség. De mennyi a nép! Uram teremtőm, egy jó heti vásárkor nem nagyobb.</p>
               <p>Indulatosan vetette oda a mélyen megbántott anya e szót: Menjen, hívja fel, mondja
                  itt vagyok.</p>
               <p>Reszketve, támolyogva, a haragtól, szégyentől égő arccal lépett be Tarczaliné
                  leánya szobájá­ba.</p>
               <p>- Anyám! - kiáltott pár perc múlva Eliz, forró szeretettel ölelve át anyját.</p>
               <p>- Mi van terajtad? - bontakozott ki az anya szegény leánya karjaiból.</p>
               <p>- Mindjárt levetem: kötény.</p>
               <p>- Hát cseléd vagy te itt?</p>
               <p>- Én? - ó, lelkem anyám.</p>
               <p>- Szólj.</p>
               <p>És villogtak az anya bosszút álló szemei.</p>
               <p>- Nekem nem mondta senki, hogy a boltba menjek, de Béla is odament, én nem
                  hagyhattam őt. S láttam, hogy a vajat is vágja, a cukrot is vágja, és a lisztet is
                  akarja mérni. Ezt nem hagy­hattam. A liszt nem a férfi kezébe való.</p>
               <p>- Szólj, te... te szerencsétlen vagy.</p>
               <p>- Én, anyám, a legboldogabb vagyok...</p>
               <p>S nevetve, sírva, hulló könnyekkel borult a nő anyja karjaiba. Azután ezerszer
                  csókolva anyjának arcát, kezét, ruháját, mutogatta a szebbnél szebb ajándékokat,
                  melyekkel férje az első reggelen meglepte.</p>
               <p>- Béla? - szökött örömmel Eliz a belépő férj elé. - Ugye? Most te is mondd a
                  mamának, hogy Gizát is kereskedőhöz - ugye?... adjuk...</p>
               <p> </p>
            </div>
            <div type="chapter">
               <head>XIV</head>
               <p>Az öreg német levélhordó (talán a törvény rendeli, hogy minden magyar városban
                  német levélhordó legyen) nagy papírcsomagot nyújtott át a polgármesternének.
                  Örökké kéznél tartott, hivatalos plajbászával odamutatott a kétszer is aláhúzott
                  sorra, és németül felhívta az úrasszonyt, hogy mivel a polgármester urat sehol sem
                  találhatta, ott a felette sürgős - tehát...</p>
               <p>- Segesvárra utazott.</p>
               <p>- Tehát jó lenne a leveleket, mert ott sok lehet,
                  felbontani. Különben is magánlevelek.</p>
               <p>S a lelkiismeretes német férfiú nyugodtan távozott.</p>
               <p>Hosszas tépelődés után Tarczaliné a leveleket felbontotta. Reszketett, sápadt,
                  mint minden igazi, jó asszony reszketne és sápadna ilyenkor.</p>
               <p>Néhány becsomagolt s több helyt aláhúzott, bekerített cikkekkel terhelt hírlap s
                  egy levél, s egy finom halványkékes névjegy.</p>
               <p>Természetes, elsőben is a névjegyet vette vizsgálat alá.</p>
               <p>
                  Édes Tarczali! Nagyon leköteleznél, barátom, ha azon rövid
                     időre, míg a Párizs Egy­lettel Várhegyen ülök, egy szobádat szíves lennél
                     számomra átengedni. A Te - nos, el ne bízd magad, édesem - nemes, férfias
                     modorod annyira jól hatott reám, hogy szívemből vágytam kedves társaságodban
                     pár órát tölteni. Kétségkívül családos vagy, bár erről mitsem tudok - ha igen:
                     szíves üdvözletemet add át kedves, szép nődnek, ki bizonyosan nagyon szép és
                     művelt hölgy. A viszontlátásig. Barátnőd Makláry Lívia, a magyar nemzeti
                     színház tagja. Ui. Figyelmeztetlek, kedves barátom, hogy pár kitűnő
                     szerepem­ben szeretnék ott fellépni. Úgy tudom, van ott valami kis
                     részlettársaság. A bérletek iránt nem lenne rossz, már most megkezdeni a jobb
                     házak felkeresését. Senki sem járhatna el ebben nagyobb sikerrel, mint Te.
                     Rossz, apró betűimért ezer bocsánat. Czilley Bélával beszélj.
               </p>
               <p>- No és erről a barátságról Tamás egyetlen szót sem szólott - mormogá magában a
                  mélyen szíven kapott nő. - És már tegeződnek - odáig vannak!!!</p>
               <p>Még egyszer átfutotta a sorokat, és az aláhúzott szavakon: nagyon szép és művelt hölgy állapodott meg.</p>
               <p>Mely hölgy nem venné örömmel még a legváratlanabb helyről jött elismerést is, hogy nagyon szép és művelt? E pont őt is megállította.</p>
               <p>Czilley Bélával... hát az is? - mormogta e szavakat Tarczaliné. Ismerlek, szívem,
                  de ide aligha jössz. Nekem nagy leányaim vannak. - Arca égett és szíve hevesen
                  dobogott.</p>
               <p>Világosodni kezdett előtte, hogy férje egy darab idő óta oly szórakozott,
                  ingerült. Hah! Bizonyosan levelemnek is, és ki tudja, mióta már! És én semmit sem
                  tudok, semmit!</p>
               <p>Sírt, és alig tudta megállni, hogy ne kiabáljon. Gépileg, teljes zavartsággal
                  nyúlt a nagyobb csomóhoz.</p>
               <p>
                  Kedves jó Tamásom!
               </p>
               <p>
                  Természetesen, te mint falusi ember, merőben másképp fogod fel a
                     dolgokat, mint egy nagyvárosi úgynevezett gentleman: onnan magyarázhatom ki azt
                     a veszélyes közömbös­séget, melyet az ide mellékelt nyomorult lap cikkeivel
                     szemben tanúsítani elég vakmerő, talán meggondolatlan vagy. Bocsáss meg e
                     kifejezésért. Helyi firkalapotokból megdöb­benve értesültem nyers
                     kifejezéseidről a Párizsi Egylet célzata iránt. Minket te nagyon is
                     proletároknak tartasz, holott jelenben a magyar irodalom belőlünk áll. Arany,
                     Salamon, Hunfalvi s még pár nevezetesebb írónk holt tőke - ezekkel nagyon
                     keveset tudnánk külföldön hatni, márpedig mindenre a művelt külföld nyomja a
                     pecsétet. Ó, barátom, temérdek költségünkbe kerül az nekünk, hogy künn
                     fordítókat, ismertetőket, jó barátokat tartsunk és fizessünk. Hogy valamelyik
                     munkáját a külföld ismertesse, dicsérje, ma­gasz­talja, szóval, hogy a magyar
                     művészet feltett kalappal járhasson: az óriási áldozatunkba kerül. Ma már
                     Berzsenyiesen, Vörösmartyasan, Katona Józsefesen, Szigligetiesen. Ke­mé­nyesen
                     egy talpalatnyi tért se tudnánk elfoglalni a nagyvilágban. Ha a politika künn
                     lapokat tart, mely érdekeinket hangoztassa, a költészet, tudomány és művészet
                     is kény­telen gondoskodni magáról. Verseinket magunk fordíttatjuk saját
                     pénzünkön, magunk szavaltatjuk saját esedezéseinkkel, és dicsériádokat írunk
                     róla és róluk hazai lapjaink­ban - mint a németek, franciák is bizonyosan,
                     színműveinket egy-egy riporte­recs­kével fordíttatjuk, tudományos cikkeink
                     ismertetésére magunk keressük a barátokat, bizony sokszor felette nagy
                     áldozatok árán.
               </p>
               <p>
                  De vannak is európai hírű novellistáink, versíróink,
                     színműíróink, tudósaink, festőink, szobrászaink, történészeink. Soha virágzóbb
                     állapotban literaturánk, művészetünk nem volt, mint ma. Igenis, fölismerte a
                     magyar legfőbb életkérdését.
               </p>
               <p>
                  Nagyon, fölötte tévedtél tehát, midőn ósdiságoddal nevetség, sőt
                     botrány tárgyává akartál tenni bennünket. Mi készséggel megbocsátunk: de a Harc
                     ide mellékelt mai számára felelned kell rögtön, különben imposszibilissé teszed
                     magadat. Azért küldtem külön, nehogy észre ne vedd.
               </p>
               <p>
                  Emlékezzél vissza: én teneked főispánságot helyeztem közel
                     kilátásba. Te nagy, fényes jövőjű ember vagy, teneked a központba kell a végén
                     jönnöd.
               </p>
               <p>
                  Most egyszer azon légy, hogy számunkra fenséges fogadtatást
                     rendezz, ez igen jó hatást tesz fent, mint alant. Pressziót gyakorol sok
                     kérdésre. Én mindenesetre hozzád fogok szállni már csak Líviám érdekében is,
                     kit igen ajánlok figyelmedbe. Az új színészi generáció legzseniálisabb tagja.
                     Nagyszerű alakító erő, egy második Ristori. Pályát kell vágnunk számára minden
                     módon. A vidéki diadalok, útjai a pesti diadaloknak.
               </p>
               <p>
                  Másodszor, te most megnevezed segédeidet telegram útján azonnal,
                     egyik én leszek, a másik Csomay képviselőtök, és kihívatod általunk Rögös
                     Mátét, a hitvány frátert, ki a párbajokból tartja fenn magát. Gondoskodni
                     fogok, hogy a Sáfrán képviselő híres pisztolyait kaphassuk meg. Ne félj, mert a
                     hajad szála sem fog meggörbülni, de a párbaj elkerülhetetlen. A lovagiasság
                     manap mindenek felett való. Emelkedni fogsz te is ez affér által, és egy
                     lépéssel közelebb jutsz a főispánsághoz. Időnkben akadémiába,
                     kép­vi­se­lőházba, vasúti tanácsosságokba - szóval a legjobb helyekre - út a
                     párbaj. Ezt jegyezd meg. Apropos, képviselőségem nálatok hogy áll?
                     Mozogjatok.
               </p>
               <p>
                  Lapom közelebbi számát kísérd figyelemmel, most pedig azonnal
                     kövesd tanácsaimat. Mielébb itt légy. A Zugligetet választjuk. Jó hely. Pest,
                     április hó 21-én 18... Csigadomb Gábor, a Haza főszerkesztője stb., stb.
               </p>
               <p>Tarczaliné előtt néhány percig se párbaj, se Líviám nem
                  lebegett, csak a főispánság, a közel, biztos kilátásba
                  helyezett főispánság. És ó - ez az ember, micsoda ember! - még erről se beszélt!
                  Mindenki tudta: a város, csak én nem.</p>
               <p>Égett, lángolt, mint a meggyújtott nád. És reszketett örömében.</p>
               <p>Csak lassan nyerte vissza lelki nyugodtságát, hogy féljen is, és a párbaj rettentő
                  esélyét lelkében megforgatta. Sírt, azonban szíve magas képekkel társalgott. Ne félj, mert a hajad szála sem fog meggörbülni.
               </p>
               <p>Átfutotta a cikkeket, és kevésbe múlt, hogy szerte nem szaggatta.</p>
               <p>“Nyomorult, kofa, vénasszony, jellemtelen, barom, gazember” - mint fűzérre szedett
                  drága gyöngyszemek, akként csillogtak a pesti írói kitételek. “Ott
                  kutyakorbácsolom meg, ahol érem azt a fajankó polgármestert, kibe egy városi hajdú
                  idétlen lelke bújt. Siket-e az a pimasz?...”</p>
               <p>Nem, az a Rögös Máté pimasza, mindenki tudja Várhegyen, hogy nem volt még eddig
                  pimasz, és siket sem. De meg kellett hogy előbb érkezzék Segesvárról a
                  tisztiügyész úrral, és e modern pesti cikkeket elolvassa. Késő éj volt.</p>
               <p>Most már igazán sírt Tarczaliné, mert látta, hogy férje mint változik színében egy
                  perc alatt tízszer is, sárgába, pirosba, zöldbe, sőt egyszer majdnem kékbe is,
                  aminőbe a Kárász Dani tanfelügyelő arca ment át, mikor a guta egy pompás ebédnél
                  megsújtotta.</p>
               <p>- Mikor jött ez a levél? - kérdé izzadt homlokkal és dühtől remegő ajkakkal a
                  polgármester úr nejét.</p>
               <p>- Ma délelőtt - ölelte át a nő hevesen férjét, nem féltve már Líviától.</p>
               <p>- Látta ezt a levelet valaki?</p>
               <p>- Senki. De hogy kérdezhetsz olyat?</p>
               <p>- A gyermekek sem?</p>
               <p>- Senki rajtam kívül. Hogy felette sürgős volt, és magánlevél - de nem fogod
                  kihívni azt a semmirevaló embert. Bepörlöd...</p>
               <p>- Kérlek, hagyj magamra... és...</p>
               <p>- De nem fogod...</p>
               <p>- Egy szót sem akarok többet e tárgyban hallani. Soha semmiféle levelemet többé
                  fel ne bontsd. Egy tekintettel is el ne áruld a gyermekeknek, hogy itt mi történt,
                  hozd helyre a hibádat azzal, hogy légy nyugodt, és teljességgel hagyj magamra. Úgy
                  tudd meg, Ágnes, hogy ma lövöm magamat főbe, ha ebből a piszkosságból valamit
                  megtudnak általad a gyermekek. Légy vidám, rejts el mindent. Mindaddig, míg nem
                  szólok, egyetlen kérdéssel is ez ügyben ne háborgass.</p>
               <p>A csöndes, szelíd, majdnem gyermekes, lágy kedélyű családapa hirtelen egy vad,
                  ziháló, toporzékoló állattá változott.</p>
               <p>Átment dolgozó szobájába és bezárkózott.</p>
               <p>Most felejthette még csak el Tarczaliné, hogy Lívia kisasszony és főispánság is
                  van a világon. Lefeküdt volna, mert eléggé rázta a hideg, de ott didergett a férje
                  szobaajtajánál, forró fejét a kulcslyukhoz nyomva, és minden mozdulatot
                  figyelve.</p>
               <p>Most látta, milyen boldogok voltak eddig, s mennyivel boldogabbak lehettek volna
                  még ezután, ha szeretik az embereket rosszaságaik, rágalmazásaik, irigységük
                  mellett is; nem veszik észre önzéseiket, telhetetlen vágyaikat, s emiatt nem
                  szorulnak egészen önnön kis körükre csak - elkerülve mindazt, akiről csak
                  irányukban egy-egy sértő megjegyzést hallottak! Hogy fog most örvendeni az egész
                  város, mert azt - kinek szerencséje eltűnt - mindenki neveti; a hála, szeretet,
                  rokonság, régi, benső barátság legkisebb érzése nélkül. Hogy fog uralkodni ezután
                  a rendőrfőnök, akit ők tettek emberré; hogy lesz elsővé a városban más, a
                  Bethlehem ügyvéd gonosz hízelgései és nagy vacsorái után; hogy fog most
                  kevélykedni a goromba, dölyfös Buzás, ki eddig szemben olyan alázatos volt; hogy
                  kacag a főispán - nos, kedves polgármester úr, hát ez mi? Most már így ön nem
                  maradhat többé a város élén.</p>
               <p>Tarczali Tamás úr - mint ifjú professzor korában, mikor egy majális után egy szép
                  falusi papleány miatt meg kellett verekednie egy lengyel ulánus főhadnaggyal -
                  most is néhány levelet írt. Intézkedett, mint a végrendelkező.</p>
               <p>Mikor mindent rendbehozott, egy levélben a főispánt felkérte, hogy halaszthatatlan
                  sürgős teendői miatt pár napra falura utazván, vegye ezt tudomásul, és intézkedjék
                  a városi ügyekben legjobb belátása szerint.</p>
               <p>Most magára vette köpenyét, s oly nyugodtan, aminő nyugodtan egy becsületes
                  hivatalnok és családapa azt teheti ily körülmények között: ledőlt a díványra, s
                  úgy akarta, hogy hajnalig egy keveset aludni fog.</p>
               <p>Nem, egy percig sem volt képes aludni, csak azt várta, hogy virradjon
                  valamennyire. Négy óra körül járhatott az idő, midőn erős tavaszi szélzúgásban,
                  mely recsegtette az ablakokat, ajtókat és vonításra késztette az ebeket -
                  észrevétlenül kinyitotta ajtaját, s az üvöltő szélben sietve végighaladt egy-két
                  fő utcán, míg a honvéd-kaszárnyához ért.</p>
               <p>- Mi az, polgármester úr - kiáltott erős, harsány hangon a honvédalezredes, egy
                  vidám, köz­szeretetben álló, nyers agglegény, felszökve a korai látogatásra
                  ágyában -, mi szél hordozza magát itt? Tán lekapta április uram a kaszárnya
                  tetejét? Ne féljen, engem nem üt agyon. Nekem akasztófán kell meghalnom, egy vén
                  kártyavetőné jövendölése szerint. Minden más halál ellen biztosítva vagyok.
                  András, hej, vén kamasz, pálinkát, szivart, egyszeriben.</p>
               <p>- Hagyjuk el, alezredes úr, most a pálinkát.</p>
               <p>- Azt semmi esetre sem, bátyám. Nagyszerű sligovicám van. Nono, de mi a mennykő
                  baja van? Maga szörnyű sápadt. Megöltek valakit a honvédek? Felköttetjük, ha az
                  édesapám vagy öcsém volna is.</p>
               <p>- Nem, alezredes úr, semmi baj sincs a városban, csak én kérném, hogy szentelne
                  nekem pár percet, de csak magunk közt.</p>
               <p>- András, álljon a folyosóra. Egy teremtett léleknek se vagyunk itthon.
                  Értette?</p>
               <p>Hallatszott a morgó, vén katona szava, hogy: a legfölségesebben megértettem,
                  alezredes uram.</p>
               <p>- Tehát üljön vagy álljon, vagy sétáljon, polgármester úr, hanem azonnal
                  beszéljen. A menny­kőbe, rosszat sejtek. A kaszinóban suttogtak valamit magáról.
                  No, halljuk, bátyám, ki vele - bátorítá Tarczalit a mintegy húsz évvel idősebb
                  alezredes.</p>
               <p>A polgármester átnyújtotta a Harc megkékplajbászolt számát.</p>
               <p>- És maga duellálni akar? - kérdé az alezredes alig érintve ujja hegyével a lapot,
                  melyet alkalmasint a derék hadfi még az este olvasott. - Azt már szeretem, mikor a
                  civil is féltékeny a maga becsületére, úgy is illik. Persze, bátya, pisztolyra
                  megy? Éppen ezt nem szeretem.</p>
               <p>- Pisztolyra.</p>
               <p>- Hm! - és megölelgette az alezredes a polgármestert - lássa én mindig mondtam,
                  maga nem való ezek közé a kutyák közé, erősen jámbor képe van, és nem tud
                  szamárkodni. A vége is ehol, ide lyukadott ki. Hanem elbánunk azzal a gazemberrel.
                  Emelje fel csak az atillámat - Jézus, vigyázzon, a köszvény... terrem... fáját!
                  Azt mondják, a civil ettől is megszabadul; elhiszem, nem lát annyi rossz pálinkát,
                  mint mi, s rendes házaséletet él. Ilyen szeles időben a fogaim is mind fájtak, míg
                  voltak, de a lábaimat meg a karjaimat meg főképp a nyakamat nem húzathatom ki.
                  Azokon segítene pedig Bikafalvi barátom tavaszonként meg őszönként a szeretetével.
                  No hát elbánunk azzal a gazemberrel!</p>
               <p>- De nem is látta még ezredes úr a lapot.</p>
               <p>- Tudom, valami szemtelenség. Elég az. Ma, holnap vagy mikor? És hol? És ki a
                  másik szekundáns? Város Pista, a kapitány, jó lesz! Beszéljen, maga nem akar
                  beszélni. Mikor nekem párbajom volt, fütyültem, táncoltam örömömben, minden
                  valamire való vendéglősnét megölelgettem, de persze, a civil fél, azt hiszi, neki
                  most rögtön szörnyet kell halni.</p>
               <p>- Nem félek, méltóságos uram, még ha ott kellene is maradnom, rendbe hoztam
                  mindent.</p>
               <p>- Azért, bátya, mert én olyan helyre, ahol egyiknek sem szabad megsérülni: nem
                  megyek. Vér, vér, jó summa vér. S feküdje meg az ebadta. Így szép. Én ebbe a kis
                  krajcárnyi foltba - nézze itt a szív alatt - majd bele vesztem. Ha nincs egy szép
                  cseh szobaleány, aki majd elárasztott meleg könnyeivel, hát most nincs vásár.
                  Beszéljen már, de maga nem beszél. Igyék egy kis pálinkát.</p>
               <p>S hirtelen odatartotta a pálinkás üveget.</p>
               <p>- Húzzon egy jót, aztán bízza magát Istenre. Ha napjai vannak, hát a mennydörgős
                  tüzes mennykő sem árt. Aztán meg valamiben csak el kell pusztulni a becsületes
                  embernek is. Itt nem csavaroghatunk örökké, mint valami koldus. No, adja elő azt a
                  dolgot - hirtelen. Hát meggazemberezték? Mi? Civilek szokása. Megütötték? Durva
                  munka, de civilerkölcs. Rágalmazták? Hogy mást szeret? Elég ügyes ember még...</p>
               <p>Nagy bajjal átvehette a szót Tarczali úr, s néhány szóval elmondhatta a
                  sértést.</p>
               <p>- Értem. Skribler a fráter Pesten? Persze, oda kell mennem, az bizonyos. Mi
                  vagyunk a ki­hívók. Azonnal, még ma. De tud-e lőni? Nem nyulat, hanem pisztollyal?
                  Mert úgy szeretném, fogjon az a fegyver a kezében. Nézze ezeket a pisztolyokat.
                  Pompás szerszám. Báró Schwein Fricz ettől harapott Gyertyánfalván a fűbe.
                  Harmincöt lépésre biztos hordás. A füle gombját lelőheti annak a cudarnak. Lássam.
                  Ott az a céltábla, próbálja meg. Ne úgy, ne célozgasson ezer esztendeig; hirtelen,
                  mint a csókot, ne nézze, hova teszi, csak egymás után. - Brávó, bátya, a harmadik
                  közt találta ugyan, de elhiszem, annak a semmirevalónak szélesebb lesz egy kicsit
                  a perifériája, mint ennek a táblának - s ha így lő: dögöt hagyunk Pesten.</p>
               <p> </p>
            </div>
            <div type="chapter">
               <head>XV</head>
               <p>Lótás-futás, kocsizás. Egyik szerkesztőségből ki, a másikba be. Egy kocsin a
                  várhegyi alezredes úr és Csigadomby Gábor a Haza
                  főszerkesztője szürke vén fejével, óriás cilinderével és finom csíptetőjével,
                  elegáns, nőies cipőkben és kifogástalan tavaszi, új divatú öltözetben. Úgy ül ott,
                  elvetve magát a széles bérkocsiban, mintha lakodalomra menne, és egy szellemes
                  pohárköszöntőn gondolkoznék. Míg az alezredes komoran ráncolja vastag, barna bőrű,
                  himlőhelyes homlokát.</p>
               <p>- Kérem - ugrik ki egy tánclépéssel a szerkesztő úr a kocsiból.</p>
               <p>És haladnak fel a harmadik emeletre a Harc
                  szerkesztőségébe, mely egészen bent az udvar felőli rész leghátulsó részében van.
                  Nagy betűkkel ott kiáltoz, és megállít:</p>
               <p>
                  A “Harc” szerkesztősége. Hivatalos óra de. 9-1-ig, du.
                     7-11-ig.
               </p>
               <p>Jobbra a főszerkesztő, balra a főmunkatárs.</p>
               <p>A főszerkesztő úr irodájába lépnek. Két úr fogadja.</p>
               <p>- Petrás Ákos honvédezredes - mutatá be Csigadomby úr társát.</p>
               <p>- Kérem, én Petrás Mihály vagyok, és alezredes.</p>
               <p>- Hidegh Aladár országos képviselő és Sáfrán Pongrác a Hét
                  főmunkatársa - mutatá be Csigadomby úr a két urat -, Rögös Máté segédei.</p>
               <p>Lehetett hallani, hogy egy pár pompás sarkantyú, ha becsületes ember üti össze
                  tiszteletből, milyen hangot ad.</p>
               <p>Csigadomby úr vette át a vezetést.</p>
               <p>Kellemes andalgással kétszer-háromszor megtáncoltatta térdén a szemcsíptetőjét, és
                  orr­hangon, melyben annyi selypítés volt, amennyit a finom előkelőség okvetlen
                  megkövetel, kezdé:</p>
               <p>- Tudvák előttünk a sértés okai...</p>
               <p>Egy libériás inas - kinek sárgásfekete ujjai mutatták, hogy betűszedő lehetett, és
                  talán alkalmilag ma is az - szivarokat hordott fel.</p>
               <p>A felek rágyújtottak és hatalmasan füstöltek.</p>
               <p>- Békéről, úgy vélekedem - folytatá Csigadomby úr -, szó sem lehet jelen
                  esetben.</p>
               <p>- Olyasmiről szó sincs - erősíté az alezredes.</p>
               <p>- Így fogjuk fel a dolgot mi is felünk érdekében - mondák Rögös úr segédei.</p>
               <p>- Ezzel tehát tisztában volnánk. Következik a fegyverválasztás.</p>
               <p>- Pisztoly - hangzott a szó Rögösék részéről.</p>
               <p>- Nagyon helyes, én is a pisztoly mellett vagyok - erősíté az alezredes úr. - Húsz
                  lépés barrière, öt avance, három golyóváltás - a legjobb vont csövű
                  pisztolyokkal.</p>
               <p>- Ah, nem! - mosolyogtak a Rögösék - affélék nincsenek nálunk használatban. A
                  lovagiasság fogalma szerintünk egyszerű férfias elégtétel-adás oly ügyben, melyet
                  bírói fórum elé csak gyáva ember vihet.</p>
               <p>- Az én felfogásom, uraim, merőben más. Vagy van sértés, vagy nincs. Igaz?</p>
               <p>- Úgy van.</p>
               <p>- Ha van sértés, azt komédiával nem ütjük el.</p>
               <p>- Uram - ugrott fel hevesen Hidegh úr - nem akarnám, hogy mi kezdjük egymást
                  sértegetni. E hely nem alkalmas arra. Kérem tovább.</p>
               <p>- Itt Pesten vívattak oly párbajok, amik nem a becsületet állítják helyre, hanem
                  gazembereket, csalókat teremtenek. Vért akarok.</p>
               <p>- És talán halált? - pislogott gúnyosan Sáfrán úr, kockás nadrágjáról a szivar
                  hamuját veregetve, hosszú, rózsás, fénylő körmeivel.</p>
               <p>- Hát halált, miért ne? A pisztoly, azt gondolom, nem garnírungnak való a hús
                  mellé.</p>
               <p>Ezen mind a három pesti gavallérnak nevetnie kellett - úgy foghegyen.</p>
               <p>- Akarunk-e azzal a joggal élni? - fordult szekundáns társához Csigadomby úr -
                  hogy... eh, eh... hogy hosszasan válogassunk a pisztolyok között, vagy amint én
                  gondolnám, elfogadnék egyszerűen a Sáfrán úr pisztolyait.</p>
               <p>- Azoknak hallottam már híröket, nagyon jól hordanak - kacagott az ezredes úr -,
                  de én is elhoztam az enyémeket, döntsön a sors.</p>
               <p>Sáfrán úr úgy tett, mintha a nevetésből egy hangocskát se hallott volna, hirtelen
                  az ablakhoz ment, azt kinyitotta, és egy benyújtott kefelevonatot vett által,
                  melyen e sorok pompáztak:</p>
               <p>
                  Nyilatkozat
               </p>
               <p>
                  A Rögös Máté és Tarczali Tamás közt fenforgott becsületbeli ügy
                     a mai napon lovagias úton előttünk elintéztetett.
               </p>
               <p>
                  Pest 18... april...
               </p>
               <p>
                   Petrás Mihály, honv.-alezr. és Hidegh Aladár és Csigadomby
                     Gábor Sáfrán Pongrác
               </p>
               <p>Egy más helyen meg ez volt:</p>
               <p>
                  “A Rögös Máté és Tarczali-féle párbaj a Sáfrán-féle
                     pisztolyokkal folyt le. A Tarczali golyója Rögös előtt két lépéssel fúródott a
                     földbe, s a füvet hatalmasan összerántotta, míg a Rögös golyója a Tarczali füle
                     mellett suhant el. Tarczali megrázkódott, és néhány percre elájult. A huszonöt
                     lépésből az öt avance-ot mindkét fél igénybe vette. Kéz­szorí­tás nem történt,
                     de este a Hungáriában barátságos vacsora. Tarczali kitűnő toasztíro­zónak
                     mutatta magát!”
               </p>
               <p>Csigadomby úr oda hajolt az alezredeshez, és súgott valamit a fülébe.</p>
               <p>- Nem állok el attól, hogy a pisztolyok választásában a sorshúzás döntsön.</p>
               <p>- Jó - mormogák az urak egyhangúlag, kedvetlenül.</p>
               <p>- Segíthetünk a sorshúzásnál is - súgá inkább, mint mondá halkan Hidegh úr
                  közvetlen mellette ülő társához.</p>
               <p>- Tehát a sors döntsön - összegezte a vita tételeit Csigadomby úr -, és most a
                  hely és óra?</p>
               <p>- Ma, uraim - sürgeté az alezredes -, mi messziről jövünk. Ma, ma.</p>
               <p>- Az lehetetlen - szabványaink szerint. Holnap hat és hét óra közt a Városligetben
                  - szólt Sáfrán úr. - Időt kell mindkét félnek adnunk, hogy ügyeiket rendezzék.</p>
               <p>- Ó, az komédia, már rendezhették. Arra elég idő volt. Aki párbajra megy
                  ötven-hatvan mérföldről, nem a folyosóra fut a bálteremből, hogy egypár percre
                  kihűtse magát. De hát legyen, ha az önök szabványai így rendelik. Holnap reggel
                  hat óra és hány perc?</p>
               <p>- Állapodjunk meg harminc percben.</p>
               <p>- Hat óra, harminc perc, a Városliget, hol? melyik pontja?</p>
               <p>- A fenyves.</p>
               <p>- Tehát a fenyves. Végeztünk ma?</p>
               <p>- Igen.</p>
               <p>- Hát akkor szeretném, ha egy pohár jó sörre önök ma az én vendégeim lennének.</p>
               <p>Az alezredes úr ajánlata vidáman, és most is egyhangúlag elfogadtatott.</p>
               <p> Reggel nem volt még hat óra, mikor az alezredes Tarczali polgármester úrral a
                  Pannonia kávéházában reggelit rendelt.</p>
               <p>- Friss lapot - kiáltá az alezredes úr.</p>
               <p>- A legfrissebb - nyújtá át előzékeny mosollyal a pincér úr -, a Harc.</p>
               <p>Tarczali Tamás hátán hideg borzongás futott keresztül, mert övéire gondolt, kiket
                  ki tudja, láthat-e még valaha. Petrás Mihály úr egyszerre csak óriási hahotában
                  tört ki.</p>
               <p>Odacsapta a lapot Tarczali úr elé.</p>
               <p>- Olvassa - azt az akasztófáravaló -, vagy ne olvassa, siessünk, olvassa el majd a
                  kocsiban.</p>
               <p>Csigadomby Gábor úr lépett be a beszélgetőkhöz.</p>
               <p>- Öt óra negyvenöt perc, kérem, uraim - sziszegé elegáns orrhangon a főszerkesztő
                  úr.</p>
               <p>- No, most ráérünk, polgármester úr, olvassa el az epitáfiumát itt a
                  barátomuramnak. De olyan hangosan, amint csak kifér a torkából. Ilyet azt hiszem,
                  Európa nem evett még.</p>
               <p>Tarczali úr felolvasta a nyilatkozatot, és reá a Kommentárt.</p>
               <p>- Ah, ez valami tréfa akar lenni - dadogá Csigadomby úr -, a rendőrség
                  kijátszása.</p>
               <p>- De, uram, azt a híres mennydörgős...</p>
               <p>- Igen, igen, ezredes úr, ez rendes szokás.</p>
               <p>- No, már tisztelem, de hátha nem így fog kiütni?</p>
               <p>- Dementáljuk.</p>
               <p>- És azzal megvan?</p>
               <p>- Meg - felelé nyugodtan a főszerkesztő úr.</p>
               <p>- S az olyan hazug szerkesztőt nem kutyakorbácsolják ki a világból?</p>
               <p>- Itt mindenki érti a játékot.</p>
               <p>- Szeretem, hogy nem haltam meg enélkül - nevetett hangosan az ezredes. - Most már
                  igazán megcsókolom az orcámat, hogy katonának szült az anyám.</p>
               <p>Kétségkívül restellte Csigadomby úr a dolgot, de benne csak azt, hogy a
                  közleménnyel egypár órát még nem tudtak várni. Az egész különben a Tükörben is ki volt már szedve.</p>
               <p>Hidegh Aladár úrék ott sétálgattak már a kis dombos fenyvesben. Rögös Máté úr kis
                  köpcös, tagba szakadt, veres hajú ember volt, nagy, kidülledt szemekkel, merészen
                  előreigyekvő potrohhal. Fél magyar, fél német ruha ékesítette a kevély, nagy
                  tartású írót. Egy hosszú virginia kék füstjével játszott. Alig méltatta egy
                  oldalpillanatra a polgármestert.</p>
               <p>A békéltető felhívás minden eredmény nélkül hangzott el.</p>
               <p>Sáfrán úr kimérte a distanciát; Hidegh és Petrás úr elővette a pisztolyokat.</p>
               <p>- Kijelentem, uraim - szólt nyers teli hangon az alezredes -, hogy az itt levő lap
                  (és felmutatta a Harc reggeli számát) megcáfolása okáért
                  is, semmiféle pisztolyt nem fogadok el, csak amiket magammal hoztam. Tessék
                  választani a kihívott úrnak, az elsőség őt illeti, hanem azokkal a sonkákkal -
                  mutatott a Sáfrán-féle pisztolyokra.</p>
               <p>- Uram - pattantak fel Rögösék -, ez sértés!</p>
               <p>- No, nem is táncolni jöttem, hanem becsületes munkát végezni. Ha ezt bevégeztük:
                  állok elébe, akinek baja van velem, vagy lesz. Most tettre, uraim. Tessék
                  választani.</p>
               <p>Rögös úr alázattal közeledett az alezredes felé, és kijelentette, hogy pusztán
                  azon okért, mert a Harc ízetlenségből egy hitvány tréfát
                  engedett meg magának, kész elfogadni a békejobbot, annyival is inkább, mert lövés
                  esetén nem tudna tekintettel lenni egy családapa nagy család­jára. Jelentse ki a
                  polgármester úr, hogy a sértő szavaiban élő személyekre nem célozott, és...</p>
               <p>- Ha el nem foglalja ön, uram, a helyét - toppantott az alezredes úr - hát itt,
                  mint a kutyát lelövöm.</p>
               <p>Éles és tompa, bús és gúnyos ah! ah! töltötte be a
                  léget.</p>
               <p>- Számolunk, találkozunk - hebegé Rögös úr, tántorgó léptekkel követvén segédeit -
                  ...az ezredes... ezért...</p>
               <p>- Szívesen, csak most munkára!</p>
               <p>Pisztolyt töltöttek, és pisztolyt választottak.</p>
               <p>Három golyóváltás.</p>
               <p>- Uraim!</p>
               <p>Pár másodperc, és egy mély, kínos hörgés döbbentette meg az urakat.</p>
               <p>Rögös Máté úr vérében hevert, jobb vállperecét törte össze a golyó.</p>
               <p>Petrás alezredes úr melegen, eltitkolhatatlan megelégedéssel szorította meg a
                  polgármester kezét.</p>
               <p>A sebesültet kocsira tették, s a városligeti kis fenyves élőjelekkel
                  dementírozhatta a Harc nyilat­kozatát és
                  párbajközleményeit.</p>
               <p>Másnap, sőt, az élelmesebb lapocskák még aznap délután, hasábokon dicsőítették -
                  mert a győzőt, még ha se ingünk, se gallérunk is, magasztalni szokás - a pompás
                  lövőt, Tarczali Tamást. Hírek keringtek róla, hogy egy nagy ellenzéki napilapot
                  fog szerkeszteni még a nyár folytán, a fővárosban, más verziók szerint meg a
                  miniszterelnök, kinek tanulótársa volt, a vár­hegyi főispánsággal kínálta volna
                  meg, sőt, a Tükör egyenesen a gyönge igazságügyminiszter
                  európai színvonalon álló utódját akarja benne látni, éspedig a közeljövőben.</p>
               <p>E lapok mind megmentek Várhegyre, s e lapokat Bethlehem József, Mihályfi Domokos,
                  Vörös Károly, István bácsi, a főjegyző, Buzás, a derék jó Buzás, s legfőképp a
                  mélyen szerető belső barát, Bokros úr telegramszerű sebességgel vitték meg a
                  betegen fekvő polgármester­nének.</p>
               <p> </p>
            </div>
            <div type="chapter">
               <head>XVI</head>
               <p>- De a leghíresebb párbajozó írót, akinek talán már harminc párbaja is volt!</p>
               <p>- És akitől a miniszterek is rettegtek - Rögöst?</p>
               <p>- Kit az új képviselők bálványoztak, én magam is kezet csókoltam...</p>
               <p>- A polgárság, nevenapján zászlókkal, koszorúkkal szokta fölkeresni.</p>
               <p>- És hozzá gyáván viselte magát, a farkas megtalálta oroszlánját.</p>
               <p>- Könyörgött, mint a beteg kutya, összezsugorodott. De jó ez! Tanult.</p>
               <p>- Ah! - a szemtelen, s ez hordta oly fenn az üres fejét!</p>
               <p>- Egy vidéki obskurus ember tette tönkre, aki, azt mondják, a földobott krajcárt a
                  vállán át lelövi. És soha nem hibáz...</p>
               <p>- Nagyszerű! Egy székely, aki faágyúkat önt.</p>
               <p>Ezekből a megjegyzésekből nem egy leszivárgott Várhegyre. A szegény bőr és csont
                  sovány Keszegh tanár úr, ki mióta saját vagyonát már eluraskodta, időről időre más
                  tehetős pénz­ember vagy ambiciózus polgár nyakán él, már négyszer, ötször is
                  bekopogtatott a polgár­mester - nehéz, hogy cikkezni fog Tarczaliról, és adatokat
                  kér. Adatokat, adatokat asszonyom (és borokat és ételeket az éhes, szegény Keszegh
                  tanár úrnak, uraim)!</p>
               <p>Senki se hitte volna, hogy a Tarcali napja még egyszer felsüssön. És ehol, hogy
                  süt, hogy nem lehet kiállani a fényét, melegét. Tűrhetetlen!</p>
               <p>Czilley Béla úr - és azt hiszem, igen jogosan - kivette a fővárosi sajtó
                  illetéktelen kezéből a tollat, egy fennkölt cikkben adott kifejezést mély
                  változhatatlan tiszteletének a lovagias férfi, Tarczali Tamás kitűnő hazánkfia és
                  városunk ritka jelességű polgármestere iránt.</p>
               <p>E cikket először postán, aztán személyesen szolgáltatta át a szeretett
                  embernek.</p>
               <p>- Kedves öregem - simult hízelgő, szürke szemeivel Czilley úr Tarczali úrhoz a
                  polgármesteri irodában -, semmi köszönet, te tudod, hogy én egyenes ember vagyok,
                  de azt is, hogy jellemed előtt mindig meghajoltam. Nem tagadom, újabban volt
                  köztünk bizonyos spannung, de ez csak pár tárgyra vonatkozhatott. Reménylem itt is
                  lesz alkalmam kimutatni, hogy mi sem korlátolt abban, hogy felfogásodat kövessem
                  úgy az erdő, mint a vendéglátás meritumában.</p>
               <p>- Én, barátom, mindig városom javát kerestem...</p>
               <p>- De én is.</p>
               <p>- Jogait védtem...</p>
               <p>- Abban engem is megtartasz.</p>
               <p>- Ha nem tudtam mindig elfogadhatóvá tenni nézetemet, a többség előtt készséggel
                  meghaj­lottam én is.</p>
               <p>- Kérlek, szabad átadnom e levelet, bátyám írta Pestről. Pár sora rád
                  vonatkozik.</p>
               <p>Nem, nem pár sora vonatkozott Tarczalira - az egész levél. Hízelgés, védekezés,
                  magasztalás, a lapok véleményének csinos összegezése volt a tartalmas négy sűrű
                  oldal. Oda téve a végére: személyesen többet. A levél
                  olvasása alatt betolta kövér fejét és hasát az örmény doktor is.</p>
               <p>Félig tátva volt a piros szája és mosolygott, mint a buta és gonosz embernél
                  szokott ez lenni, ki szeretné, ha becsületes embernek tartanák, de ezt maga is
                  alig meri reményleni.</p>
               <p>- Hát... hát - mindig ezzel kezdett mindent -, hogy volt az az izé?</p>
               <p>És levágta magát a hivatalos kanapéra, egy csomó szépen elhelyezett aktára.</p>
               <p>- Mondja csak, polgármester úr, mi áll abból, amit a Harc
                  mond, a Szemle, az Őr, a Minden­áron kormányra, s amit a kolozsvári lapok írnak?</p>
               <p>- Mit írnak?</p>
               <p>- Hiszen maga is tudja, hogy le akar mondani a polgármesterségről, egy nagy
                  napilapot szer­keszt kormánypárti programmal a minisztérium támogatása mellett, a
                  legjobb írók társasá­gában? Az, hallja, nem lenne rossz. Onnan egy Sprung, mint
                  Béla szokta mondani - és...</p>
               <p>- Egy Katzensprung - mormogá a Várhegy szerkesztője törött,
                  fekete fogain át.</p>
               <p>- Bizony, polgármester úr, egy kis Katzensprung a miniszteri tanácsosságra...</p>
               <p>- Néha följebb - hangoztatá a leghódolóbb mosollyal Béla, a szerkesztő.</p>
               <p>- Igen, te, Béla, csak egy kis vidéki lap szerkesztője vagy...</p>
               <p>- Kérem, kérem...</p>
               <p>- No, igen, és mégis tanárságot és pompás szubvenciót kaptál, és kilátást a
                  legújabb egyetem­nél filozófiai tanszékre. Ezt a bárótól tudom.</p>
               <p>- Én meg nem tudom - nyújtózkodott Czilley úr, mint a drága vizsla, kevélyen és
                  utálatosan.</p>
               <p>A doktor szája megint nyitva volt és mosolygott. Akarta kérdezni, hát a
                  főispánság, de idáig már - mivel a főispán nagy pátronusa vala - nem mert menni.
                  Pedig ő is kezdett hinni ebben a dologban.</p>
               <p>Jöttek a bizottságok főrendezői, és jelentették, hogy a vidéki és városi vegyes
                  bizottságok száztagú bizottsággá akarnak egyesülni, és fölkérik a tekintetes
                  polgármester urat, hogy a testületnek állana élére. Okvetlen csak is ő állana
                  élére.</p>
               <p>- Nagyon helyes - erősíté a doktor és Czilley úr elismeréssel.</p>
               <p>Mind két úr fölkelt, átölelte, egyik innen, másik onnan a polgármestert, hogy a
                  legszebb, leg­bizodalmasabb helyzetben lássa a nép a főbb szereplőket.</p>
               <p>- Kik vannak a listában? - kérdé a doktor úr.</p>
               <p>A névsor pompásan volt kiállítva, a legügyesebb tapintatossággal. Vidék, város
                  teljes méltányos arányban. Nők, férfiak.</p>
               <p>- Ki állította össze?</p>
               <p>Egyik bizottsági rendező a szerkesztő úrra mutatott.</p>
               <p>Bírák, katonák, kereskedők, iparosok, diákok, minden tekintet nélkül korra,
                  vallásra, nemzeti­ségre és politikai pártra.</p>
               <p>Igen, a vidék még mindig kész, nagy és nemes, engesztelő egyesülésekre, de oly
                  egyén vezetése alatt, kire büszke tud lenni.</p>
               <p>Ilyen volt most Tarczali Tamás polgármester úr - a leendő napilap szerkesztője
                  vagy az új főispán vagy amit a jobb és népesebb kocsmákban lehet hallani:
                  igazságügyminiszter.</p>
               <p>Jó a nép, mindig fölötte jó a nép, tiszta és romolhatatlan!</p>
               <p>De Tarczali Tamás urat is (mint még annyi magasabb gondolkozású lelket az emberi
                  nem történetében) most kezdte elfogni az a mély csömör, úgy az egyesek, mint az
                  egyetemleges nép iránt; az a betegségnél lehangolóbb megvetés, mely vakká,
                  sántává, erőfogyottá teszi néhány nap lefolyása alatt a legépebb embert. Piros
                  színét kiszívja, derült mosolyát tüskévé teszi, szavait méregbe mártja, ételtől,
                  italtól elveszi kedvét, s arra a végzetes keresztútra viszi, melynél ha jobbra, ha
                  balra tart - egy az eredmény: az őrültek háza vagy a legszánandóbb bukás.</p>
               <p>Milyen jó volna ilyenkor, ha a tántorgó áldozat szívébe hirtelen bele tudná magát
                  lopni egy ügyes, okos, agyafúrt gazember! Ülne odabent az a kormányra, s vezetné a
                  bővizű hajót, annyiak kincsével, szeretetével, hódolatával, készséggel nyújtott,
                  gyermekes bizodalmával - az olyan férfiú. Ezrek meg ezrek áldanák; a nép reá
                  ragasztaná életében a csillagot, holta után emléket állítana neki - a csillagokig.
                  Özvegyének részvét-iratokat nyújtana át a társadalom minden osztálya, elnyerné
                  legnagyobb gazember létére, a feddhetetlen nevet; a leguzsorásabb létére az
                  áldozatkész hazafi címét; a legerkölcstelenebb cudar élet mellett a jók, szelídek
                  forró emlegetését. Azt mondanák róla: korszakot alkotott, dicső művet emelt, és
                  századok nem szülnek olyat egyhamar, aminő az a nagy ember volt - holott
                  ugyanakkor odahaza mindenki bevallaná magában, felesége vagy gyermekei: ó, be
                  istentelen egy szörny vala.</p>
               <p>Hanem azért nem ez a szó, az a másik menne át a történelem igazságos kezébe.</p>
               <p>De én nem beszélhettem Tarczali Tamás úrral, én csak a történetét írom!</p>
               <p>A polgármester úr azonnal, amint a tisztviselők távoztak irodájából, átkérette a
                  rendőrfőnök urat.</p>
               <p>- Kérlek, édes Domonkos - szólt Tarczali tompa, szenvtelen hangon, a szeretettől,
                  hódolattól, hálától átmelegedett vigyorgó rendőrfőnökhöz, ki megnyílt, csillogó
                  szemeivel majd lenyelte a magasra hivatott polgármestert -, vennéd át ennek a
                  száztagú bizottságnak az elnökletét.</p>
               <p>- De hiszen, bátyám (ó, milyen régóta nem merte kimondani ezt a szót).</p>
               <p>- Tégedet jobban talál.</p>
               <p>- A polgárság nem fogja megengedni. Erre a posztra csak egyetlenegy ember
                  alkalmas, és az a polgármester. Ezzel a névvel győzünk, mint győztünk mindeddig, s
                  oly fényes ünnepélyt sikerülend rendeznünk, hogy Kolozsvár megpukkad mérgében.</p>
               <p>- Mindent megteszek én is, de a bizottság élére nem állok.</p>
               <p>- Értem: a párbaj miatt.</p>
               <p>- Nem.</p>
               <p>- Egyébiránt parancsolja, bátyám. Óhajtása is parancs előttem, bár itt igen gyenge
                  vagyok.</p>
               <p>Jólesett Tarczali úrnak, hogy megsértett szívének elégtételt szerezhetett.</p>
               <p>A gyűlésekben mindig ellene voltak, leszavazták, most őt akarnák feltolni a
                  rendezői székbe, mert némi dicséretek és kombinációk hangzanak róla a lapokban.
                  Nem, nem. Kárát nem akarja a városnak soha, de labda sem lesz, amelyikkel
                  játszódjanak.</p>
               <p>Kettős érzéssel hódolt, a sértett büszkeségnek, mely bosszúvágyóbb, mint a
                  legkacérabb nő; s az eltagadhatatlanul fejlődő mámornak, mely a jövő tündöklő
                  képeivel dőlt szívére, forró agyára.</p>
               <p>Egy kopott, őszes agglegény topogott be valami írással.</p>
               <p>- Mi az, levéltárnok úr?</p>
               <p>A levéltárnok úr a polgármester úr elé tette az írást alázatosan, s azzal a
                  bizodalmassággal, melyre a hosszú életkor s a becsületesen végzett munka
                  feljogosítja olykor az alantasabb hivataltársat is, szólt:</p>
               <p>- A tekintetes polgármester úr a rendőrfőnöknek adta az elnökséget?</p>
               <p>- Hol?</p>
               <p>- Az ünnepélyek rendezésében. Ezt is neki adta?</p>
               <p>- Neki adtam, levéltárnok úr. Nem tettem talán rosszul? Ugye?</p>
               <p>- Hm, hm! persze... A régi polgármester mindent magának tartott. Úr is volt.</p>
               <p>És hajtogatta magát az öregember. Fogytig úr vala - mormogá.</p>
               <p>- Erősen kár volt - hajlongott a levéltárnok, s szisszentett a fogaival.</p>
               <p>- Miért? - mosolygott a polgármester úr hivataltársa aggodalmán.</p>
               <p>- Erősen magához szoktatja a népet Domonkos úr. Igenis igyekszik.</p>
               <p>- S van abban kár?</p>
               <p>- Van, könyörgöm alássan. A dalárdának is ő az elnöke; a tűzoltóknak is ő a
                  főnöke; az ipar­egyletnek is a napokban ő lett a fejévé; sok fej sok foggal jár,
                  és minden fog rágni akar valamit. Különben nem szóltam, csak azt akartam mondani,
                  hogy most már néhány napok óta igazán fáin szép idő jár. Jöhetnek a tudósok
                  bátran. Készen vagyunk.</p>
               <p>Az öreg legény, mint a hullám kihajlongott, kilebegett.</p>
               <p>- Csak úgy lehet az ember fogytig úr - kiáltott vissza -, ha mindent a kezében
                  tart, az utolsó szögecskét is, mert úgy jár mint... Biz úgy! Istálom, aztán nem
                  szóltam!</p>
               <p>- Nem, nem, Rózsa Pál úr - nyugtatá meg a polgármester nevetve.</p>
               <p>Mihályfi Domonkos úr pedig, az ifjú, erélyes rendőrfőnök, behívta az alkapitányt,
                  éles rikácsoló hangon - mintha a tűzoltó-sor előtte állana - odakiáltotta
                  hozzá:</p>
               <p>- Ha a pokolból is, a Csiki Pista revolverje megkerüljön. Vágatni kell azt a
                  fiákerost. Ej! - suhintott egy jót a kezével.</p>
               <p>- Úgy lesz - pödörgeté gúnyosan bajuszát az alkapitány, aki tudott valamit.</p>
               <p>- Nekem millió dolgot adott megint a polgármester. Igen - haha -, hej - érezteti
                  velünk a hatalmát. Most megteszem. Az írókért. De...</p>
               <p>Bevágta magát az ingyen bérkocsiba, hajtatott fel Bethlehem Jóskához, s ott jó,
                  könnyű farkas­szőrű bor és borszéki borvíz mellett, több meghitt érdek- és
                  elvtársa jelenlétében kinyilatkoztatta, hogy az öreg lemondásának és távozásának
                  igen el is jött az ideje. Menjen! Majd bead neki a párbaj.</p>
               <p>- Szerkeszthet lapot. Röhögték. A párbaj elviszi, leteszik, becsukják...</p>
               <p>- De barátom - mozgatá tagadólagosan fejét a kibékült gyógyszerész.</p>
               <p>- Mit, főispán? Soha! Hohó! Egyébiránt nem bánom, ha miniszternek megy is, csak
                  innen - minél előbb! Rest, mindent a nyakamba varrna. Miért? Tartozom én neki
                  valamivel? Semmivel sem tartozom! Ej!</p>
               <p>- Semmivel - hangoztatták többen.</p>
               <p>- Ha valamit tett érettem, ezerszeresén ledolgoztatta. Most is, rendezzem a
                  termeket, intéz­kedjem a vendéglősökkel, fogadjam meg a cigányokat, járjam el a
                  szállások ügyét, fogadjam - mert bizonyosan, amilyen rest, azt is én kapom -
                  fogadjam az írókat. Barátom, ez a pohár már csordultig van. Ej!</p>
               <p>Csakugyan csordultig is volt a pohara, és látszott, hogy nagy megerőltetésébe
                  kerülhet kiüríteni. De kiürítette. Oly szép volt!</p>
               <p>A nép mindenütt Domit is látta, a Domi úr ifjúságtól piros arcáját, kedves kis
                  szakállát, pörge bajuszát, nyájas, mély kalaplevételeit. Ma az ifjúsági körben
                  elnökölt, és gyújtott lángra hazafias beszédeivel egy csomó szegény asztalost,
                  lakatost és csizmadiasegédet; holnap a dalárda gyűlésén vonta magához a
                  felmagasztosult szíveket; majd a tűzoltói gyakorlatokon ragyogtatta fényes, fehér
                  lószőrös sisakját és tehetségeit. Mindenütt hévvel, vidáman, ifjúi könnyűséggel;
                  repülve, szállva, suhanva, hogy nőt, mint férfit gyönyörbe ringasson. Ah!</p>
               <p>- Domi! - rázta egy jó lelkű, kövér mészáros hatalmas tenyereit. - Te...</p>
               <p>- Szervusz! Bruder, szervusz.</p>
               <p>- Ah, lelkem! - mosolygott felé valamely magas ház erkélyéről egy öreges gazdag
                  úri­menyecs­ke, a legjobb indulattal.</p>
               <p>Domonkos úr mindent észrevett, és mindent föl is használt.</p>
               <p>- Ez a mi emberünk: a nép embere. Ilyen kéne sok! - magyarázták a piacon.</p>
               <p>- Mi? Erdélyben sincs több ilyen! - erősíté büszkén számos polgártárs.</p>
               <p>A boltokban pedig tudták, hogy fülig adós.</p>
               <p>A vendéglőkben, hogy smucig.</p>
               <p>A pénzes emberek, hogy rossz fizető.</p>
               <p>A hivataltársak, hogy a legmegvesztegethetőbb.</p>
               <p>A rossz nők, hogy korcs életű.</p>
               <p>S az egész város, hogy egy kimondhatatlanul kedves, szép, okos, népszerű, egy-egy
                  csókolni való ember. Az irigység is megvallotta. Meg!</p>
               <p>Elégedetten, sőt többet kell mondanom, régóta érzett jókedvvel ment haza hivatalos
                  teendői után a polgármester úr. Ó, megérzi azt az ember, mikor a nap áldott
                  melegével csak mintegy reá süt, mikor szegény és gazdag egyformán leemeli előtte a
                  süvegét, már jó messziről s minden boltból kitekintenek a vevők, hogy legalább egy
                  tiszteletteljes tekintettel mindenik a közhódolathoz járuljon.</p>
               <p>Hogyne kopogna ilyenkor a csizma keményebben és hangosabban? Kopog. Hogyne
                  moso­lyogna derültebben az ajak? Mosolyog. Hogyne emelkednék duzzadtabban a boldog
                  tüdő a bordák közt? Emelkedik.</p>
               <p>És mégis most, az élet e szép, édes perceiben gondol arra a hazafelé lépegető
                  Tarczali Tamás, hogy lemond hivataláról. Nem bánja, átteszi lakását Pestre, s ha
                  csakugyan úgy jő, egy nagy napilapot szerkeszt. Akkor fogja megmutatni, kije volt
                  ő Várhegynek, mennyire szívén viselte e hálátlan város javát, és mily igaz
                  lélekkel védi ott is, a fővárosban egykori városa jogait.</p>
               <p>Értette az erdőt és számos függőben levő ügyet.</p>
               <p>Ezek a távozási gondolatok nem voltak még megérve lelkében, de érlelődtek; érlelte
                  a közelebbről szenvedett néhány érzékeny vereség.</p>
               <p>Most, még inkább csak játszott e nem kellemetlen kísértő árnyakkal.</p>
               <p>Mint az igazi anya, ki mindenét adja néha háborgó, civódó gyermekeiért, szeretne
                  egyszer meghalni csak néhány órára, hogy a koporsóból láthatná szeretteinek dúlt,
                  könnyes, gyászos orcáját s onnan hallhatná az elösmerő sóhajtásokat és nyögéseket:
                  Tarczali úr is óhajtott belefeküdni a távol főváros virágokkal rakott koporsójába,
                  hogy...</p>
               <p>Ó, a legderekabb államférfi is, aminőnek én kicsiben az igazi, jó polgármestert is
                  szívesen tartom, lesz olykor, benső őszinteségében ily gyermekes érzésű és
                  gondolkozású. Miért? Mert képtelen az ember mindig komoly, nyugodt, higgadt és
                  bölcs lenni, aminő pedig - meg­engedem - eredeti hivatása.</p>
               <p>Még polgármester volt, vidám, boldog, némelyekben máris elégtételt nyert
                  polgármester, s tréfálkozva, s a jövő lajtorjáján észrevétlenül, sőt öntudatlanul
                  is föllebb-föllebb emelkedve lépett hajlékába kedves övéi közé.</p>
               <p>Ha itt meg tudna állani az ember, s ha itt el tudna vetni magától minden
                  boldogságot, mikor még egyszer fölemelte a halandót az a magasból leérő kéz!</p>
               <p>Nos?</p>
               <p>Az asszonyok nagyban készültek az írói ünnepélyekre, néhány szép, kész ruha már ki
                  volt téve az ágyra, asztalra, fogasra, s mennyi volt még munkában. A mamának, a
                  leányoknak, sőt, az elvesztegetett, szegény liszt- és sómérő Halmosnénak is -
                  meglepetésül.</p>
               <p>Mikor ruha készül, akkor minden feleség a legjobb kedélyben van. Lehet beszélni
                  bátran; ellenmondás, éles megjegyzés most nincs, csak jóízű mosoly és hálás
                  tekintet.</p>
               <p>Kedvesen fogadták édesapát, s bármit hozott fel, mindenre helyeslő igen-t, úgy
                  van-t nyert. Aladár egy csomó friss újságot hozott az iskolából, erdélyi és pesti
                  lapokat, melyek telve voltak Várhegy, a dicső, szép kis Várhegy magasztalásával, a
                  szűztiszta székely nép fellengző dicsőítésével; hol hamisítlanok még az erkölcsök;
                  nemesek a szokások; jók az ételek, italok és magasak, még mindig magasak a
                  regényes bércek. A kereszténységben, mint ezt legújabb regényeinkben is gyönyörrel
                  olvashatni, még itt uralkodik a pogányság nemesítő hatása; családok léteznek,
                  melyek a régi harkászok, gyulák és rabonbánok szokásai szerint öltözköd­nek és
                  viselkednek ünnepélyes alkalmakkor. Az ősi primipilusokat és pixidáriusokat még a
                  csizmadia- és varga-utódoknál is föl lehet ösmerni a sajátságos lépéseikben, e
                  félpogány, fél­keresztény regényes mozdulatokban. Ó, Erdély, még mindig egy darab
                  paradicsom a felséges kunok, avarok és ősapák dicső idejéből. És mily szépen
                  szólanak a lapok a derék polgár­mes­terről, a lovagiasság e legújabb mintaképéről.
                  E valódi hősről, a fejedelmek hazájában.</p>
               <p>A fiú hangosan olvassa, a mama elragadtatással nézi a nagy embert; a leányok, kik
                  nem tudják még - és valójában talán egy leány sem tudja - felfogni soha a nagyság
                  becsét: nevetnek és örvendeznek, és ki-kikapják a lapokat fivérök kezeiből.</p>
               <p>Ily idilli jelenetek közt folynak a gyors órák és sebesen tűnő napok, míg a minden
                  várhegyi ember szemében felcsillanó öröm és megegyező barátságos szeretetet
                  hirdeti, hogy az ünnepély reggele felvirradott.</p>
               <p>Egész éjjel járt-kelt a főkapitány, hirdetve, hogy micsoda lelkiösmeretes
                  hivatalnok, saját ujjaival szedte föl itt-ott a szemetet. Meg akart hajolni mélyen
                  a nemzeti irodalom előtt. Máskor minden kapu előtt, főképp a gazdagabb örmények
                  kapui előtt szabadon hevertek a sertések - az egész város egy összevissza hálózott
                  szabad csatornázat.</p>
               <p>Most párosával járnak éjjel-nappal a fegyveres városszolgák, mintha valami
                  országos lopás, gyújtogatás, verekedés volna a küszöbön. Máskor hírmondónak se
                  látna az ember egyet is.</p>
               <p>Mint este a csillagok, ahogy tünedeznek fel egyenként az égen, úgy kezdik a
                  háztetőkből kidugdosni fejöket a kisebb-nagyobb követválasztási zászlók. A céhek
                  sereglenek, a tűzoltók sorakoznak, a tanuló ifjak szélt vesznek a főtéren tanáraik
                  vezetése alatt. A vastag főtanítóné, mélyen kivágott ruhában, kövér, vastag
                  karokkal rendezi a fehér ruhás, felsütött hajú, új cipős és sárga kesztyűs
                  díszleányka-sereget.</p>
               <p>- Már a kenderesi hídnál vannak - terjeszti tekintélyes arccal a városi aljegyző,
                  kinek mindent hivatalosan és biztosan kell tudni. Úgy is csinálja a díszsorok
                  előtt cigarettáját, mint aki ezért a kellemes közlésért elvárja az elismerést
                  mindenfelől.</p>
               <p>- Sokan jönnek-e vajon? - szólítja meg egy vidéki nemesasszony bekötött fejjel, és
                  a kendő felett fészekként fityegő tollas, bokrétás kalappal. - Hozzánk is ki kell
                  jönniök, mert az uramnak jegyző korából még sok régi írásai vannak. És beszélte a
                  papunk, hogy minden régi írást felkutatnak, és minden található cserepet erősen
                  megvizsgálnak, ásatnak, furatnak, mert valahol sok, sok kincsnek kell lenni.
                  Hiszem is, hozza őket a jó Isten.</p>
               <p>- Két-háromszázan - veti oda a szót az aljegyző úr.</p>
               <p>- Hogyan?</p>
               <p>- És fegyveresen - kérdi elragadtatással két öreges kisasszony -, mint a régi
                  honvédek? Ó, milyen világ volt az!</p>
               <p>Erre még az aljegyző úr sem tud szólni. És hivatalos tekintéllyel odább megy, hogy
                  egyik segédtanárnak oda súghassa:</p>
               <p>- Már a ciheresnél vannak, kis rövid félóra múlva bizonyosan látni fogjuk
                  őket.</p>
               <p>Dobog minden szív.</p>
               <p>Ahol, most indul a tanács- és képviselőtestület.</p>
               <p>Kocsikon párosával. Elöl a polgármester díszruhában, vele a főkapitány - mivel
                  több nincs, csak féldíszben, egy zsinóros télikabátban, de ez föl van kokárdázva -
                  és egy új magyar finánctól kölcsönzött kucsmával.</p>
               <p>De úgy is pompás, nyalka legény.</p>
               <p>Utánuk a többiek, s néhány kocsin az elszállásoló bizottság.</p>
               <p>A város végén, két kocsma között négy magas fenyőszál van fölállítva, belőle
                  pompás dísz­kapu, kívül felül rajta: Isten hozott!; belől
                  felül: Áldás, békesség. Számos koszorú és zászlócska és a
                  tetejében, mintha még most is mind a kaput csinálná, holott már egy hete kész: a
                  városi kertész úr, kopasz, vörös fejével és azzal a mindent mást semmibe vevő
                  gyönyörrel, melyet remekének tudata lehelt lelkébe.</p>
               <p>- Hol lesz a beszéd? - kérdik többen a szorongó várakozók közül.</p>
               <p>- Egyik a Róka-csárdánál, a városhatár szélén - válaszolja az aljegyző úr -, a
                  másik éppen itt.</p>
               <p>- Ki tartja?</p>
               <p>- Ott a polgármester, itt dr. Szorítsd László úr az iskolák nevében.</p>
               <p>Lehetett is látni az ősz férfiút, majdnem bokáig érő fekete kabátban, borzasztó
                  nagy, fehér kesztyűkben (hogy ki ne szakadjanak), sárgászöld, ősz bajuszával,
                  okos, kis hátrahajló kígyó­fejével és remegő ajkaival, és a meghatottságtól
                  könnybe merült, apró szemeivel, melyek, tisztán hiszem, mindenek fölött e percben
                  is a királyi tanácsosi okmányt látták.</p>
               <p>Körülötte sorakoznak a tanár urak kopottas, ószabású, fekete német ruhában, mert a
                  magyar megint kiment a divatból, és most lehet reményleni, minthogy igazi magyar
                  kormányunk van: tehát örökre. Csak a szegényebb csizmadiák - a legmagyarabb faj -
                  tartották és őrizték meg a magyar viseletet.</p>
               <p>- Jönnek, itt vannak! - hangzik, messziről verődik egész
                  viharrá a kiáltás, az üdvtombolás a közelben - ahol! Félre, félre! előre, hátra!
                  nem arra, erre! Döfnek, taszigálnak a rendtartó urak.</p>
               <p>Két vén, kurta professzor előrébb vonszolja dr. Szorítsd László urat, ki mintha
                  biztos halál elé menne, most egyszer igazán megfeledkezik a királyi
                  tanácsosságról, és csak mondókája kezdő igéit kaparássza ujjaival lelkében.</p>
               <p>Czilley Béla szerkesztő úr, ki az érkezőkkel jött, hirtelen az aggastyán háta
                  mögött terem és biztatja:</p>
               <p>- Csak pár szót most, László bácsi, a többit estére. Igen, persze, pár szót egy
                  dupla főgondnok, és sok minden fő. Lehető is ez?</p>
               <p>Valóban haragos tekintettel is utasítja e tanácsot vissza az ősz férfiú.</p>
               <p>Megállnak az írók, költők, művészek, tudósok pápaszemekkel és pápaszemek nélkül,
                  porosan, kacéran, komolyan, hidegen, forrón - bámultatva.</p>
               <p>- Jézus! Mennyi gyerekember köztük - morog egy tudákos városi írnok, aki vidéki
                  leveleket írogat. - Ez mind tudós meg író lenne?</p>
               <p>A Párizs Egylet főelnöke, egy vörös, vaskos orrú ember, úgy az ötven és hatvan
                  között - méltó­ságos állást foglal.</p>
               <p>A háta mögött már egy kis mozgó asztalkán, egy pofaszakállas, kurta legény,
                  kezében irónnal és ajkain vigyorgással, várja, hogy írjon.
                  No.</p>
               <p>- Csak röviden beszélne a vén Szorítsd - suttogják több helyt -, kiállhatatlan egy
                  hiú vénember.</p>
               <p>- És ha tudna valamit, de borzasztó vastag fejű. Halljuk...</p>
               <p>“Nagyméltóságú és méltóságos Tudományos Egyesület!</p>
               <p>S hazánk nagy férfia, mélyen tisztelt Elnök úr!</p>
               <p>Üdv, üdv, üdv - háromszor üdv a tudomány fölkent bajnokainak, kik lejöttek bérces
                  hazánkba terjeszteni a kultúrát. Hozta Isten, hozta Isten...”</p>
               <p>- Ennyi elég is volna - mormogják többen, kik jól ösmerték az öreg dr. Szorítsd úr
                  árkusos beszédeit, melyeket a professzor uraknak, ifjúságnak, tanácsnak, egyháznak
                  és számos egyletek bizottságainak évenként tartani szokott.</p>
               <p>- Éljen, éljen - rivalgják, tombolják az írók, művészek, írónők és művésznők.</p>
               <p>- Az ott, az a magas, kövér ember, kurta, nyírott, fekete szakállával, nyilván az
                  a Pál lesz - kérdé szomszédjától egy tanító-féle úr -, az arcképéről mindjárt
                  ráösmertem.</p>
               <p>- De hol a főispán? Nem látom. Megint megugrott. Fukar is, cudar is. Neki a nemzet
                  nem nemzet, hazai tudomány, költészet előtte nevetség.</p>
               <p>- Halljuk - követelik sokan a jobbak közül.</p>
               <p>- Mit hallanók, hiszen kijön a Várhegyben utolsó betűig,
                  onnan is elég bolond lesz, aki elolvassa. Olvassuk meg, mennyien lehetnek a
                  tudósok. - Gyönyörű szám!</p>
               <p>- Négy-ötszázra lehet tenni a számukat. Barátom, annyi nagy írója, művésze, mint a
                  magyar­nak van, nem hiszem, hogy a franciának is lenne. Hol állottunk a Kazinczy,
                  Kölcsey, Vörösmarty, de még a Petőfi korában is. Hej, hol!</p>
               <p>- No, csak mindig igaz volt, hogy a magyar nem hagyja magát.</p>
               <p>- Halljuk, ki beszél? - törtetnek előrébb többen, kik mindent akarnának
                  hallani.</p>
               <p>- Még mindig az öreg Szorítsd nyöszörög - zsörtölődik a sánta doktor, csupa
                  irigységből. Nem hiszem, hogy valami új elnökséget nem lát a levegőben.</p>
               <p>- Barátom, az öreg nem bolond ember. Minden elnökséggel csak fontosabbá teszi a
                  személyét, s a fiainak szerez nagy protekciót. A Samukája, meglátják, várhegyi
                  követ lesz még.</p>
               <p>Egetverő éljenzés tört ki, ami mutatta, hogy az öreg dr. Szorítsd bevégezte
                  beszédét, és felel rá a tudósok elnöke.</p>
               <p>“Tisztelt uraim és hölgyeim!</p>
               <p>A mohamedán nem halhat meg nyugodtan addig, míg Mekkát nem látta. A magyar írónak,
                  költőnek, tudósnak Mekkája a regényes, bérces isteni Erdély...”</p>
               <p>- Éljen, éljen - ah, be szép! Éljen, éljen - zúgá a tömeg ittasan.</p>
               <p>“Ezt jöttünk, uraim szívünkből üdvözölni, szent porát megcsókolni.”</p>
               <p>Éljen, éljen - éljennn...</p>
               <p>Éljen, éljen - harsogta minden ajak.</p>
               <p>- Hát aztán mit csinálnak ezek most itt ennyien, a nagy munkaidőben? - kiáltja egy
                  törpe ács, a sok hatalmas szál ember közt válogatva.</p>
               <p> </p>
            </div>
         </div>
         <div type="group">
            <head>MÁSODIK RÉSZ</head>
            <div type="chapter">
               <head>I</head>
               <p>Isten hozta a tudós urakat!</p>
               <p>Az ügyvéd urak bírókat kértek, s a befolyásosabbakat le is foglalták, az orvos
                  urak pár híres kapacitást fajukból, a tanár urak a jelesebb kartársakból
                  válogattak, főképp a pestiekből, hová és kikhez annak idején gyermekeikkel maguk
                  is esetleg bekopogtathatnak. A más rendű hivatalnokok is szoros szemle alá vették
                  a vándorló múzsákat.</p>
               <p>A kereskedők egy-egy rokon után néztek, ha talán kaptak.</p>
               <p>Az egyház és főiskola átengedte kiüresített tantermeit.</p>
               <p>- Éljen, éljen! - hangzott ezalatt föl s alá az utcákon.</p>
               <p>A nép szíve csordultig telt örömmel, s ennek nem tudott ellenállani.</p>
               <p>Dr. Szorítsd László úr felette boldog volt, mert megérkezett a híres országos
                  himnusz-szavaló és ódaköltő, Czilley. Ezer csókkal fogadta a lánglelkű költőt, az
                  ezeregyediket akkorra tarto­gatta, mikor a királyi tanácsosság meglesz. - Czilley
                  Béla is kapott pár fiatal vezérköltőt, akik által magát a legközelebbi
                  választásoknál a magyar akadémiába is ajánltassa.</p>
               <p>Ez a legkevesebb, amit a barátságos ellátásért egy székely költő várhat és
                  nyerhet.</p>
               <p>A főispán úr ablakaiban le voltak eresztve a vitorlavászon függönyök, mint mindig,
                  ha nem grófot vagy valami miniszteri küldöttet várnak. Csak egy lyukon kandikált
                  ki a fekete szakács és mellőle egy olyanforma kócos hajú öregember, mint a
                  méltóságos főispán úr.</p>
               <p>A tudósok elnöke a báró úrhoz szállt, kivel Pesten ösmerkedett meg.</p>
               <p>Csigadomby úr, Lívia és pár ifjú zsurnaliszta Tarczali úr kedves vendége lett.
                  Lívia nem tudott betelni e kis székely házzal.</p>
               <p>Öröm, zaj, hegedűszó, tűzoltó-trombita és kocsik dübörgése töltötte be a várost.
                  Mindenki kedves akart lenni és igen jó, hogy menjen el a vendégszerető város híre
                  messzire, vigyék meg a szegény magyarországiak övéiknek, hogy láttak egyszer
                  igazán egy kis jó világot, látták, milyen a nyájasság, fáinság, és hogy egy ilyen
                  ökölnyi kis városban is, amekkora Várhegy, Szegedhez, Debrecenhez, Kecskeméthez
                  képest, milyen tisztességes vendéglői szobát lehet kapni - naponként egypár rossz
                  forintért.</p>
               <p>Vörös úr és István bácsi is örvendhettek. Lejött Pardi János úr feleségestül pár
                  jó barátjával, be is szállásolta magát a derék céhmesterhez.</p>
               <p>Kijelentették, hogy nagyszerűen fognak inni. S azt gondolták, ennek fog csak
                  igazán örven­deni még a bátyámuram, de, hanem - nem örvendett, azt morogta, hogy
                  himlős volt az egész ház.</p>
               <p>- Így mi is himlősek voltunk, bátyó - kacagott egy ragyavert kórista tudós. - Úgy
                  hát követ a kőhöz. Csak legyen bor, jó erdélyi bor, és borszéki borvíz. Hoztunk
                  szép új nótákat. Fel­vesszük a házát, kedves bátyám. Vagy egy hétig itt mulatunk,
                  aztán be Gyergyóba.</p>
               <p>István bácsi őszinte, egyenes ember volt, és bevallotta lelkében, hogy nem bánná,
                  ha a Gyergyó felé való utazás minél előbb megeshetnék. Sohasem szerette a sok
                  alkalmatlan embert. Most még, akikért Pesten úgy törte magát, a szép magyarországi
                  nótákat is elengedte volna.</p>
               <p>Vörös Károly úr - kéretlenül is kapott írókat, művészeket. Hámossy László úr, a
                  híres Olvasótár szerkesztője két jeles munkatársával csak
                  úgy lépett be a csinos Vörös-féle portára, mint édes tulajdonába. Vörösnét s a
                  leányait atyafiságos csókokban részeltette, és szerencsés­nek vallotta magát, hogy
                  ím beválthatta Pesten kedves Károly barátjának tett ígéretét.</p>
               <p>- Gyönyörű szép kis várostok van, fiam - mondá bizodalmasan Hámossy úr -, a főpiac
                  külö­nösen impozáns. Lefestetem, kőre rajzoltatom. Itt a festőm, én megírom hozzá
                  a szöveget, és itt Ormós Géza a pártfogástok mellett egy csomó megrendelőt
                  melegiben gyűjt is reá.</p>
               <p>A festő egy kopott zubbonyos, kopasz, sárga ember, bemutatta magát.</p>
               <p>- Fischer Pál táj- és genre-festő... és, és... szobafestő is esetleg.</p>
               <p>- De a legjelesebbek közül - jegyzé meg Hámossy úr. - Ajánlhatom.</p>
               <p>- Ormós Géza vagyok - hajlongott elegánsan a lombos, szőke hajú, csupa inggallér
                  és mandzsetta legényke -, költő és műfordító.</p>
               <p>- De nagyszerű, második Czilley. Mindent fordít: regényt, verset, drámát, eposzt,
                  esztétikát, matézist, históriát - csak jól megfizessék. Olyan keze van, mint a
                  villám és aranyos. Német, francia, angol, arab, török, kínai. Ez a divat; most a
                  magyar irodalom csak az olyat tartja vala­minek, aki műfordító. Tökéletes igaza is
                  van. Rég így kellett volna.</p>
               <p>Egy csomó zöld, kék, lilaszín, sárga, vörös, kockázott kisebb-nagyobb, egész
                  félölig menő előfizetési, felhívási, értesítő, tudósító ívet nyújtott át a
                  vendéglősének és a fehér kötényes, bormérő kisasszonykáknak, azzal a
                  megjegyzéssel, hogy még szebbek is jönnek.</p>
               <p>De ha valahol, a polgármesteréknél volt világ.</p>
               <p>Tarczaliné - ezt meg kell adni, kitűnő gazdaasszony volt, és nagyban értette, hogy
                  kell a vendéget ellátni. Sokszor fájt is a szívének, hogy férje annyira
                  idegenkedik a nagyobb társaságtól, holott ha lehet valamiben igazi élvezet, hát
                  akkor a szívélyes barátságban csak.</p>
               <p>Tarczaliné úgy érezte: itt az idő, hogy előálljon, ezt megköveteli férje állása, a
                  mostani is, hát még ami jövendő; megköveteli a két növekedő leány szerencséje és
                  az a kitüntető kegyesség, amellyel a tudósok férjét már Pesten fölékesítették. A
                  szomorúbb napokban, mikor férjét a Bethlehem-féle emberek annyira megcsalták: egy
                  húr pendült meg a jó anya szívében titkon, melyről soha senkinek se szólt: hogy
                  hátha elmennének innen máshova lakni, más hivatalba... Hova? mibe? Nem habozott
                  ilyenkor bevallani a jó nő, hogy ő számít arra az emlegetett főispánságra.</p>
               <p>Itt az idő - gondolá - megtudni mindent, és éppen ezektől a nagy tudós uraktól,
                  kik bizonyosan odafönt a minisztereknél igen sokat tehetnek. Meglátja ő, mit lehet
                  tenni, és mi van azokban a régóta hirdetett és írt újságokban?</p>
               <p>Örömmel gondolt hatalmas eszközeire: a jó sültekre, borokra, tésztákra,
                  befőttekre, eltett almákra, és ezekhez vette még természetes józan eszét, világos
                  látását, ami eddig soha meg nem csalta.</p>
               <p>Tagadhatatlanul, megfizethetetlen segítségére volt mindezekben - értve a
                  vendégeskedést - a jó Bokros úr, aki ismét a régi lett, bizodalmas barát, férjének
                  legőszintébb védője, magaszta­lója, ellenségeinek ócsárlója, s a borok kitűnő
                  kezelője. Bokros úr úgy is viselte magát, hogy kifogástalanul; későn, korán a
                  háznál és kéznél volt.</p>
               <p>Ó, valóban megfizethetetlen egy ilyen belső ember.</p>
               <p>Bokros úr egészen bezárhatta a saját kamaráját, pincéjét, csűrét, mert itt
                  Tarczaliéknál reggeltől estig el volt foglalva: de be is zárta a leghatalmasabb
                  lakatokkal. Pőrére vetkőzött, s mint egy lelkes udvarbíró, úgy intézkedett,
                  működött a vendégek körül. Végre maga is majd­nem azt gondolta, hogy ezek az urak
                  és asszonyságok - bizony pedig napról napra többen kezdtek lenni - egészen az ő
                  tulajdon kosztján, borán volnának.</p>
               <p>Tarczali úrnak régi barátai mind megjöttek: Bethlehemék, Mihályfiék, a tanácsos
                  urak. Az előkelőbb és szóvivőbb polgárok úgy jártak-keltek szeretett pártfőnökük
                  hajlékában, mintha a legcsekélyebb szakadás se lett volna közöttük. Büszkék voltak
                  reá, és ezt a Tarczali-féle igen sikerült ebédeken és népes vacsorákon hatalmas
                  székely pohárköszöntőkben ki is fejezték.</p>
               <p>Az egylet elnöke, a tisztes öreg Kabay Pál, egy alkalommal külön vette és karon
                  fogta Tarczalit, s kivitte a kertbe - kémsétára.</p>
               <p>- Te itt, öregem, e felséges hegyek közt nagyon jól vagy - kezdé a költői
                  lendületű társalgást jó szemerjai dohány mellett.</p>
               <p>- Talán...</p>
               <p>- Nono, nem kell szerénykedni. A nép rajong érted, azt mindenből látom. Boraid
                  pompásak, barátom, Pesten egy pohár jó bort, tiszta, hamisítatlan bort aranyért
                  sem kapna az ember. Levegőtök csupa balzsam. Csupa egészség vagytok, barátom,
                  mindnyájan - ez a fő. Ah én! látod, de a költői emóciók megölik a testet. Olvastad
                  közelebbi ditirambjaimat? Nagyszerűen nyilatkozott róluk a pesti zsurnalisztika.
                  Ennek ötletéből - azt gondoltam, pajtás, hogyha nős volnék, nem bánom, megülném a
                  huszonöt éves házassági jubileumomat.</p>
               <p>- Előre is gratuláltam volna, ha...</p>
               <p>- Köszönöm, forrón köszönöm. Ugyanekkorra gondoltam összes műveim kiadását is,
                  két, vastag kötet költeményt, hollandi legfinomabb merített papíron hatvan-hetven
                  példányt legjobb barátim számára számozottan, sajátkezűleg beírt és még sehol meg
                  nem jelent verseimmel, a legpazarabb díszkötésben. Természetesen egy példányt
                  neked is küldök. Úgy veszem észre, ezek a székelyek nem fölötte mód lelkesednek a
                  könyvekért. Éljenezni eléggé éljeneznek, abban nincs hiány, de szöknek minden
                  művészeti célú megrendelésektől. Mit gondolsz, hány előfizetőt lehetne itt s a
                  vidéken - összes műveimre - halászni?</p>
               <p>Tarczali úgy tett, mintha nem hallaná.</p>
               <p>S Kabay úr átnyújtott egy csomag nagy díszű előfizetési ívet.</p>
               <p>- Megjegyzem: a nők tehetnek itt igen sokat, kedves, szép, angyali leányaid. -
                  Tudod, én naiv, ártatlan leánykákra számítok. Nos - ó! - a filagóriában Csigadomby
                  Líviájával. Barátom nekem távoznom kell. Észrevettek. Igaz, hogy áll a Gábor
                  követsége?</p>
               <p>Jóízű nevetés szárnyain suhant el Kabay úr a szőlőlugasok közt.</p>
               <p>- Hát az a vén gvardián mit hazudott annyit? - szólt messziről, finom szivarja
                  füstjén át a másik vén gavallér, szürke fürteit művészien illesztgetve magas, okos
                  homlokára.</p>
               <p>Lívia szemérmesen bontakozott ki - a már kétségkívül jegyese, de még nem férje -
                  karjai közül.</p>
               <p>A magas, nyúlánk, rendkívül kecses termetű hölgy szinte gyermekleánynak látszott,
                  ha bájos mosolyáról és félénk, ártatlan magatartásáról kellett volna fölvenni
                  éveit. De ama néhány hab­vonalú redő, mely a sok festéket, mérges szépítő porokat
                  hirdette s az a pár erős vonás, mely a finom keskeny ajkak szögletein húzódott alá
                  - kíméletlenül beszélt a harmincon túli virágkorról.</p>
               <p>Párosával - mint ezt a legtisztább szerelem mutatja - lépett ki a filagóriából a
                  két boldog művész a jó Tarczali bácsi elé.</p>
               <p>Mindketten átölelték a polgármestert, mintha apjuk lett volna. Mely embert ne
                  villanyozna föl egy szép ifjú hölgy ölelése és kedves nyájaskodása ezen a komor,
                  barátságtalan világon?</p>
               <p>Tarczali úr - ami csak városára lehetett előnyös - megfrissült, örvendetesen
                  megvidámodott.</p>
               <p>Reggel volt még az idő; harmatos a fű, levél, virág; áthatóbb, balzsamosabb a lég,
                  kékebb, tisztább a magas mennyboltozat.</p>
               <p>Csigadomby úr nem volt féltékeny egy családapával szemközt, kinek nagy leányai
                  vannak már: örömest engedte, hogy Lívia pár percig egyedül lehessen a
                  polgármesterrel. Valami rózsákat nézegetett, melyek kezdtek kövér bimbókba
                  szökni.</p>
               <p>- Maga, édes Tarczali - tekintett föl Lívia mély átható szemeivel a polgármesterre
                  (a tegezést a féltékeny és műveletlen polgármesterné iránti tekintetből elhagyta),
                  és szorította meg gyön­géden karját -, ugyan mondja csak, hogy élhet ily
                  bosszantóan fád emberek légkörében? Én meghalnék itt. Ezek a maga hivataltársai -
                  édes istenem? Szörnyű együgyű emberek, és magát megennék irigységükben. Azt
                  mondják, maga lakott Pesten sokáig. Igen?</p>
               <p>- Ifjú koromban.</p>
               <p>- Foglalkozott az irodalommal, színműveket írt?</p>
               <p>- Jogász koromban írtam egy vígjátékot.</p>
               <p>- S adták?</p>
               <p>- Néhány évig.</p>
               <p>- Mi volt címe?</p>
               <p>- “Egy nagyúri hölgy falun”...</p>
               <p>- Ah, hisz ez nagyon pompás. Nem lehetne nekem ebben a darabban lépnem föl itt
                  maguknál? Egy nap alatt betanulom.</p>
               <p>- Ha nem találja rossznak, nagyságod?</p>
               <p>- Megvan önnél?</p>
               <p>- Valahol meglesz irataim között.</p>
               <p>Hogyne lenne meg egy színműíró műve, mikor kérik? Az volna csak különös. S mikor
                  egy bájos, ifjú, pesti művésznő kéri...</p>
               <p>Ah, most mindennek háttérbe kellett szorulnia. Minden egyéb tárgynak vége
                  lett.</p>
               <p>Tarczali fölhányta régi iratcsomóit, segített neki nője, segítettek leányai, s a
                  “Nagyúri hölgy” szerencsére megkerült.</p>
               <p>Csak egy felvonásból állott a darab, és fölötte gyönge művecske volt az ötvenes
                  évekből, le Líviának e percben valóságos tőkepénz. Mit fog mondani a város, ha
                  megtudja, hogy pol­gár­mestere író? És hogy fog tódulni a színházba? Hátha még - s
                  egy terv fordult meg Lívia szép fejében -, ha ezt az embert a saját darabjában fel
                  is léptetném? Fel kell léptetnem mindenáron.</p>
               <p> </p>
            </div>
            <div type="chapter">
               <head>II</head>
               <p>Bizottságok.</p>
               <p>Történelmi bizottság, összekötve régészettel és genealógiával.</p>
               <p>Költészeti bizottság: dalok, balladák, régi könyvek és falusi írók, költők,
                  levelezők.</p>
               <p>Természettudományi bizottság: orvosok, gyógyszerészek, tanárok.</p>
               <p>Nyelvészeti bizottság: szavak, gyökök, ragok. A céhek fejei.</p>
               <p>Matematikai bizottság: pénzintézetek, uzsorások, semmiből meggazdagodott emberek
                  beható tanulmányozása - nemzetgazdászati tekintetből - a legnagyobb adósok
                  kalauzolása mellett. Ah, mennyi bizottság!</p>
               <p>Írók, költők, tudósok, polgárok, parasztok testvéri magas egyenlőségben - a
                  szellem világá­ban!</p>
               <p>Mily szívet emelő a Tarczaliék barátságos, vidám háza.</p>
               <p>A pesti vagy bécsi vasúti indulóháznál nem szegi, keresztezi, vágja egymást
                  keresztül-kasul több vonal, mint ahány bizottságfő, alfiók- és mellékbizottság
                  útja itt egybe találkozik. Min­den terv innen száll ki a közönség nemesítésére,
                  kulturális szórakoztatására. Díszfelolvasás, szavalatokkal, énekkel, vonós és
                  rézhangszerekkel; színműi előadás az előpróbákkal; a nagy bál programja mind, mind
                  e szellemi központból sugárzanak ki.</p>
               <p>Ez nekem úgy tetszik, és lehet, hogy ezt Várhegy városában többen is észrevették.
                  Tarczali Tamás úr hivatalos teendőit (igaz, a napok is szörnyű izgatottak)
                  lanyhábban végzi, mint kellene. Talán a város java teszi, de mégis felette sokat
                  ül otthon, hogy darabja betanításánál jelen legyen. Gizella leánya is játszik egy
                  szende, falusi, ártatlan leánykát - és Líviának s az egész művészi körnek hathatós
                  buzdítására, esdeklő kérésére ő maga fogja játszani a falusi szolgabírót - saját
                  darabjában. Nem állhatott ellen.</p>
               <p>- Hát ez ellenezte az írók idejövetelét? - suttogá gúnyos megjegyzésekkel a
                  rendőrfőnök úr, aki kész lett volna már annálfogva is, hogy sokkal fiatalabb, a
                  szolgabírót játszani. - Játszatja a maga darabját; vén ember létére ölelkezik
                  saját leánya előtt egy színésznővel. Illik ez?</p>
               <p>- Csúf dolog - hangzik többeknek ajkairól.</p>
               <p>- De hisz az előadás fele jövedelmét a polgármester a városi szegények javára
                  kötötte ki.</p>
               <p>Kellett volna mégis, hogy a szállongó, sértő hírekből valamit legalább Tarczali úr
                  vagy nagyon is óvatos, gyanakodó felesége meghalljon, és idejekorán figyelembe
                  vegyen.</p>
               <p>Mit tesz ahelyett a jó nő?</p>
               <p>Egy nap számtalanszor is megöleli, megcsókolja férjét, akit ismét nagyon bámul
                  mint költőt, kit az egész tudós gyülekezet nem győz eléggé szeretni.</p>
               <p>Ó, minő öröm is: férjem darabját játsszák.</p>
               <p>Minő édes büszkeség: leányom is játszik.</p>
               <p>Minő szerencse: az egész világ, a tudós kis világ csak minket keres.</p>
               <p>Tarczaliné azalatt, míg férje körül udvaroltak; megszaporította a főzőnőket,
                  egybegyűjtötte a legjobb polgárnékat, akik lakodalmi konyhákon szoktak
                  jeleskedni.</p>
               <p>- Ó, édes istenem - fohászkodott fel néha-néha ama felséges pohárköszöntők után,
                  melyekben férjét, őt magát és családját dicsőítették az írók és művészek -, csak
                  ebből az irigy fészekből kiszabadulhassunk. Soha, még csak álmomban se gondolok
                  reá.</p>
               <p>És mentül általánosabb lett az irántuk nyilvánuló tisztelet és szeretet, annál
                  égőbb lett lelkében a vágy, hogy ez emberszóló, irigy, barátságtalan Várhegyből
                  menekülhessenek.</p>
               <p>Emlegették is az írók: teneked, Tamás, Pesten volna helyed. Emlegették a
                  színészek: Nagysád! Gizella kisasszony egy lángész, egy második Rachel. Ily fényes
                  tehetségnek Pesten a helye, a nemzet és világ tagjai között.</p>
               <p>Meg kell adnom: Tarczaliné leányára nézve más, falusiasabb felfogással volt. Csak
                  egy jó férjet kért számára, egy díszes, magas állású, derék ifjút, amilyen Pesten
                  bizonyosan van száz meg száz is, nem úgy mint itt, hol legnagyobb leányát egy (ó,
                  nagyon restellte) kis kereske­dőcskének vesztegette oda.</p>
               <p>Nagyon jó néven vette a felette mód megvidámodott Tarczaliné, hogy férje mennyit
                  letett hidegségéből, mily derült ő is, mint az írók, s mily élénk, mint a
                  művészek.</p>
               <p>Én is abban vagyok: mást nem akart elérni, mint jól betanulni szerepét, vigyázni
                  mindenre a legutolsó pontocskáig, hogy a játék összevágólag menjen.</p>
               <p>Sápadtan lépett be a mindig szerény ember a művésznő tanulószobájába, mert érezte,
                  hogy egy családapának, polgármesternek nem itt a helye, de ott vetette meg
                  szilárd, férfias gon­dolatát, hogy ha rá engedte magát beszéltetni e játékra, hát
                  akkor teljes sikerrel feleljen is meg a várakozásoknak. Úgy játszott, oly hévvel,
                  mint egy valóságos falusi szolgabíró, aki nem enged­heti, hogy egy nagyúri hölgy
                  előtt nevetség tárgya legyen.</p>
               <p>- Ó, te angyali démon - ragadta karjaiba Csigadomby úr Tarczali ünnepélyes és
                  mégis oly eset­len távozta után a szép művésznőt -, mondd, mit csinálsz ezzel az
                  együgyű szerencsétlennel? Én itt a másik szobában nem tudom magam tartóztatni,
                  hogy óriási kacagásban ki ne törjek.</p>
               <p>- Lassan, lassan, kedves barátom, ezek nagyon jó emberek, meg kell őket
                  becsülnünk, és maga még nem követ, nem is miniszteri tanácsos és egyetemi tanár
                  sem, pedig valamelyiknek kell lennie.</p>
               <p>- Nekem? Egyetemi tanárnak? Hát nem tudja, hogy én semmit se tudok, csak magát,
                  isteni Líviám, imádni?</p>
               <p>- Szép - borult az öreges ember mellére a gyönyörű ifjú hölgy -, én akarom, hogy
                  maga egyetemi tanár legyen, erre határozott ígéretet kell bírnom a
                  minisztertől.</p>
               <p>- De hát ezzel a tuskóval itt mégis messzebbre ment.</p>
               <p>- Ő igen nemes, komoly férfi, csak biztos ígéretét kell vennünk a követségre, s a
                  többit bízza reám.</p>
               <p>- Hallotta, hogy ezek a boldogtalanok Pestre akarnak jönni lakni?</p>
               <p>- Én mondtam, mert tudtam, hogy úgysem jönnek.</p>
               <p>- És ha jönnek?</p>
               <p>- Pest elég lesz nekik és nekünk is.</p>
               <p>- Nem, nem. Ott mit csinálnának ők?</p>
               <p>- Félt, barátom? Szégyellje magát.</p>
               <p>- Nem, de itt ezt az embert szeretik, itt valami, ott? - ah, ma mondom meg neki,
                  hogy efféle chimérákkal ne töltse idejét.</p>
               <p>- Ön semmit se fog mondani.</p>
               <p>És felszökött a művésznő - mintha ezt a jelenetet is játszaná.</p>
               <p>- Én sajnálom ezt az embert.</p>
               <p>- Ne érzelegjen. Én is voltam lépcső, ki sajnált engem? De nem célom itt életrajzi
                  adatokat nyújtani önnek. Örvendjen, ha lépcsőt talál.</p>
               <p>- És Tarczali lépcső?</p>
               <p>- Az.</p>
               <p>- Magának vagy nekem?</p>
               <p>- Mindkettőnknek.</p>
               <p> </p>
            </div>
            <div type="chapter">
               <head>III</head>
               <p>Sok jó ismerősünket nem láttuk, éspedig mióta! - holott a főteher az ő vállaikon
                  nyugodott. Bethlehem József ügyvéd úr, Mihályfi Domonkos főkapitány úr, dr.
                  Szorítsd László úr, a négyszeres-ötszörös elnök, a leendő királyi tanácsos,
                  Czilley Béla úr, a Várhegy szerkesztője s a helyi gimnázium
                  egyik jelessége; a nagy Czilley Károly úr, a költő, ki megy Brassóba, nagy
                  leleplezésre dicskölteményt olvasni fel és babérokat gyűjteni számos koszorúihoz;
                  a derék, kövér lelkész, Sörös úr, imponáló orrhangjával és a sovány Mózes lelkész
                  úr, aki csak egypár percre jelenhetett meg, de máris fontos dolgokat ígért; a
                  költők, tudósok, írók, művészek, dalár­dák, egyletek; s a majd kicsattanó, piros
                  képű örmény-doktor mekegéseivel, s Vanília, a bájos tárcásznő és érdektársai a
                  vidéki írónők, vidéki levelezőink - mint a bányászok a mélyben, a beláthatatlan
                  űrben, saját kis lámpájukkal világolva maguknak - kérdheti, mert kétségkívül
                  kérdezheti is a jóindulatú olvasó: hol vannak?</p>
               <p>Örvendek, hogy a becses érdeklődést mutató, meleg kérdést hallhatom.</p>
               <p>Velük vagyok, mindenütt velük vagyok, egy percre sem vesztettem el őket szem
                  elől.</p>
               <p>Asztalomon fekszik az összes Párizs Egylet alkalmi lapja három formátumban,
                  úgymint dísz, díszebb és legdíszebb alakban jeles cikkekkel, versekkel, rajzokkal,
                  kérdésekkel, magasztalá­sokkal, bókokkal - azonban, habár sokan azt tartják az
                  ünnepély fénypontjának: a valódi fénypont nem ez, korántsem ez, hanem fog lenni a
                  mai napon, a színi előadás után, a város díszkertjében tartandó nagy polgári és
                  katonai bankett.</p>
               <p>Fél hétre jár az idő, rögtön kezdődni fog a színielőadás.</p>
               <p>Robognak a kocsik, tódul a nép, úgy a nagy vendégsereg, mint a polgárság.</p>
               <p>Felséges az idő, a legszebb tavaszi est.</p>
               <p>Kik soha egy krajcárt ki nem adtak volna színházra, most veszekesznek egy kis
                  arasznyi helyért.</p>
               <p>Csokros ifjak, kik között vén, kopasz agglegények is szerepelnek, igyekeznek
                  fönntartani a rendet, ha kellene itt valakinek a rend. És éppen most? A nőegylet
                  öreg, kifésült, kifestett, ki­bokrétázott vezérhölgyei is meztelen karokkal -
                  mintha veszedelmes harcra készülnének - elfoglalták rendfenntartó oldal- és
                  sarokszögleteiket. Az ő bájos mosolyaikban kell meg­ütközni minden derekabb férfi
                  és ifjú szemsugarainak.</p>
               <p>- Úgy járok föllebb-alább - susogja egy csomó fiatal legénykének egy
                  felvirágozott, kövér hölgy - mint a nyüst. Nem látták az uramat? Nincs itt János
                  Laciné?</p>
               <p>Bizony az ő férje egy kis professzornéval most is a cukrász háta mögött
                  suttog.</p>
               <p>- Úgy járok itt, mint a nyüst - súg oda két elvirágzott, öreg kisasszonynak, kik
                  igazán már csak a színdarabot várnák - mondják csak, nem látták Károlyt?...</p>
               <p>Ó, istenem, két agg kisasszony! Hogy látna az egy házas férjet, és miért látná,
                  mikor csak a férjes nők joga lekötni egy-egy szabadonc, életvidor férjet?</p>
               <p>Mosolyognak, mellette azonban mégis úgy tetszik, a cukrász felé néznek.</p>
               <p>- Úgy járok itt, mint a nyüst - borul majdnem a kövér pap mellére a szegény
                  rendfenntartó hölgy -, nem látta a tiszteletes úr Károlyt vagy János Lacinét?</p>
               <p>- Nem láttam, de látom bájos nagysádat, igazán lelkesen működik. Mit mond ahhoz,
                  hogy a polgármester...</p>
               <p>- Engem is fel akartak szólítani, hogy játsszam - vág vissza a nyüstös hölgy -, de
                  tata nem hagyta.</p>
               <p>- Ah, mégis botrány... és a leánya is...</p>
               <p>- Ah, mégis botrány... nagy botrány...</p>
               <p>- Ah, mégis skandalum...</p>
               <p>- Ez mégis sok...</p>
               <p>- Szemtelenség...</p>
               <p>- Cudarság...</p>
               <p>- A polgármesteri szék lealacsonyítása... Mi? De az.</p>
               <p>- Viszonyban van Líviával...</p>
               <p>- De a felesége tűri? Példátlan!</p>
               <p>- Én a szemeit ásnám ki az ilyen férjnek...</p>
               <p>- Ah, ah! jeh! jeh! - suhan mint a láng, és árad mint a víz a sok megjegyzés innen
                  is, onnan is.</p>
               <p>Gyönyörű közönség, borzasztó tömeg.</p>
               <p>Csengetés hallatszik, a függöny felgördül.</p>
               <p>A polgármester úr ül egy karszéken, oly bús arccal, mintha tudná, hogy ennek a
                  művészi gyönyörnek aligha jól meg nem adja az árát.</p>
               <p>Taps, taps, óriási taps. Azok is, kik döfölték: kendőiket lobogtatják - mialatt
                  belebeg a tündéri, szép, nagyvilági hölgy, a bájos Lívia.</p>
               <p>Koszorúk röpülnek, virágok hullanak, üdvözlő versek szóratnak - míg egy alkalmas
                  jelenet közben kiválik a színfalak mögül egy fekete sereg hódoló arccal, kemény,
                  fehér nyakken­dő­vel, és fehér és sárga díszkesztyűkkel.</p>
               <p>Czilley Béla úr a szónok. Hosszúkás, csontos fejét átszellemülten féloldalra
                  hajtja, és egy tálcát táncoltat remegve, és rajta egy díszes gyűrűt, tárcát,
                  melyből szerényen valami bankó kandikál ki, tudtul adva, hogy bentebb többecske is
                  vagyon.</p>
               <p>“Hazánk ünnepelt, dicső művésznője!</p>
               <p>Mélyen tisztelt Nagysád!</p>
               <p>Midőn Várhegy és a székelység lángoló tisztelete részemre juttatta a szerencsét,
                  hogy egy lángeszű művésznő előtt csekélységem legyen a szószóló, jól tudtam, hogy
                  városunk életében ez hosszú idők óta a legmagasztosabb pont. Dicsőíteni a
                  művészetét, hódolattal venni körül a művészet fölkent papjait és papnéit, egy
                  szívdobbanásban és egy kiáltásban adni hangot a meghatott közönség - igen - igen
                  köréből, kebeléből: csak nagy kultúrnemzetek ténye. Ide sorakozunk mi is ma.</p>
               <p>Csekélység ez, nagy tehetségeidhez, lánglelkedhez mérve, melynek fénye túlhat az
                  Alpokon, felér a Davalaghiri csúcsáig, de amint egyik nagy költőnk mondja: mindegy az áldozat, akár kicsiny, akár nagy, ha mindene az
                     áldozónak - és »Él magyar, áll Buda még!«”</p>
               <p>- Éljen, éljen! - ordítozák, harsogtaták, suttogák, sziszegék, sóhajták, kinek
                  ahogy adták az istenek.</p>
               <p>Fölemelő, megható volt nézni, amint Lívia égre vetette nagy szemeit - majd egy
                  lopva tett pillantással megmérlegelte az adománynak csakugyan csekély értékét -,
                  és hebegve, bár jól tudott volna beszélni, és dadogva, mert így szokás még Pesten
                  is - ejté ki e szavakat: - Ó, köszönöm, köszönöm. Nagy és felséges a székely nép,
                  örök betűkkel írom szívembe nevedet. “Csak nem fajult el még a székely vér. Minden
                  kis csöppje aranyakat ér...”</p>
               <p>Hogy mosolyogtak össze a jó barátok, rokonok, testvérek, a családok lelkesült
                  tagjai, hogy éledt dr. Szorítsd László úr s mily közel látta a pillanatot, mikor
                  királyi tanácsos lesz, hogy sírt a polgármesterné, s érezte magát kárpótolva
                  minden szenvedéseiért, hogy rengett a kis deszka­bódé a tapsoktól, hogy törekedett
                  Mihályfi Domonkos úr is észrevétetni magát, hogy itt minden az ő akaratából
                  történhetett csak.</p>
               <p>Nagy, nagy volt a hatás. Eltagadhatlanul szertelen.</p>
               <p>A kolozsvári vendégeket ette a méreg.</p>
               <p>Egyik professzor, aki majdnem tökéletes hasonmása volt Czilley Béla úrnak, csak
                  durvább veretben, kevesebb foggal, de annál öblösebb torokkal, odasúgta az egyik
                  papnak:</p>
               <p>- Snassz. Egészen minket utánoznak.</p>
               <p>- Nem vetted észre? - vigyorgott, ugrott, szökött egy kis sovány emberke - az én
                  beszédemet mondta el az ipse, amit Prielle Kornéliának tartottam.
                  Abbszszólute!</p>
               <p>- Nagyszerűen lerántjuk őket.</p>
               <p>Jutott taps mindenkinek bőven.</p>
               <p>Hármasával jelentek meg a főbb szereplők, kézenfogva egymást: Livius középen,
                  balról Gizella, jobbról Tarczali polgármester úr.</p>
               <p>- De jól játszott Tarczali - közlé megjegyzését a főkapitány Csigadomby úrral.</p>
               <p>- Ah, bah! sajnáltam szegényt - hajolt a főszerkesztő a főkapitány füléhez,
                  rendkívül bizo­dalmasan. - Az együgyűségig hiú ember!</p>
               <p>Mily finom tapintat kell oda, hogy az ember jó barátját, annak halálos ellensége
                  előtt ügyesen kigúnyolja!</p>
               <p>Domonkos úr hálásan szorította meg a főszerkesztő úr kezét.</p>
               <p>- Hát a leányára mit mond szerkesztő úr? - kérdé Bethlehem József úr, amint mentek
                  kifelé.</p>
               <p>- Egy kis macska. Jól nyávog.</p>
               <p>A legnagyobb szeretettel ölelte át Domonkos úr túlnan a nagytekintélyű Csigadomby
                  Gábor urat. Érezték, hogy az a kitűnő vendég az ő emberük, és hogy az a kitűnő
                  hazafi nagyon tisztán lát mindent.</p>
               <p>Mire a mulatókertbe értek, már a részvényesek nagy része ott volt az asztalok
                  körül.</p>
               <p>Ez volt az a tér - a bankett terme -, ahol mindenki bemutathatta, de törekedett is
                  bemutatni, hogy minő állást foglal el a társadalomban, mekkora befolyása van a
                  város és ország dolgaira, ki ő, és mennyinek tekintsék őt.</p>
               <p>Lívia és még néhány művésznő ott ült az asztalfőn.</p>
               <p>Ott jár-kel a magas állású Czilley úr, karján a sűrű asztalok sikátorain az ősz
                  dr. Szorítsd László okos kis hátravetett kígyófejével. Mint egy kevély galamb,
                  felfújja öreg begyét, s úgy tekint végig a nagy közönségen, mint amelynek tudnia
                  kell, hogy ha ő nincs, hát ez az ünne­pély sincs. Főnöki mosollyal üdvözli a
                  professzorokat, a leányiskola tanítóit (ezeket csak a fele szájával), a húsos,
                  termetes egyházi képviselőket, mint alattvalóit; Madár Dénest, a vén oláh
                  fináncból lett kurátort, a legtrágárabb és erkölcstelenebb életű vénembert a
                  városban; biztatja a kövér Sörös tiszteletest, hogy nos, itt az alkalom, kitegyen
                  magáért, s az eklézsia becsületéért, verje le a szájas kolozsvári vezérférfiakat:
                  észrevétlenül egy listát nyújt át neki, hogy kikről szóljon okvetetlenül, a
                  szabadon levő fél kezével megérinté útközben a Sovány Mózes tiszteletest, ki a
                  legnagyobb műértelemmel rendezi a borokat, és bontja fel kellemes pattanással a
                  borvizek dugóit: úgy, úgy, édes tiszteletes, forgódjék.</p>
               <p>Dr. Szorítsd úr széles hatásköréből többeket mutatott be, és egyszersmind úgy
                  alkalmazta beszédét mindig, hogy újabb meg újabb adományai felszínre kerüljenek:
                  öt forint itt, húsz forint ott, három, hét, tíz, sőt tetemesebb összeg is, és
                  mindenkor kulturális ügyben - jusson az méltsás úr tudomására.</p>
               <p>Ó, igen, ez öreg férfiú is ács volt, és lépcsőket faragott a régóta áhított
                  királyi tanácsossághoz.</p>
               <p>Alázatosabban lépkedett, nagyobbakat köszönt, vékonyabb hangon beszélt, igen, mert
                  azt hitte, hogy az ajánlásnál ezeket is felhozzák.</p>
               <p>Itt a főispán úr. Megjött, nem a tudósok gyűlésére, nem is hogy a kormányt
                  képviselje, hanem hogy e fő banketten a hivatalos toasztot ő mondja el,
                  fölállással - a hármas toasztot. Mást nem akar.</p>
               <p>A főispán úr is ács, mert lépcsőket farag valamely kitűnő ordóhoz. Itt van,
                  mosolyog, hajlong, kezet nyújt pléhesnek, lakatosnak, az öreg szíjgyártó, félvak
                  Hólyag uramnak, mert azt hiszi, hogy akik itt vannak: mind egytől egyig a tudomány
                  bajnokai, művészek, kultúrmännerek.</p>
               <p>Itt sürög-forog a Várhegy szerkesztője, Czilley Béla úr
                  is.</p>
               <p>Le-leül egy-egy pesti tudós mellé, és nem hagyja el, míg bruderschaftot nem iszik
                  vele.</p>
               <p>Ács ő is: farag utat, hidat valamelyik egyetem felé.</p>
               <p>A tudósok - egy-egy kitűnő társuk munkájára, de kölcsönösen - előfizetőket
                  gyűjtenek, párto­ló­kat, alapítókat toboroznak, osztogatják névjegyeiket és
                  fotográfiáikat; a polgárok élvezik az örömet, hogy kedves városuk ekkora
                  dicsőséget aratott, a dalárdisták alig várják, hogy túl­esse­nek a vacsorán, és
                  legszebb dalaikkal megszerezzék a hírlapok magasztalásait. Csigadomby úr pedig egy
                  kis zárt kört formál a város vezérférfiaival, míg Tarczali, a polgármester, fent a
                  magasban, a főispán mellett, és szemben Líviával átadja szívét a legszebb és
                  legnemesebb álmoknak: tért foglalni Pesten, gyermekeit ott neveltetni, és a
                  hálátlan, mindennap változó városból nem haraggal, de mégis okos emberhez illően,
                  legalkalmasabb időben távozni.</p>
               <p>Csöndesen ő is ácsol, ácsol, és íme - egészen beforgácsolja magát.</p>
               <p>- Tamás - szervusz, szervusz! Tamás! - integet onnan hátulról egy kis őszes,
                  pufakos emberke, mosolygó szemekkel, s a pálinkától, bortól kihevült, vörös
                  arccal.</p>
               <p>Tarczali úr édes elmerüléssel néz éppen arra a pontra, melyet annak a kis integető
                  emberkének vehetni, ki magát is gondolja a szíves figyelem tárgyának, de a
                  polgármester úr igazán nem lát semmit.</p>
               <p>- Szervusz! - áll föl most a pufók emberke, egy tele poharat emelvén magasra.</p>
               <p>Most sincs válasz. Gyorsan kiissza a poharat, kirúgja maga alól a széket, s
                  odaszalad Tarczali úrhoz.</p>
               <p>- Én vagyok - vigyorog jókedvvel a kövér emberke vastag télikabátban, holott mások
                  vékony felöltőben is alig állják a meleget - Bencze János.</p>
               <p>Mélyen elszomorodik Tarczali, mikor látja a régi ismerőst.</p>
               <p>- Már rég föl akartalak keresni, de igen el voltál foglalva, s te most igen nagy
                  úr vagy, Tamás. Istennek hála, én is jól vagyok - s kitárta kabátját, hogy
                  mutassa, hogy mellény is van rajta, és nem is egészen rossz, és valami fekete
                  zsinóron óra is - ha ez igaz. Már öt esztendeje lakunk Pesten. Ugye hogy eltelt az
                  idő? nőm csókoltatja nődet, leányaim a lányaidat üdvözlik. Te Tamás, teremtette!
                  mind férjhez adtam őket. Itt soha még egy szabólegénynek se tudtam volna a nyakára
                  sózni egyiket is. Ott barátom, nagy becse van a leánynak. Ó, ha egyszer
                  szerencsénk lehetne. Nagyszerűen vagyunk. Itt éltem, haltam volna a komisz
                  ügyvédség mellett, jó órában legyen mondva - ohó, de ti jobb bort isztok, egy
                  pohárral szabad, Tamás (s ivott) - te, pompásan élünk. Élet csak ott van, és
                  milyen! Megint inni akart.</p>
               <p>- Kérlek, János, most hagyj magamra, holnap szívesen látunk ebédre.</p>
               <p>- Megteszem, régi barátomnak megteszem.</p>
               <p>Csókra csucsorította a boros száját, s a legverőfényesebb örömmel visszadülöngött
                  helyére.</p>
               <p>Ott elbeszélte, hogy ő és Tarczali a legjobb barátok.</p>
               <p>Nagyobb tisztelettel kezdték venni e rongyos embert, a rongyosabb, ösmeretlenebb
                  áltudósok, művészek, s közelebb tolták hozzá tele poharaikat.</p>
               <p>S János eljöttnek látta az időt, hogy ő is ácsoljon.</p>
               <p>Dolgozott is keményen.</p>
               <p>- Igen, én és Tamás, mi a legjobb barátok vagyunk. - S fölállt, s meghajtotta
                  magát Tamás előtt. Ácsolt János úr, ácsolt, ácsolt, mint a többiek - faragta a
                  lépcsőket.</p>
               <p> </p>
            </div>
            <div type="chapter">
               <head>IV</head>
               <p>Sohasem érezte eddig Tarczali úr, hogy a polgármesteri hivatal teher, hiszen ha
                  keserűsége volt is, a munka űzte el bánatát, édesítette életét, s adott neki erőt,
                  hogy irigyei hálóját keresz­tül­törje, s ím most, mint a rab, úgy szeretett volna
                  szabadulni hivatalos aktáitól - e nehéz láncoktól.</p>
               <p>A tudósok mennek ki Vaníliához, s onnan a havasok közé pisztrángot fogni, oláh
                  táncot látni, s dudát hallani. A fő vezető Lívia. Egész kora reggeltől fogva
                  ablaka alatt gyülekeznek és indulnak a kocsik pántlikás lovakkal, felbokrétázott
                  művészekkel, költőkkel és dicső, szép hölgyekkel. Mint a város első
                  hivatalnokának, neki is ott kellene talán lenni, annál is inkább, mert ő is író
                  félig-meddig, s ha a sors közbe nem vág goromba kezével, nemsokára valóságos író
                  lesz Pesten, a Csigadomby úr lapjának szerkesztője. Mivelhogy Csigadomby úr követ
                  legyen, csak hetek kérdése, s akkor a megállapodás szerént a nagy napi pártlapot ő
                  veendi által.</p>
               <p>Tarczali úr majdnem úgy érezte, mintha ez a szép, nagy, napi pártlap már a kezében
                  volna vezércikkestől, tárcástól, levelestől, összes hatalmas befolyásával. Minek
                  ül akkor ő itt? Az első tanácsosra rábízhatná az ügyeket - teszik azt más
                  polgármesterek is - minek?</p>
               <p>Minek?</p>
               <p>Mert még becsületes ember: látja feleségét és gyermekeit is - igaz, hogy
                  másvalakit is lát már, de még csak lát.</p>
               <p>Minek?</p>
               <p>Mert a kötelesség ott ül mellette, és ezt a leánynál, gyermeknél gyöngébb
                  teremtést, nem akarja kilökni az ajtón.</p>
               <p>Minek?</p>
               <p>Mert azt meg nem tűri, hogy a rendőrfőnök őt a szájába vegye, és minden mészáros,
                  keres­ke­dőlegény pohár boráért odacsapja az asztalra, hogy ehol: ez a ti
                  polgármesteretek, ez hanyag, csavargó ember, akinél én százszorta különb
                  vagyok.</p>
               <p>Minek?</p>
               <p>Ah, de oly nehéz a keze, alig tud egy-egy sort leírni; oly homályos a szeme, hogy
                  a vén város­szolgát is alig látja, aki egy csomó ügydarabot tart elébe; úgy dobog
                  a szíve, s a feje úgy ég, mintha szemtől szembe lesemmirevalózta volna valaki.</p>
               <p>Hol az a valaki, hogy mellen ragadja?</p>
               <p>Most még csak a háta mögött és jó távol.</p>
               <p>Jönnek-mennek az ügyes-bajos emberek, mert ámbár az egész város örömest lenne
                  mulató Párizs Egylet, de a per, veszekedés, rendetlenség, lopás, csalás nem tud
                  nyugodni, s mindenki a polgármester úrhoz fordul, hogy ha ő a város feje, hát
                  mutassa is meg.</p>
               <p>És foly a munka gyorsan, emberségesen.</p>
               <p>Delet harangoztak.</p>
               <p>- Egy úr várakozik idekinn a folyosón, aligha nem Bencze János, aki ezek előtt
                  vagy hét évvel cókostól, mókostól Pestre költözött. Az, aki itt mindenét elette,
                  itta, akinek az a sok rossz leánya volt - magyarázá a vén szolga, azt hívén, hogy
                  a polgármester úr nem is tudja már ki légyen az a Bencze János.</p>
               <p>- Bocsássa be.</p>
               <p>- Szervusz, lelkem Tamás! - ugrik, mint egy vidám, háládatos, vén komondor
                  gazdájára, vagy régi jó emberére a kis pufók őszes ember, nagy, szürke, télies
                  kabátjában, ebben a forró, szép májusi időben. - Ah, be rég voltunk együtt. Hej
                  valamikor sok jó napokat töltöttünk együtt, mikor mint ifjú legény ide kerültél.
                  Persze, akkor én nagyon jól álltam, borom bőven volt, szalonna a kamarában örökké,
                  borvíz, friss hagyma, jó túró - csak nincs párja Erdélynek. Hanem Pesten is meg
                  lehet ám ragadni a szerencsét.</p>
               <p>- Ülj le, János, gyújts rá, ott a szivar, még egypár aktát kell elvégeznem.</p>
               <p>- Akár százat. Te diktáld, írom én. Most is írnok vagyok a városházánál, egyik vőm
                  relációján. Erősen szeretik az írásomat. Pesten csak erdélyi legyen az ember,
                  könnyen boldogul. Igaz, mi összetartunk, nem hagyjuk magunkat. Akadémián,
                  egyetemen, ördögön, poklon minden jó dolog a mi kezünkön megy át. Czilley Károly a
                  legnagyobb poéta, tudod azt? Aztán meg Gara Pali. Sándor is gyönyörűen
                  kapaszkodik. Mindig egy-egy mágnás vagy főpap karján látom.</p>
               <p>- Nono Arany - mormogá mosolyogva Tarczali - talán csak mégis több, mint
                  Czilley?</p>
               <p>- Nem, engem úgyse, nem. Te, bizony nem. Vén ember az már.</p>
               <p>- De Ujlaki Lőrinc...</p>
               <p>- Azt szilánkokba vágta Gara réges-rég. Csak a német meg angol olvassa
                  Ujlakit.</p>
               <p>- Te, ha én felmennék - veti föl tekintetét Tarczali.</p>
               <p>- Hova?</p>
               <p>- Pestre.</p>
               <p>- Minek? Hiszen itt te kisisten vagy. Hogy gondolsz olyat!</p>
               <p>- Mindenki maga tudja a maga dolgát.</p>
               <p>- Az úgy van. Hallom, Mihályfi nagy ellenséged, pedig te juttattad kenyérbe.
                  Bethlehem Jóska is - ó, micsoda hitvány egy gyerek volt - szerepet játszik.
                  Persze, néha a szamarakra is eljő az idő. Annyi az csak. Egy korbács-suhintásodra
                  világgá futnak.</p>
               <p>Ez tetszett Tarczalinak, bár többnek tartotta az említett férfiakat, és
                  nyugodtabban nézett János barátjára.</p>
               <p>Ó, a hízelgés a szenteknek is jólesik talán.</p>
               <p>Csak el kell találni a hangot jól, s mindjárt tisztábban, szebben folyik az ének.
                  Bencze János úr szerencsésen eltalálta.</p>
               <p>Dicsérte Pestet, felkerekedett honfitársait, akik mindenütt a legjobb posztokat
                  foglalták el, minisz­tériumoknál, egyleteknél, iskolákon, vasúton, hajón,
                  szárazon, vízen, még az ország­házában is.</p>
               <p>Tarczali is - bár eredetileg Baranya megyéből származott - e szerencsés emberek
                  közt látta magát. Hisz ő is erdélyi. Aki húsz évig egy helyt lakik: oda való az
                  már csonttal, vérrel.</p>
               <p>Mennyi magas pártfogója lesz egyszerre.</p>
               <p>Dehogynem megy, hogyne menne? Megverné az Isten, ha elvetné a kínálva kínált
                  szerencsét.</p>
               <p>- S drága-e ott a lakás? - kérdi János úrtól útközben.</p>
               <p>- Dehogy drága. Van ott ezer meg ezer, hanem miért kérded?</p>
               <p>János úr valamit kezdett, mint igen okos, szemes ember, gyanítani. Már a
                  banketteken suttog­ták (ó, nem lehet elrejteni semmit), hogy Lívia meg Tarczali
                  jól volnának; a szépasszony rávetette a szemét a férfias, deli termetű
                  polgármesterre, sőt hogy Pestre is tennék - mint erdélyit -, valami magas
                  miniszteriális hivatalba.</p>
               <p>Ki tudja, mi igaz, mi nem - gondolá Bencze úr -, az ördög sohasem alszik. -
                  Fordított egyet gyorsan az állapotokon.</p>
               <p>- Nagyon szép lakások vannak; közelebbről három kúriai bírónak is, kik Erdélyből
                  mentek Pestre, ugyancsak én szereztem lakást. Igen meg voltak elégedve - ha
                  valamikor Isten úgy adná, Tamás, hogy te is a kúriához mennél - adja Isten minél
                  előbb -, parancsolj velem.</p>
               <p>Már az ablakból látta Tarczaliné, hogy ki jön Tamással.</p>
               <p>Annyian jártak mostanában, hívatlanul, bejelentés nélkül is Tarczaliékhoz ebédre,
                  vacsorára, hogy egy bejelentetlen vendég nem tűnhetett föl erősen.</p>
               <p>De egy ily korcs, semmirevaló ember, és a Tamás karján!</p>
               <p>Tarczalinét elfutotta a méreg. Elsápadt és készült, hogy azt az alacsony csavargót
                  egy szóra se méltatja. Meggondolhatná az az ember is (a férj) jobban az
                  efféléket.</p>
               <p>Tarczali úr - ellenkezőleg hitestársával - nagyon nyájasan mutatta be kedves
                  vendégét családjának.</p>
               <p>Bencze János úr - mint az ilyen fráterek szoktak - ámult, bámult, hogy őnagysága
                  mily pom­pás színben van, a leányok mily gyönyörűen felnőttek, de Aladár mekkora
                  ember lett, még szálasabb mint atyja, hogy minden milyen uras, kényelmes itt;
                  látszik, az Isten mindig velük volt.</p>
               <p>A nyomorult ember, bármennyire el tudja is, ha kell, rejteni, takarni
                  nyomorúságát, koldus voltát - egy óvatlan, bús percben, mintha a szél lebbentené
                  föl a sebről a leplet, elárulja valódi helyzetét.</p>
               <p>- Istennek hála, nincs panaszunk - szólt a polgármesterné, a rongyos ember őszinte
                  hangján egy kissé meglágyulva.</p>
               <p>- De nem is lehet. Mekkora szép szobák s milyen világosak, ilyen kellene legalább
                  egy a leányaimnak. Nagyon felséges, finom munkát végeznek, színházakhoz, urakhoz,
                  grófnékhoz. Hm! Öt szoba, három utcai, kettő udvari - de milyen udvar, a
                  Városligetben nem lehet különb. Milyen bútorok! Mi a mieinket mind eladtuk,
                  gondoltuk, ott olcsóbban vehetünk (dehogy azért, János!), sohasem tenném
                  többet.</p>
               <p>- Hogyne? - nevették a lányok a bolond Bencze Jánost.</p>
               <p>És a bolond Bencze Jánosnak egy nagy, csillogó könny gördült ki a szeméből.</p>
               <p>- Mekkora öröm, ha az ember azt mondhatja: ez az én házam! Pesten csak a
                  suszteroknak meg pékeknek van házuk. Aztán a házbér! Olyan, mint mikor a rabot
                  kedden, pénteken vallatják - és bottal.</p>
               <p>Hangosan fölkacagtak a leányok.</p>
               <p>De mindnyájan, és Bokros úr is, ki az ebéd illatára mint házi barát pontosan
                  megérkezett, és a vidám zajba most lépett be.</p>
               <p>János úr ezt a régi barátot megölelgette, ha kevesebb tűzzel is, mint
                  Tarczalit.</p>
               <p>- Hát, te vén? - kérdé Bokros úr barátságosan.</p>
               <p>- Jól vagyok, pompásan, és te? Látom neked nincs mit enned most se, mint régebben.
                  Meg­házasodtál-e már? Most is másokon élődöl? hova smucigoskodol? kinek gyűjtesz?
                  Hagynád bár az én unokáimra.</p>
               <p>- Hát vannak? - fordult e pont felé a jól megdöfött Bokros úr, ki azonban úgy
                  látszott, tréfának vett mindent.</p>
               <p>- Már tizenegy unokám van, minden leányomat férjhez adtam. Nesze, itt egy halotti
                  cédula, egy apatársam most közelebbről halt meg. - Itt minden atyafi föl van
                  írva.</p>
               <p>Kézről kézre járt a lap.</p>
               <p>Tarczaliné kezdett több figyelemmel lenni egy oly apa iránt, ki minden leányát oly
                  idején férjhez tudta adni - és Pesten.</p>
               <p>Boldog napja volt János úrnak.</p>
               <p>Hatalmasan evett, ivott, míg a végén elérzékenyedve nagy hajjal fölállt, hogy
                  erdélyiesen hála-poharat köszöntsön.</p>
               <p>- Az Isten az én legkedvesebb barátomat, Tarczali Tamást, a leendő kúriai bírót,
                  sokáig éltesse - dicső családjával együtt.</p>
               <p>- Éljen, éljen - visszhangozták az egymásba nyíló szép termek.</p>
               <p> </p>
            </div>
            <div type="chapter">
               <head>V</head>
               <p>Nem mondom, hogy nem volt, mert volt egy igen alkalmas pont, ahol a
                  legsikeresebben be­mu­tathattam volna Várhegy és vidéke íróit, és hogy nem tettem,
                  csak szerénységüknek hódoltam. Melyik volt e pont? Az ismerkedési estély.</p>
               <p>Ott kullogtak szegények alázatos, azonban mégis öntudatos orcával a fővárosi
                  notabilitások asztalai körül, tízen, tizenöten, folyvást mosolyogtak, hajlongtak,
                  és egyik a másiktól várta volna a bátor kezdeményezést a bemutatásra.</p>
               <p>Hiába! Akkor még nem volt fejük; vezérek, főnökök voltak mind, egytől egyig.
                  Alapjában büszkék, mint a Kont társai: a harminc nemesek, és elhatározva arra,
                  hogy a zsarnok előtt - a fővárosi írói testület előtt - nem fogják térdeiket
                  meghajtani. Inkább, ha kell, névtelenül, dísztelenül, akadémiai és
                  Kisfaludy-társasági passzus nélkül, elhullanak egytől egyig mint a függetlenség
                  vértanúi.</p>
               <p>Hogyan? de hát vannak Erdélyben - hova csak a medvékre jön a fényes világ, és
                  ünnepelte­tésre egy-egy író -, hát volnának itt írók? Volnának, volnának, éppen
                  úgy, mint Svájcban savoyárdok, akik bemennek Párizsba, s ott élelmességüknél fogva
                  csakhamar akadémikusok, lapszerkesztők, államtitkárok, sőt, miniszterek is
                  lesznek.</p>
               <p>Erdély is jobbadán így van íróival, költőivel.</p>
               <p>De vannak oly szerencsétlenek is, mint mindenütt a földön, kiket falujuk,
                  városkájuk rögéhez köt elszabadulhatatlanul, az ádáz sors!</p>
               <p>Ez ádáz sors martalékai azok, kiknek e szűk kis fejezetet szántam.</p>
               <p>Nagy bátorságot öntött a szerény, de oda kell tennem, egyszersmind büszke
                  apostolok lelkébe az a diadal, melyet Tarczali, az egyszerre csak meteorként
                  feltűnt nagy elme szerzett. Hozzá fordulnak tehát, hogy lenne ő vezérük.</p>
               <p>A polgármester tudta, hogy van Várhegyen egy kiváló férfiú, kire minden elnökség
                  már mintegy szabva van - az öreg dr. Szorítsd László úr - azért is e polcra őt
                  ajánlotta, maga sze­mélyére megelégedvén az alelnökség tisztességével.</p>
               <p>Mert igenis, manapság, ha két diót osztunk is el: szükséges ehhez két elnök,
                  legalább két titkár, pénztárnok, ügyvéd és gazda.</p>
               <p>A hamarosan (bár régóta gomolygó) most itt, minden zaj nélkül egybeverődött kis,
                  titkos, tudós társaság, e két jeles férfiút választotta gyenge lőcseinek
                  támogatójául.</p>
               <p>- Ó, mi szerencsés véletlen! - csapta össze markát igen nagy felindulással az öreg
                  dr. Szorítsd László úr, egy hatalmas lépéssel érezvén már most magát közelebb az
                  álmok legédesebbi­kéhez: a Nagyságos, erdélyiesen: Méltóságos királyi
                  Tanácsossághoz. - De miféle íróegyesület lenne ez? - kiáltott föl a sok
                  élettapasztalással bíró aggastyán. Hisz itt tudós embert nem is képzelek.</p>
               <p>Bár az elfogadással rögtön készen volt, de mégis, tessék-lássék, egy kis
                  gondolkozási időt kért, valójában csak azért, hogy az elfogadási aktus a rokonok
                  és néhány helyt levő, nagyobb hivatalnok jelenléte által minél ünnepélyesebb díszt
                  nyerjen.</p>
               <p>- Édes Károly - szólt az öreg doktor pesti nagy vendégéhez -, mit jegyez meg arra,
                  hogy itt Erdélyben a székely földön írói egyesület teremtődjék?</p>
               <p>- Az eszme merész, majdnem őrültséggel határos, de kivitelét jó felfogás mellett
                  lehetetlennek mégis nem tartom. Első mindenesetre, hogy elnöke legalábbis Gara
                  Pál... vagy... legyen...</p>
               <p>- De hát az olyan jeles író, öcsém?</p>
               <p>- Ah, éppen nem, igenis közönséges poéta, de nagyon praktikus, s egy ilyen
                  társulat nagy bölcsességet kíván. Hanem az a kérdés, mit akar?</p>
               <p>- Az, az - én is azt mondom, de képtelen vagyok elgondolni.</p>
               <p>- Kinek a fejében motoszkált az a bogár? - kacagott fel Czilley úr.</p>
               <p>- Hát került ide valahonnan - azt mondják Pesten is lakott, valami féleszű
                  katolikus pap, ki holmi Aranka együgyű relációkon addig fúrt-faragott, járt-kelt,
                  különben meg kell vallani, beszélni tud, míg egy csomó ábrándozót összeszedett, s
                  azokkal most írói társaságot akar itt fundálni.</p>
               <p>- Veszett bolond dolog! S kik a társai innen Várhegyről? Szörnyű érdekes, méltó
                  egy Csiky Gergely tollára, de talán magam dolgozom ki felsőbb vígjátéknak, amihez
                  Csiky éppen nem ért. Mondja csak. Ej, ezt szeretem, a kétszáz aranyra jó tárgy.
                  Garával megcsináljuk.</p>
               <p>- De engem ne vegyen bele, Károly - szólt majdnem elsápadva az öreg dr.
                  Szorítsd.</p>
               <p>- Nem, nem - nevetett jókedvvel Czilley úr.</p>
               <p>- Egyik tag a vén Keszeg, ki vidéki leveleket ír, s mindenkit megénekel egy kis jó
                  ebédért, vagy leránt néhány forintért. Nagy literátornak tartja magát, s kiadott
                  füzetkéit örökösen a belső zsebében hordozza.</p>
               <p>- Jó alak, mintha látnám, valódi vidéki típus.</p>
               <p>- Az öreg Juon kancellista, egy kis, száraz, kopasz emberke, becsületes ember, de
                  szörnyű szerencsétlen. Valamikor a kancellisták prézese volt, s most szüntelen
                  arról fantáziál, hogy neki elnöknek vagy kúriai bírónak kellene lennie, holott
                  semmit sem tanul, és az egész világot rágja, amiért ő ma is csak írnok. Gazdag
                  feleségének jóformán mindenét elette. Különben nagyon becsületes, jó nép. Azt
                  mondja, bosszút áll a társadalmon. Temérdek verset ír. Kétszer gyógyítottam nagy
                  betegségből, de igazán jobb lett volna, ha csöndesen meghal. Jó ember.</p>
               <p>- Tovább - jegyezgetett Czilley úr, éspedig rögtön kész versekbe.</p>
               <p>- Eredeti Jakab Albert is. Megyei hivatalnok volt, jó móddal, de rest, kártyás,
                  amellett dics­vágyó. Apja híres ódákat írt a múlt században - ó, nem is apja, még
                  a nagyapja. Most ő ezekkel grasszál.</p>
               <p>- Ez is jeles.</p>
               <p>- Szégyellem, hogy közülünk is, a professzoraim közül is akadtak hívei. Azért is
                  fogadom el az elnökséget, hogy ezeket a szerencsétleneket ráncban tartsam.</p>
               <p>- Kik ezek?</p>
               <p>- Az a különös, hogy a leggyengébbek. Habarcz József, régi okmányokat és vén
                  könyveket gyűjt, s azt hiszi tudós. Néhány pesti historikus egész bolonddá tette.
                  Megy városról városra, bújja a levéltárakat, összeszed minden bolondságot, s
                  teljesen elhanyagolja a dolgait. Jó, most legalább a szemem előtt lesz. Nagy
                  borivó. Azt mondják, azért is jár levéltárazni vidékekre. S mutogatja a hízelgő
                  leveleket, amiket Magyarországról kap. Vannak szép levelei, azokat szortírozza,
                  alfabétumozza, és boldog. S egy kis uzsorával is foglalkozik.</p>
               <p>- Különben szeret jól enni, inni?</p>
               <p>- Másutt.</p>
               <p>- De a fejükről nem beszélt még László bácsi.</p>
               <p>- Minden percben várom őket, most jönnek hozzám küldöttségileg átadni az elnöki
                  meg­választatást. Ahol, jönnek is, a patika előtt...</p>
               <p>Nyolc-kilenc fekete ruhás, középkorú ember ballagott az eszme szentségétől
                  áthatva, dr. Szorítsd László háza felé.</p>
               <p>- Az a vezetőjük - mutatott az öreg doktor egy magas, izmos, vállas papra.</p>
               <p>- Mintha láttam volna valamikor - gondolkozik Czilley úr komor tekintettel.</p>
               <p>- Szörnyű szerencsétlen egy ember, annyit mondhatok. Azt mondják, református volt
                  eredeti­leg, és ott is pap, de mindenkivel összeveszett, senkivel se tudott
                  békében élni, s elöljáróit is szemtől szembe összeszidta. Mondják, tanult ember
                  lett volna pedig. Most itt hányódik a plébánosnál. Sok nyelvet ért, de az ő
                  nyelvét itt senki sem érti. Sokszor az ember szánhatja, sehova se jár, minden szó
                  megsérti, s mindenkin keresztülmegy. Valami nagy cél lebeghetett előtte, nem érte
                  el - ki tudja, hol hibázta el a dolgot? Annyi igaz, hogy ebben a városba kár.
                  Ránézve is jobb volna, ha egy agy- vagy szívguta leszólítaná e nem neki való
                  színpadról. Az ilyen izgága emberek minek élnek?</p>
               <p>- Iszik-e? Most se? - tette hozzá akaratlanul is Czilley úr.</p>
               <p>- Kártyázik-e? Nem?</p>
               <p>- Soha. Hiszen a kártyázás, ivás az embert még szelídítené. Elbizakodott.</p>
               <p>- Van-e barátja? Nincs? Ugye nincs?... Itt sincs? Sehol se lesz!</p>
               <p>- Senki. Ezek is inkább tisztelik, de félnek tőle. Néha oly csendes, mint egy
                  gyermek, alázatos, félénk, óvatos, előzékeny, mintha éppen erőnek erejével ezekben
                  akarná magát gyakorolni, majd egyetlen nem tetsző szóra vagy tekintetre nyers,
                  durva lesz, mint egy paraszt, kíméletlen és minden embert lábbal taposó. Engemet
                  is már több versben megmart.</p>
               <p>Czilley úr lehajtotta fejét, letette az irónt, s mintha valami megborzongatta
                  volna: összébb vonta kabátját. - Szegény, szegény - mormogá.</p>
               <p>Kopogtattak, a küldöttség belépett.</p>
               <p>Korábban találtak jönni, mert a meghívottak még nem jelentek meg, abban a
                  közönséges gyakorlatban, hogy fél órával legalábbis, később kell jönni a
                  tisztesség okáért.</p>
               <p>Elöl állott a vezető. Magas, herkulesi termetű ember, alig annyi őszülő, szőke
                  hajjal, mely vastag tarkóját és széles halántékát valamennyire befolyhatta. Apró,
                  kékes szemei, piros, szelídes, mosolygó, nagyocska szája, kissé kiálló
                  pofacsontjai, széles, boltozatos homloka, majdnem a halántékig nyúló s a végén
                  felkunkorodó szemöldöke, egyenes, de a túl nagy archoz mérve kis szabású oroszos
                  orra, nem azt a benyomást tették a nézőre, aki rokonszenvet gerjeszt. Hozzájárult
                  ehhez a kopott, igen elviselt és mégis tiszta ruha.</p>
               <p>Czilley Károly úr a komor, éles tekintet elől egy percre elkapta fejét.</p>
               <p>- Méltóságos Czilley Károly úr, tisztelendő Késő Pál úr - mutatá be az öreg doktor
                  a két embert egymásnak.</p>
               <p>Késő Pál úr fehér, sárgás arcát élénk pír borította el, de csak egy
                  szempillantásig, hogy még halaványabb színt nyerjen.</p>
               <p>Czilley úr nem pirult el; a szerencsés, boldog ember mindig jobban tud parancsolni
                  magának.</p>
               <p>A küldöttség többi tagja is bemutattatott.</p>
               <p>Dr. Szorítsd László úr, mint rendesen, mikor egy-egy elnökséggel tisztelte és
                  kereste meg az áldott szerencse, most is a legkomolyabb állásba helyezte magát;
                  hátra ütött homlokú kígyó­fejét még hátrább szegte; sátoros, nyitott, tubákos
                  bajuszát mozgatta, mint valamely csápot; egyet-kettőt köhécselt, s belemerült abba
                  a szent érzésbe, melybe mindenkor bele szokott merül­ni, mikor számos és magas
                  érdemeinek tudata különösebben eltöltötte jó sors kegyelte szívét.</p>
               <p>Megírott és betanult beszédecskéjét forgatta (mint a száradó szénát a sovány
                  réten) kopár elméjében. Valami úgy sütött a barázdás homlokára, oly égető fénnyel,
                  hogy ez semmi esetre se lehetett más, mint a királyi tanácsosság. Annak lehet csak
                  oly kellemes verőfénye.</p>
               <p>- Nagyon jól tudom - kezdé Késő Pál úr -, hogy midőn az alakulásban levő, kis
                  írótársaság elnöki tisztének elfogadására kérjük tekintetességedet, nem számos
                  kitüntetéseihez új kitün­tetést, hanem a közügy érdekében fölvett terheihez új
                  terhet jöttünk erős vállaira helyezni. Elfogadja-e?... (Tette inkább szónokilag e
                  kérdést Késő úr.)</p>
               <p>- Elfogadom - dadogá ihletetten dr. Szorítsd úr, mintha esketnék vagy
                  vallatnák.</p>
               <p>Késő Pál úr egy kissé elmosolyodott, amit csak Czilley úr vett észre (Most is a
                  régi gúny s embermegvetés - mondá magában Czilley úr)... - Azt a kötelességet,
                  mely ugyanakkor, midőn semmi világi kitüntetést nem nyújt, ami pedig a fő lenne,
                  kiteszi hordozóját az éretlenek, nyers materialisták gúnyos megjegyzéseinek. Mit
                  akar az az írói kör, mely névtelen, nem híres emberekből mer alakulni, és éppen
                  itt, e távol hegyek között, minden összeköttetési előnyök­től elzárva? Nincsen-e
                  virágzó fővárosunk, fényes tudományos akadémiánk, nem gondos­kodik-e ez
                  kellőképpen az egész ország szellemi táplálékáról? Mi szükség majmolásból, egy
                  olyannemű céhet alkotni, mely homlokán a tudomány művelését hordozza, de majd
                  kebelében a tehetetlenséggel hazudtolja meg e dicső törekvést? Mi szükség e
                  szellem aranyát, ezüstjét keresni és egybegyűjteni Erdélyben, mikor a természet
                  gazdagon ellátta hegyeinket valódi arannyal és ezüsttel? Nem-e ez a fontosabb?</p>
               <p>A tudomány odafönt ferde irányt vett, eredeti termelés helyett puszta
                  fordításokból táplál­kozik, mely kényelmesebb, és a léháknak, kapzsi kezeknek
                  jövedelmezőbb; a szépirodalom, költészet elvesztette fenségét, mert a gyors munka
                  hasonlít a fűzfához, hirtelen hajt, lombot vet, de gyümölcsöt sohasem hoz.</p>
               <p>A mi célunk igaz alapra vinni vissza azt, amit kúfár elmék a maguk hasznára
                  zsákmányoltak ki - és talán ezekkel (társaira mutat) akarjuk visszazökkenteni a
                  kereket? Nem, nem, mi csak a vadoncok vagyunk, értéktelenek magunkban, de jönni
                  fog az ifjabb nemzedék, tiszta tűzzel, az ideál meg nem vesztegetett szentségével,
                  jönni fog haragjával, mely elégesse azt, ami rongy, és megalkossa azt, ami ha
                  durvább, csiszolatlanabb is: de nemzeti, de magyar. El kell jönni a tudomány
                  Petőfijének, az idegen copfok leszaggatójának, a tudomány komoly, teremtő
                  Aranyának.</p>
               <p>És innen jő az el?</p>
               <p>Mit tudom én! De mint a zsidó: én itt is kinyitom ablakomat, karomat, szívemet,
                  várva az igaz magyar tudományosság messiását.</p>
               <p>Mi tisztában vagyunk célunkkal, akar-e bennünket a tekintetes úr támogatni, együtt
                  tartani, bölcsességével vezetni?</p>
               <p>- Igenis - köszönöm - dadogá, majd pattogó, rikácsoló, sok elnöki beszédével
                  egybeszerkesz­tett mondásait az aggastyán, növekedő hévvel, elragadtatva Késő Pál
                  úr lángoló tekintetétől.</p>
               <p> </p>
            </div>
            <div type="chapter">
               <head>VI</head>
               <p>Mindenki kedves akart még egyszer lenni, hogy vendég és vendéglátó a legjobb
                  benyomást tegyék egymás lelkére.</p>
               <p>A fukar István bácsi is megnyitotta kamaráját. Felhívta Pardi úrékat, hogy hát
                  csak elő a legszebb nótáikkal, mert mindétig élt, halt a szép magyar nótákért.
                  Tulajdonképp az volt célja, hogy vigyék el vendégszerető, jó hírét a fővárosba. És
                  hogyha valamelyik fia vagy rokona egykor oda kerülne, hát tudják ezek a részeg
                  komédiások is, hogy mi a kötelesség. Úgy dalolt a vén céhmester, majd felvette az
                  utcát.</p>
               <p>Bethlehem József úr nagy celebrációt tartott a leendő követ Csigadomby úr
                  tiszteletére, ugyanakkor átvett egy hatszáz forintos váltót az előleges
                  kiadásokra, arcképes zászlókra, borokra és így tovább. Mihályfy úr hasonló
                  kedvezményekben részesült - titkon. Czilley Béla úr kiadta nagyszerű
                  magasztalásokkal Lívia életrajzát, hogy odafent Pesten egye a méreg a
                  kollegánékat.</p>
               <p>Dr. Szorítsd László úr az egész professzorátussal, ifjúsággal és minden egyletével
                  aláíratott a Czilley Károly úr jubiláris díszköteteire. Még egyebeket is helyezett
                  kilátásba, hogy a jubileum napján erdélyi küldöttség jelenjen meg Pesten.</p>
               <p>- Csak aztán, édes Károly - a királyi tanácsosság, de ezt se magamért, csak a
                  kedves váro­somért, nemzetemért, hazám boldogításáért. Mivel lehetne a miniszter
                  úrnak kedveskednünk? Egy utcát elneveztetek a nevéről. Mit tegyünk még? Mondja el
                  neki, édes Károly, hogy én évenként úgy a leányiskoláinkban, mint kollégiumunkban,
                  mondja el neki hadd tudja meg: számos szép, fehér tallérokat osztogatok ki
                  tulajdon kezeimmel. Régóta teszem. Más már százszor megkapta volna azt a
                  tanácsosságot, de én mindig túlságos szerény voltam, gyűlöl­tem még az olyat is,
                  aki tolakodik. Bélát is be kellene valahogy csúsztatnunk bár a kolozsvári
                  egyetemhez tanárnak. Nagyon derék fiú.</p>
               <p>Béla korhely, rest, kártyás, iszákos. Nem is tudom, mit csinálok azzal a fiúval.
                  Néhány angol könyvet magam fordítottam helyette, csakhogy ajánlhassam. Semmi
                  vizsgát se tett. Bár az akadémiába tudnám beválasztatni, mint erdélyit. Így tán
                  lehetne.</p>
               <p>- Meglátom, beszélni fogok Gara Pállal, Alázatos Taksonnyal. Megpróbálom, de most
                  szörnyen sokan vagyunk Erdélyből; a bohóc lapok igen ránk kaptak.</p>
               <p>- No csak, édes Károly, tudja, én mindent megtettem magukért - nem felhányásképp
                  mondom -, egyetlen óhajtásom van ezen a világon, ez se magamért, isten
                  látja...</p>
               <p>- A királyi tanácsosság? Okvetlen meglesz. Annyi, mint a bizonyos.</p>
               <p>- Hát a Vasárnapi Újságban - ugyanakkor, mint erdélyi
                  emberét - nem lehetne-e kiadni az arcképemet? A költséget szívesen viselném. Az
                  ifjúságra felette jó hatással lenne. Ezt is egyéb­ként csak szeretett hazámért, a
                  kultúra felvirágzásáért... mert azt jól tudja, hogy én holmi nevetséges
                  porveréseknek barátja sohasem voltam. Az én életem nyitott könyv.</p>
               <p>A két ember átölelte egymást, s a haza szent ügyéért úgy sétáltak sokáig a fás,
                  lombos udvaron. Mint két nyitott könyvből, úgy lehetett belőlük olvasni.</p>
               <p>Eljött az idő, hogy Lívia és Csigadomby úr is készülődjék, és tegyen minél több
                  kedves ígéretet.</p>
               <p>- Ó, olyan unalmas ez az utolsó nap - vágott egy csomó ringy-rongy iparos-egyleti,
                  dalárdái, tűzoltós koszorút a földhöz Lívia -, szeretnék megszökni. Megőszülnék,
                  ha még egy napot e közt a sok együgyű, vigyorgó, fukar ember közt kellene
                  töltenem. Gábor, a váltók lejártak, ki gondoskodik róluk? Innen a maga regényes,
                  bérces hazájából nagyon vékonyan viszünk. Soha annyi bolond toasztot, mint itt!
                  Ezek a bolondok bele vannak őrülve az egymás magasz­talásába. Csömörlésig mennek.
                  Hát a követség?</p>
               <p>- Bizonyos. De képzelje, az a szemtelen ügyvéd nem hagyott addig nyugtot, míg egy
                  hatszáz forintos váltót előleges költségekre alá nem írtam. A rendőrfőnök is addig
                  ölelgetett, csókol­gatott, míg pár százast ki nem édesgetett a zsebemből.</p>
               <p>- Hiszen Tarczali mindent megtett volna pénz nélkül is - a magáéból. Hogy lehetett
                  maga ily rémítő együgyű? Ó, minő gyermek! Mindenütt megcsalják.</p>
               <p>- Édesem, az az oka, hogy Tarczalit le akarom rázni a nyakamról. Egy bolond
                  percben neki ígértem a Tükör szerkesztését, ha követ
                  lehetek, mert akkor egyetemi tanár is lehetek - s most minden gondolata Pest és a
                  lap és az irodalom. Szörnyűség, amilyen hiúk ezek a kisvárosi filkók. Mind egy-egy
                  nagyság és miniszter ez.</p>
               <p>Csigadomby úr határozottan kijelentette, hogy ő Tarczalival mindenáron szakítani
                  fog.</p>
               <p>Lívia abban a korban volt már, mikor a kacér nő a leglelkiismeretlenebb játékot
                  űzi áldo­zataival, csakhogy fenntarthassa még értékét.</p>
               <p>A jó Tarczali-család a legmelegebb szeretettel vált meg kedves vendégeitől.
                  Mindenét odaadta volna: borát, kenyerét - a lelkét.</p>
               <p>Lívia kifogyhatatlan volt a leányok magasztalásában, Gizella fényes tehetségének
                  dicséreté­ben, a mama ritka gazdaasszonyi erényeinek méltánylásában, és többször a
                  leghevesebb csókok közt jelentette ki, hogy élete legédesebb napjai azok, melyeket
                  e regényes, szép hazá­ban a legjobb és legboldogabb család körében töltött. Hogy
                  adja ő ezt vissza!?</p>
               <p>Tarczalinak négyszemközt azt is elmondta, hogy magától
                     elvárom, hogy engemet Pesten minél előbb fölkeres. Érti ezt, minél előbb?</p>
               <p>- Miért minél előbb? - dobbant meg zavaros érzésben az ember szíve.</p>
               <p>- Magának Pesten a helye. - És forrón megszorította Tarczali Tamás kezét.</p>
               <p>- Miért Pesten? Nagy drámaírói tehetség. Darabja igen tetszett. S ha a Tükör szerkesztését átveszi, valóban tőle függ oly pályát
                  teremtenie magának, gyermekeinek, aminőt itt sohasem volt képes.</p>
               <p>Még elég ifjú arra, hogy merjen. Mások is mertek, és boldogultak.</p>
               <p>És már különben is, ezek a várhegyiek őt soha meg nem értik, ingadozók,
                  kétszínűek, hálátlanok. Öreg korára mit várhatna itt?</p>
               <p>Megvallotta magában, hogy ezek az írók, művészek igen becsületes, egymást támogató
                  embe­rek, ha összevesznek is, mint a testvérek, ki is békülnek azonnal. Soha nem
                  hagyják egymást.</p>
               <p>Várhegy lelkes, hazafias polgársága is még egybe ki akart tenni magáért.</p>
               <p>Ünnepélyes közgyűlést hívott össze, ahol az örmény doktor hápogó ajánlatára
                  határozatba ment, hogy egy hatvan szekérből álló bizottmány egész a harmadik
                  határig kísérje a tudósokat, ott még egy barátságos poharat ürítsenek egymással;
                  határozatba ment, hogy a tanácsház nagytermében márványlap örökítse meg a gyűlés
                  napját, évét, havát, hogy hányan voltak és ki volt az elnök, alelnök, jegyző,
                  pénztárnok, és hogy a dr. Szorítsd László úr neve is oda vésődjék.</p>
               <p>Ezenkívül a fertálymesterek sürgősen eljárták a házakat, hogy minden zászló
                  kidugódjék, s ahol nem volna, még ott is ki kell szúrni valamit. Céhek
                  előálljanak, tűzoltó-banda szóljon, s a dalárdák a város végén énekeljék el az
                  “Isten áldd meg a magyart”.</p>
               <p>Menjen az első banda is, hogyha úgy kívántatnék: a fiatal tudósok egy-egy
                  tetszetős gyepen egy kis atyafiságos táncot is rögtönözhessenek.</p>
               <p>Telegramok röpülnek a két haza minden főbb pontjára. Pestre özönnel küldi a híres
                  Fejes Eduárd, a huszonhat lap levelezője:</p>
               <p>
                  Várhegy, május... 18... Nagyszerű lelkesedés, 700 tudós.
                     Polgárság frenetikus örömben. Az ősz dr. Szorítsd László úr egybeölelkezve a
                     Párizs Egylet elnökével. Székelyek, magyarok vérszövetséget kötnek.
               </p>
               <p>
                  Várhegy, május... 18... Jövő évi nagygyűlés az Alpári síkon, a
                     hét vezérek halmain, dalárdák, írók, művészek egyesülve. Impozáns.
               </p>
               <p>Zaj, zsivaj, édes, szívet-lelket fogó üdvkiáltás jobbról-balról. Szekerek
                  robognak, igyekező öreg tudósok szaladnak szekereik felé, ifjú költők koszorúsan,
                  bokrétásan, ihletett mosollyal sorakoznak a főtéren.</p>
               <p>Mindenki látni és láttatni akar.</p>
               <p>- Csönd, halljuk! - remegteti meg az üde, május levegőt a tömeg követelő
                  hangja.</p>
               <p>Egy kis, peckes, törpe emberke, hosszú, vörös bajusszal, hullámos, sűrű, vereses
                  szőke hajjal lép fel valami emelvényre.</p>
               <p>- No, itt megint egy csomó szamár beszéd lesz - zúg, morog az indulni kezdő tudós
                  sereg -, hagynák már az ördögbe a sok ízetlen tereferéjüket.</p>
               <p>Amellett azonban barátságos hangon kiabálják: halljuk, halljuk.</p>
               <p>A vörös emberke szétnéz, ragyogó arcával, és hetyke, pattogó hangon kezdi: “Hazánk
                  dísze, virága! Tudósaink, költőink, művészeink...”</p>
               <p>- Halljuk - szól bele az örmény doktor, mintha ő akarna beszélni.</p>
               <p>- De ez szemtelenség - morog Czilley Béla úr -, egy segédtanár! Mily elbizakodás.
                  Ki kérte fel, hogy beszéljen. Mindenüvé odatolja magát. Halljuk - döf egyet
                  botjával. Hát halljuk.</p>
               <p>“Erdély a közelebbi időkben egy holt ember volt...”</p>
               <p>- Már hogy lett volna, miféle szamárság - dörmögnek több helyt -, mit akar az
                  ilyen fajankó.</p>
               <p>“Igenis, de önök, uraim, bűvös szavaikkal felköltöttek bennünket. Igenis, mi
                  élünk, szívünk dobog, lelkünk emelkedik, szemeink a hála könnyeiben fürödnek.
                  Koszorút elő!...”</p>
               <p>“Ne távozzék innen egyetlen jelesebb tudósunk is, hogy koszorú ne ékesítse
                  mellét...”</p>
               <p>Az erre rendelt intéző-bizottság gyorsan munkához lát és csakhamar számos új
                  koszorúst üdvözölhet a nemzet. A hosszú beszédre föláll a Párizs Egylet elnöke, és
                  azzal a jól álló büszkeséggel, mely ily elnököt meg is illet, harsogja
                  válaszát.</p>
               <p>Úgyis kevesen hallják már, mert soknak fél lába már a kocsin, hintón, szekerén,
                  tehát csak a felséges kis beszéd zárszavait idézem:</p>
               <p>
                  Csak nem fajult el még a székely vér, Minden kis cseppje drága
                     gyöngyöt ér!
               </p>
               <p>- Éljen, éljen! “Isten áldd meg a magyart!”</p>
               <p> </p>
            </div>
            <div type="chapter">
               <head>VII</head>
               <p>Az egész Várhegy, pártkülönbség nélkül érezte azt a jótékony valamit, hogy
                  hajoljon meg Tarczali előtt. Hogyne hajolna meg? Tarczaliból még ezután lesz
                  ember, Pestre fog költözni, nagy hivatalba lép, mert most már mindenki láthatta,
                  hogy itt nem maradhat. Miért nem maradhat?</p>
               <p>Erre különböző családok különbözőképpen feleltek.</p>
               <p>Sok szegény hivatalnok majdnem a kézcsókolásig ment, ha találkozott a
                  polgármesterrel. Hogyne? Számtalan szegény tanuló ifjúnak lehet ő ott patrónusa. S
                  bizonyosan lesz is. Mindig kitűnő, jó lelkű ember volt - egyeztek meg az
                  ügyes-bajos tisztelők. Még Bethlehemék és a rendőrfőnök úrék is úgy bántak vele,
                  mint a tojással. Akarták, hogy a legjobb emlékkel távozzék Tamás barátunk. Ó,
                  milyen készek voltak befogni a lovakat, s hogy versenyeztek annak megmutatásában,
                  hogy: a legjobb embere én vagyok; de bizony én; senki más, mint én! A violaszín
                  tanácsos kivette szájából a pipát - amit ugyan ritkán cselekedett meg -, s
                  oda­kiáltotta a tanácsban egy tervezgető beszélgetés alkalmával: már abban, hogy
                  ki tisztelte legjobban a polgármestert, senki által sem engedem magamat
                  felülmúlatni. Ugyanígy nyilat­kozott Buzás, a pénztárnok, éspedig a piacon, nagy
                  néptömeg előtt, hogy ez jusson Tarczali fülébe. Buzásnak sok apró gyermeke volt,
                  és kettő Pestre készült kereskedőnek. Az előzékeny gyógyszerész úr naponként
                  be-beköszöntött irodájába valami ürügy alatt - és mindig gratulált, meghatottan
                  gratulált.</p>
               <p>A nagy becsülésben részesülő aggastyán, dr. Szorítsd László úr, mint főiskolai
                  gondnok akárhányszor találkozott a polgármesterrel, örökké a derék ifjúról,
                  Aladárról beszélt: Aladár kitűnő fiú, mint egy leány, oly szelíd, nagy latin, de
                  milyen görög, nem dicsérem, ne tessék azt gondolni a polgármester úrnak, hogy
                  valakit dicsérek, de ami igaz, azt el kell mondanom. Fényes jövő, az, az!</p>
               <p>Az, az!</p>
               <p>- Tamás bácsi, lelkem - simult oda hozzá ezután többször Domonkos úr, a főkapitány
                  -, ne fárassza magát, hogy ide menjen, oda menjen, én örömest elvégezem. Van időm.
                  Engedje meg, végezzem én. Engedje meg.</p>
               <p>Fölötte téved az, aki azt akarja elhitetni magával, hogy az emberekben nincs
                  tiszta szív, áldozatkészség, meleg barátság, ó, van: de valami különös okoknál
                  fogva mégis most kezdett félni az emberektől. Aggódva tekintett férjére, és
                  szerette volna, ha az szintén jobban fél az emberektől.</p>
               <p>- Hagynál fel kérlek az aggodalmaiddal - szól a zaklatásokra érdes hangon Tarczali
                  úr -, én mindennap nem kezdhetek új tervet.</p>
               <p>- Hát ki kezd? talán én? - válaszol egy falusi asszony nyers közvetlenségével
                  Tarczaliné.</p>
               <p>- Ki volt inkább eddig azon, hogy innen elmenjünk?</p>
               <p>- Sajnáltalak.</p>
               <p>- Mi okból?</p>
               <p>- Láttam, hogy nem értenek meg, s legjobb szándékaidat félremagyarázzák.</p>
               <p>- És most? - kérdé a férj azzal a mosollyal, mely gúnyos akar lenni, de melyet a
                  szerető nő melegnek talál.</p>
               <p>- Nagyon hízelegnek az emberek.</p>
               <p>- Máskor az volt a baj, hogy nem méltányoltak.</p>
               <p>- Ha engem mellőztek, azt mindig el tudtam tűrni, de hogy téged bántsanak, aki
                  mindig gyönge voltál és érzékeny...</p>
               <p>- Kérlek, nem értjük egymást - fordult el nejétől a férj.</p>
               <p>- Nem betegedtél-e bele mindig, ha ellenségeid valami kérdésben megbuktattak?</p>
               <p>- Mi, úgy látom, nem értjük egymást.</p>
               <p>- Talán csak te nem engemet? Addig, míg a tudósok ide nem jöttek, sohasem volt
                  arról szó, hogy nem értenél. Minden kicsiny dicsőség elragad, és minden veszteség
                  a földre ver. Nincs miért Pestre menned?</p>
               <p>- És ki mondja ezt nekem? - csattant fel Tarczali oly hangon, melyen eddig sohasem
                  beszélt.</p>
               <p>- Jobb volna, ha nem én mondanám?</p>
               <p>- Te most, Ágnes, nem tudod mit beszélsz.</p>
               <p>- Hála Isten, ha eddig mindig tudtam.</p>
               <p>- Miért kerülöd a szót, ami a nyelveden van? Én tudom, mi van a szívedben, de
                  amiatt nem nekem kell pirulnom, hanem valaki másnak.</p>
               <p>- És mi van az én szívemben? Rossz asszony voltam eddig? Cifrálkodó, rest,
                  elhanyagoltam a házamat, a kedvedért nem tettem meg semmit? Légy te őszintébb,
                  mint én, és bátrabb. Szólj.</p>
               <p>- Mióta a tudósok gyűlése eloszlott, nem tudom kedvedet kapni.</p>
               <p>- Vajon az egész gyűlés alatt gondoltál-e erre? (S Lívia képe bontakozott ki.)</p>
               <p>- Minő sértő vádak ezek? Mindenki tisztelettel van irántam, még ellenségeim is
                  megtértek, s otthonom kezd pokollá válni.</p>
               <p>- Tamás - eddig nem hallottam pokolról -, talán készíti valaki? Ki az...</p>
               <p>- Igen, ezt nem érdemlem.</p>
               <p>- Hízelegjek én is, mint Mihályfi és Bethlehem? Akik alig várják, hogy
                  szabadulhassanak tőled.</p>
               <p>- Sohasem kívántam, de az ellenkezőre se vagyok méltó.</p>
               <p>- És énnekem olyan van a szívemben - fordult vissza a nő égető tárgyára -, ami
                  miatt pirulnom kellene? Tamás! Megcsaltalak?</p>
               <p>- Ilyesmit senki se mond.</p>
               <p>Az égő arc, a könnyekbe borult, női szemek, a remegő ajkak, mindent kimondhattak
                  szó nélkül, mert szóval hogy mondja ki azt egy hű asszony, aminek a gondolatától
                  is irtózik? Te - mást szeretsz!
               </p>
               <p>Tarczali nem követett még el egy lépést is, ami házaséletüket meghomályosította
                  volna, de engedett annak a vágynak, hogy lelkének szabadabb röptöt engedjen, s oly
                  szellemes társa­dalomba igyekezzék, ahol igazi terét ő is megtalálja. Tért
                  keresett.</p>
               <p>Hiszen ezt közösen együtt határozták meg a férj és nő. Azonban - okoskodék
                  Tarczali úr - egy asszonyi szív változásait mely szem mérhetné meg?</p>
               <p>
                  Első nap!
               </p>
               <p>Igen, minden ember életében van egy első nap! A Tarczali Tamás, a szelíd,
                  emberséges, tiszta Tarczali Tamás első napja ma jött el. Nem volt szép nap; sötét
                  felhők borították be az eget, villámlott, dörgött, s a rekkenő hőség elől még a
                  falak is a földbe akartak bújni. Tarczali is kikötőbe vonult - Pestre. Ott
                  fellegtelen volt az ég, derült, sugaras az idő, mosolyogva jártak-keltek az
                  emberek, és Lívia, a gyönyörűséges Lívia leeresztett függönyök mellett tanult,
                  szerepeket tanult.</p>
               <p>Mért ne lehetne az, hogy az ő darabjait tanulja, az új színköltő darabjait, a
                  Tarczali Tamás új és újabb és legújabb darabjait? Szebbnél szebb alakok jelentek
                  meg lelki szemei előtt szen­vedéllyel, lángoló szerelemmel telve. Látta a bámulók
                  tekintetét, a felé - az ösmeretlen költő felé irányzott arcokat, hallotta a riadó
                  tapsot, és érezte ama puha bársonykezek szorítását, melyeknek elösmerő
                  kitüntetésében már itt egy gyenge darabért részesült.</p>
               <p>Még nincs túl a férfikor szebb évein - keresi a támpontokat az irodalmi világban -
                  hányan léptek fel negyvenéves korukban, sőt később. Juvenalis a negyven éven túl
                  volt, mikor föl­lépett, és Milton is az ötvenen, mikor Elveszett
                     paradicsomát írta: ő íme a negyven felé jár, mikor Visszanyert paradicsomához fog. Kétszeres szorgalommal fog dolgozni,
                  tanulmányokat tesz, lapot teremt, és megmutatja, hogy nem futott hazug álmok
                  után.</p>
               <p>Mindig, mindig a bátorító Lívia mosolyát látta, ama tündérét, ki visszaadta őt
                  ifjúkora varázs­képeinek, aki megmentette a sötét börtönből, az együgyű, fondor
                  lelkű emberek, bárdolatlan önzők örvényéből. Hogy fog egykor visszatérni, hosszú
                  rabsága színhelyére, e kis város­kába?!...</p>
               <p>Elég erős fantáziája volt még, hogy koszorú nélkül ne képzelje homlokát, és hódoló
                  tekintetek nélkül ellenségeit.</p>
               <p>Egy rövid percecskét se talált arra most e röpkedései közben, hogy betekintsen a
                  tágas, tiszta szép konyhába, ahol a ropogó tűzön, bús tekintettel egy igen szép
                  malacocskát forgat Tarczaliné, a Tamásom, a kedves Tamásom számára. Pompás, friss
                  fejes salátával van tele egy nagy zöld cseréptál - mert a salátát is igen kedveli
                  Tamásom -, és egy kis, finom, tejfölös spárga is árasztgatja kellemes illatát a
                  vaslábosból - Tamásom számára.</p>
               <p>Jól tudta Tarczaliné, hogy a férjeket semmivel sem lehet jobban elvadítani a
                  háztól, mint a rossz étellel, és semmit se vesznek kedvesebben, mintha egy-egy
                  kedvenc ételük kerül az asztalra. Ilyenkor a legdurvább ember is azon van, hogy
                  próbáljon mosolyogni, és sok goromba szavaiból egy szebbet kikeresni.</p>
               <p>A jó feleségnek is körülbelül ez a nap volt első igazi szomorú napja. Míg ezelőtt
                  csak néhány héttel is folyvást a szép jövővel foglalkozott, mikor Tamás kúriai
                  bíró lesz, és Pesten laknak, vagy főispán - amint az egész városban egyszerre oly
                  erősen rebesgették -, és ennek a sok irigy léleknek fittyet hányhatnak az orra
                  alá, és a ma így, holnap úgy polgárságnak is megmond­hat­ják: nem kellett az
                  alázatos, becsületes, egyenes ember, adjon az Isten maguknak magukhoz valót (mert
                  tisztességes bosszút, kérdem, ki ne szeretne állani?). Most Tarczaliné mind-mind a
                  jelennel tépelődött, és ha meg akart pihenni: a múltba szállott, az elszállt édes,
                  boldog esztendőkbe. Feltűnt előtte, hogy ez az ember most milyen hamar indulatba
                  jő, milyen mérges, egyetlen útbaigazító szót dehogy akarna meghallani?</p>
               <p>Százszor elnevette a legkorholóbb megjegyzéseket, és egy csókja mindig volt
                  készletben: most? - eh, hadd el, ne beszélj, nem kezdhetek mindennap új tervekbe!
                  Tamás, Tamás, ne tagadd: rossz útra tértél!</p>
               <p>S a lobogó tűztől-e, mert attól is lehet, vagy a heves sírástól, szörnyű mód
                  kipirult a nő arca.</p>
               <p>Szorgalmatosan locsolgatta bő zsírral a gyönyörűen pirosodó malacot, melynek ma
                  szép föladat jutott, hogy a régi csókot visszaszerezze.</p>
               <p>- Nem megyünk innen, miért mennénk? - folytatá okoskodásait - csak azért sem, hogy
                  ezeket a Bethlehemeket ölje meg a méreg.</p>
               <p>(Nem azért, hanem mert félt attól a kitűnő művésznőtől, akit az Isten egyenesen az
                  ő zúgolódásuk, elégedetlenségük miatt hozott reájuk.)</p>
               <p>- Milyen konyha ez, nagy, világos, mellette kamara, de jó; a padlásra följáró, de
                  alkalmas; és innen az egész udvart, csűrt, gabonást, istállót, ólakat mindent
                  lehetett látni. Hol kaphatna az ember ilyen alkalmatosságot? A kerttel is mit
                  csinálnának? Fákat összetörnék, szőlőlugast összerongálnák, a finom virágfajokat
                  kiirtanák - nem, nem, nem megyünk. Maradunk. Ha huszonegy évig élhettünk itt jól,
                  együtt, ezután is elélhetünk.</p>
               <p>Egy kézmozdulattal letörölte a kúriai bíróságot, valamint a díszes főispánságot
                  is, míg egyúttal az ócska, polgármesteri széket gondosan leporolgatta.</p>
               <p>És ezen művelet után szembetűnően megvigasztalódott.</p>
               <p>A két otthon levő leány is munkához látott. Mit dolgoztak? Szabtak, vágtak,
                  hasítottak, nyírtak, férceltek, díszítettek; működtek a jövő számára. Énekeltek
                  is, és gyakorolták magukat a Líviától eltanult nagyszerű mozdulatokban, amint ő
                  monda: pose-okban. Kezekkel, vállak­kal, nyakkal, mellel, fejjel, szemekkel - hogy
                  csupa gyönyörűség volt ezt a két csinos polgár­mester­leányt nézni. - Én drámai
                  színésznő leszek - feszítette ki lábait a széles arcú, nagyocska orrú
                  Adrienne.</p>
               <p>És mindjárt szavalt is valamit a Szász Károly felséges verseiből, a híres
                  díszódákból.</p>
               <p>Gizella rögtön kivette a szót nővére szájából, és gyorsan pergette, fátyolozott,
                  erőtlen hangon azt a szerepet, amit édesatyja darabjából tanult. Úgy nekihevült,
                  úgy zihált; a csillogó, szép szemei úgy lobogtak, vékony, piros ajkai úgy dobálták
                  a hatásos sorokat, semmi se kellett más, csak közönség, hogy a taps, mint akkor,
                  most is fölharsanjon.</p>
               <p>Talán föl is harsant, mert a bájos leányka, mintha hajtogatta volna magát.</p>
               <p>Mily kedves, két, ártatlan gyermek; Tarczali Tamás úr mily nagyszerű jövőt fog
                  ezek számára Pesten teremteni!...</p>
               <p>Ahelyett hogy a leányok készítették volna nyári ruháikat, titkon színésznői
                  kosztümöket heve­nyésztek, csipkéket varrtak a nyakra, a mellre, a kéz-ujjra,
                  tollakat alkalmaztak a kalapokra és sétáltak a tükör előtt - hercegnőileg - sőt
                  királynőileg.</p>
               <p>Isten megengedi olykor a fiataloknak, hogy minden jól és zavartalanul menjen.</p>
               <p>Most is ideverődnek hozzám a nagy tükörből azok a derült, boldog, üde
                  gyermekleány-arcok mosolyaikkal, bókolásaikkal, de még mintha a kacagásaikat is
                  hallanám!</p>
               <p>Most az egyszer - a jó nők iránt érzett tiszteletem mellett is ki kell mondanom -,
                  hogy hiába volt a finom, pompás ebéd! A leányok is csak úgy dobták-vetették a
                  legízesebb falatokat, és az édesapa még csak észre se vette, hogy a citrommal
                  felékesített malacfej mily felhívólag néz reá.</p>
               <p>Ezer szerencse volt, hogy Bokros úr még idejében megjelent, és szokott feláldozó
                  modorával megmentette a konyha becsületét, és szíves volt a pince becsületéért is
                  mindent megmozdítani és elkövetni. Saláta, spárga - minden reá nehezült!</p>
               <p>Tarczali úr komor volt, alig szólt egyet-kettőt, ennek az egy-két szónak is az
                  volt a foglalatja:</p>
               <p>- Még ma el kell utaznom Pestre.</p>
               <p>- Igen, az erdő - magyarázta Bokros úr, hosszasan nézve a tele poharat, és mintha
                  orvosság lett volna, hirtelen kiürítve.</p>
               <p>Még tán meg is rázkódott.</p>
               <p>Tarczaliné mélyen elpirult, szíven kapta valami, nem szólt, holott a férj
                  felvilágosításokat forgatott fejében.</p>
               <p>- Azt mondom, Tamás - vette fel a szót Bokros úr -, csinálj valamit azzal az
                  erdővel, pereld ki a városnak, mert a polgárság, jóllehet az intelligencia hízeleg
                  érdemeidért, de a polgárság...</p>
               <p>- Miért zúg?</p>
               <p>- Miért zúg? - ivott előbb a jó barát - azt mondja: az urak lekenyereznek. Azért
                  magasztalnak. Igen, lekenyereznek.</p>
               <p>- Engemet? - pattant fel a polgármester. - Szerencsétlen egy nép! Majd meglátja
                  kije voltam, ha más ül a helyembe.</p>
               <p>- És valóban le akarsz mondani? Ezért? Mikor?</p>
               <p>- Elhatároztam. De a város érdekeit mindenkor szívemen hordom.</p>
               <p>- Nem is tudom, mit mondjak - tusakodék a jó barát -, egész éjjeleken nem tudok
                  amiatt aludni. Én belebetegszem, én veletek megyek, én itt e szívtelen városban
                  meg nem maradok. Engemet itt megölnének, amért örökké veled tartottam. Én
                  mondhatom, egészen feláldoztam magamat éretted, de büszke vagyok erre. Túlságosan
                  hű szívvel vert meg az Isten. De menj, s adja az ég, jöjj vissza minél előbb mint
                  főispán. Ne is adj el semmit, a boraidat éppen nem, kezelni fogom, mint a tulajdon
                  magamét. A kertedet is ügyelni fogom, a házat kiadjuk, bízd reám. A földeket is
                  elszerzem a legjobb kezekre. De uram teremtőm mégis, mi lesz belőlem nálatok
                  nélkül?!</p>
               <p>Zsíros szájával, zsíros kezeivel, ételpecsétes kabátjával a legbensőbb részvét és
                  hűség képe volt e veres, kis, kurta ember.</p>
               <p>Sírt, leborult, és hangosan zokogott. Nagy homlokát az asztalhoz verdesve.</p>
               <p>Tarczali nejére nézett, és fájt szívének, hogy az a nő nem tud megindulni, mert
                  önző, korlátolt eszű és ím, ez az egyszerű ember nem bír a fölindulásával.</p>
               <p>Meghatottan nézte e hű barátot, életének ez igaz oszlopát, melyhez kétségkívül
                  bármikor támaszkodhatni fog.</p>
               <p>Poharakat töltött, és örömmel, fájdalommal vegyes hangulattal ivott.</p>
               <p>Tagadhatlan igaz, a házasfelek hidegen váltak el egymástól.</p>
               <p>De bár annyit kérdett volna Tarczaliné:</p>
               <p>- Tamás, mikorra várjunk?</p>
               <p>Vagy egy kis ajándékot küldött volna Líviának, aki oly jó volt a gyerekekhez,
                  izent volna valamit - semmit, semmit!</p>
               <p>- Szegény boldogtalan asszony te - rágta keserű érzéssel e szavakat az úton
                  Tarczali -, mi ért tégedet? Hát van teneked énbennem okod kételkedni? Csaltalak én
                  meg valaha? Ó, szegény Ágnes, ha huszonegy évig hű voltam hozzád, ha fiatalságom
                  esztendeiben senkit a szívembe nem bocsátottam, hát ezután fognék hitvány
                  lenni?</p>
               <p>Embereket, bírákat, tanárokat, orvosokat, ügyvédeket, fiatal és öreg házasokat
                  hozott fel, akik szabad életet folytatnak, és még dicsekedni mernek vele. Az a vén
                  Szorítsd éppen most... Mihályfi minden évben másokkal tart. Bethlehemnek fogalma
                  sincs arról, mi a hűség - vagy úgy! én is ilyen vagyok! Eleget kínoztál, szegény
                  asszony, a féltékenységeddel, de eltűrtem; már túl vagyok a fiatal kor esztendein,
                  most nem fogom ez ízetlenséget kiállani. Okod nincs, ha nem mérsékeled
                  magadat...</p>
               <p> </p>
            </div>
            <div type="chapter">
               <head>VIII</head>
               <p>A szép napok s a dicső jövő előérzetében Tarczali Tamáson nagy mértékben erőt vett
                  a meg­hatottság. Nem fogadta ugyan senki, mint némely utazót egész család, de
                  azért mégis örömmel bevallotta magának, hogy álmainak boldog valósulása előtt áll.
                  S ilyenkor az ember magas, szinte félisteni lény. Így ebben a magas helyzetében
                  már többször elkiáltotta: - hej, kocsis, Diadal utca 7. szám - mikor, íme, egy
                  magas, sovány, erősen kifestett úrnő, úgy a negyven és ötven összesimuló határán,
                  s egy teljesen borotvált arcú, öreges ember piros, kék, violaszín arcfoltokkal -
                  egyik innen, a másik túl - megragadja.</p>
               <p>- Ah, ah, kedves polgármester úr - (most semmi tekintetes vagy nagyságos címezés,
                  semmi erdélyi ékesség) -, ah édes jó Tarczali úr, hol jár itt? Nem is méltóztat
                  reánk emlékezni? Persze, persze - ó, most egészen másképp vagyunk. Világosítsd
                  fel, édes Amál, mert soha ránk nem ösmer.</p>
               <p>Az Amálnak nevezett úrnő - ami nála kétségkívül csak udvarias begyakorolt törvény
                  volt - kitárta karjait (hosszú, sovány, csontos karok voltak, majdnem zöld színű,
                  fekete selyem­kön­tös­ben); és egy másodpercig tartó bámulás és ünnepélyes mosoly
                  után Tarczali urat hevesen megölelte.</p>
               <p>- Helyes, helyes, úgy, úgy, nem bánom - mutatá élénk taglejtéssel az öreg úr,
                  magasra emelve cilinderkalapját -, Tarczali úr ezt megérdemli tőlünk, ezt a
                  testvéri érzést.</p>
               <p>- Bakalovics úrékhoz van szerencsém?</p>
               <p>- Tökéletesen - hangsúlyozá Bakalovics úr egy szörnyű bő, lötyögő, szürke
                  kabátban, s elnyűtt félcipőben.</p>
               <p>Bakalovicsné karon fogta Tarczali urat, és oly sóváran nézett az erőteljes, szép
                  emberre, hogy ez csak emelhette a polgármester értékét ama hat-hét tagból álló női
                  és férfi-csoport előtt, mely ösmerőseinket körülfogta, és leírhatlan barátságos
                  mosollyal üdvözölte.</p>
               <p>Egy magas, kiaszott arcú, a sok borotválástól majdnem kék színű, barna ifjú ember
                  ünne­pélyes modorban jelentette Bakalovicsné úrasszonynak, hogy egy omnibusz le
                  van foglalva a társulat részére, és rendelkezésükre áll. Mindnyájan elférnek
                  rajta.</p>
               <p>- Pompás, ön velünk jő Tarczali, a “Két kecské”-hez szállunk - dörzsölte vállát
                  Bakalovicsné a polgármester úrhoz, azzal a finom kacérsággal, mely bizonyosan az
                  első percben rabul ejthet bármely férfinemű halandót.</p>
               <p>Bakalovics úr teljes tüdejéből nevetett, és így, ezzel a vidám hangulattal
                  szorongatta meg a polgármester kezeit.</p>
               <p>- Nem vagyok már ügynök, Isten megmentett attól a nyomorult állástól. Örvendek,
                  hogy ismét a magam nyelvén beszélhetek, és folytathatom régi hivatalomat. Mindig
                  hálával gondolok arra, hogy mennyire sajnált ön kedves úri lakásában, mikor oly
                  szívszorító módon hazudtam, és hogy egypár lelketlen kötést csináljak: rabságba
                  vetettem a szívemet, amelyik a csalásnak még az árnyékától is irtózott mindenkor.
                  Hiszen épp ennek voltam az áldozata, de nemesen, nemes ügyekért veszni: isteneknek
                  tetsző dolog. Hallottam, hogy a híres principálisaim csúfos módon elbuktak, s az
                  egész háló tönkrement. No, én még a hajó süllyedése előtt elszaba­dul­hattam
                  közülük. Micsoda? azok közül egy se fog tömlöcbe kerülni, pedig ketteje-háromja...
                  Bocsásson meg, kedves uram, akkori orcátlanságaimért. Nem tehettem mást, nekem
                  mindent forsriftmészig kellett cselekednem. Ó, tudok én erről temérdeket beszélni.
                  Jézusom, most jut eszembe: ön, uram, vígjátékokat ír, és nagyszerűeket! A
                  legpompásabban jó ez is. Gyönyö­rűen fogom kiállítani - fölséges művészeim vannak,
                  hősöm - s a magas, kiélt arcú ifjúra mutatott - második Lendvay de a numero 1. Én
                  hős apa vagyok, Lear, de minő Lear. Ezt látnia kell önnek egyszer, uram. Ó, de
                  minő szerencse, hogy találkozánk. Nőm Desdemona, Cordelia, Cleopatra, Semiramis,
                  az Ártatlanság, Venus az Istenek lakomáján. Ó, uram, élet csak nálunk van. Én most
                  színigazgató vagyok - a nőm neve alatt. Tetszik ösmerni a Farkas Amália
                  társaságát? A legjobb nevű társulatok egyike: dráma-, népszínmű-,
                  operett-társaság. Kitűnő újdonságaink vannak...</p>
               <p>- Kérem, ha nem alkalmatlan önnek, szívesen felajánljuk szekerünket - fordult
                  cleopátrai mosollyal Bakalovicsné Tarczalihoz.</p>
               <p>Alkalmatlan, nem alkalmatlan - az mind ok nélkül való dolog volt. Tarczali urat
                  feltolták az omnibuszba legfelől, az igazgató úr és neje közé, s a tíz-tizenöt
                  tagból álló szövetkezet is elfoglalta helyét, nők, férfiak, ifjak, öregek. De
                  szinte fáj kimondanom, nekem úgy tetszett, mintha mindnyájan már kész öregek
                  lettek volna, hanem vidám, nevető, játszó öregek. Mindnyájan beszéltek, énekeltek,
                  dudorásztak, vitatkoztak, kedveskedtek, bohóskodtak - midőn a valódi élet főképp e
                  cselekményeken alapul.</p>
               <p>Jókedv, hamisítatlan megelégedés tette elragadóvá társalgásukat.</p>
               <p>Meg volt-e parancsolva? De úgy kell lenni, hogy meg volt: az omnibusz a leglassúbb
                  tempó­ban úszott a kikötő felé, hol a “Két kecské”-nél már mindenről volt
                  gondoskodva számukra - kétségkívül. Mivel oly vidáman másképp nem mehetett volna
                  egy társaság. Így vélekedem én e tárgyban.</p>
               <p>- Ó, én sohase fogom elfelejteni - szólt Bakalovicsné szende cordéliai tekintettel
                  -, hogy ön mily jó volt hozzánk - és közelebb helyezkedett a nő a polgármester
                  úrhoz, mintha társának akarna kényelmesebb helyet csinálni. - A szép Eliz, a bájos
                  Gizella, az imponáló Adrienne, hát a fess Aladár és a jó kicsi mama hogy van? Ah,
                  mennyit beszélünk róluk!</p>
               <p>Tarczali érezhette, hogy egy szerető nő mennyire nem tud magán uralkodni - mert
                  Baka­lovicsné majd összepréselte kezét, lábát.</p>
               <p>- Férjem szerencsésen eladta a birtokait, felmondta szomorú hivatalát, gyermekeit
                  kielégítette, és én régi társaságomat újból szerveztem - a legkitűnőbb alapon.
                  Közelebbről férjem, hogy egy iskola és templom alapjára gyűjtsön, ahol
                  gyermekeskedett vagy gyógyszerészkedett...</p>
               <p>- Igen, angyalom, gyógyszerészkedett tizenkét évig köztiszteletben és szeretetben
                  - meg kellett hoznom azt az áldozatot, de kárunk se volt benne.</p>
               <p>- Férjem kiment Szerbiába, mert ő eredetileg szerb.</p>
               <p>- Ah, rég volt! magyar vagyok lelkem teljéig.</p>
               <p>- És képzelje, ez az út meghozta a szerencsénket. Hosszasan semmi sem ment
                  Márknak, mindenütt bukott, túlságosan ragaszkodott a becsülethez - az
                  együgyűségig; mindenütt meg­csalták -, s egyszer eltalálta, hogy kell bánni a
                  világgal.</p>
               <p>- Az méltó az elbeszélésre - vett elő a férj zsebéből egy csomó lapot. - Bementem
                  Szerbiába, mint magyar apostol, a rokonaim látogatására, ha tudnék tőlük még
                  valamit kicsikarni, mert, uram, a korpáig jutottunk! Hogy gyűjtök iskola, templom
                  számára - nevetség! És uram! addig siránkoztam, beszéltem a szerb-magyar
                  barátságról, hogy a fejedelem is támogatott, és én, uram, a tuskó: szereztem vagy
                     tízezer forintot, melyből ötöt nőm használt fel színi
                  stafíro­zásra. Nézze, olvassa, hogy fogadtak Bolondváron, mint egy kis istent,
                  hogy örömömben majd belebolondultam. Soha én többet, ha százszor születném a
                  világra, nem lennék a becsület komédiása, ha nem tudnám, minő port hintsek a
                  hálátlan világ szemébe. Mundus vult decipi: decipiatur
                     ergo. Olvassa, vagy ha megengedi: olvasom én.</p>
               <p>S recsegő, borízű hangon olvasta a magasztaló cikket:</p>
               <p>“Bakalovics Márk, városunk egykori közszeretetben álló jeles polgára, ma nevezetes
                  színész, április 5-én érkezett meg Bolondvárra. A pályaudvaron a város
                  polgárságából, Bakalovics hő tisztelőiből, s a görög egyesült főtanoda
                  testületileg kivonult ifjúságából álló nagy és impozáns közönség fogadta. A hét
                  óra és nyolc perckor berobogó vonatról - melyet maga az állomásfőnök vezetett
                  hazafiúi érzésből - úgy vették le az ősz férfiút, mert a legnagyobb
                  elérzékenyedésig meg volt indulva. Szép volt nézni, hogy sír. Baka­lovicsot
                  harsogó éljen fogadta, mely után előállott a tűzoltótestület zenekara, és
                  gyönyörűen intonálta az országos dalt, hogy:</p>
               <p>
                  Jogász-legény...
               </p>
               <p>Az ifjúság frenetikus morajban adott kifejezést magas tetszésének. Majd Piros
                  György tanár lépett hozzá, s mondotta el üdvözlő beszédét, mire Bakalovics
                  fennkölt szavakban válaszolt, kifejezve örömét az annyira várt viszontlátás
                  felett.</p>
               <p>Az ifjúság és a klérus érezve ama becses áldozatokat, ama derék summát, melyet a
                  kiváló hazafi egyházunk és tornyunk támogatására gyűjtött, egy vad nép kebelében,
                  éltetve szállásáig kísérte őt, s nagyban készülődik, tiszteletének lelkes
                  ovációkon adni erélyes kifejezést. Bakalovics Márk kétségkívül érdemes, nemcsak a
                  görög egyesült hitfelekezet hálájára, hanem a nemzetére is, melynek az elfogult
                  szerbeket barátjaivá tette, megismertette magában és felolvasásaiban és szóló
                  játékaiban derék fajunkat, kiket a szerb skupcsina előtt csak mint ó földmívelőket
                  és híres betyárokat és korteseket említett a gonosz fáma. Lerajzolta nemzetünket
                  nemes jellemével, speciális hóbortjaival, de fogékonyságával is a legmagasabb
                  kulturális törekvések iránt; lerajzolta költőinket, államférfiainkat, kik manapság
                  a világ első emberei közé emelkedtek, s ők, a disznó­hajcsár szerb kereskedők,
                  megszerettek bennünket. Bakalovics, az ősz apostol, városról városra járt, és
                  mindenütt tartott beszédeiben bemutatta, hogy a szerb után körülbelül mi következünk. Ötezer forintot sikerült összeszereznie,
                  melyet ezennel oltárunkra tesz. Mondjunk neki egy hatalmas éljent - ez önzetlen
                  kitűnő férfiúnak...”</p>
               <p>A tisztes öreg férfiú hátradőlt, és úgy kacagott, mialatt Bakalovicsné megragadta
                  a Tarczali úr jobb kezét, és több, bizonyosan fontos okokból - ki sem
                  eresztette.</p>
               <p>- Mondja most már, barátomuram, nem szamár ez a világ. Míg én szorgalmasan
                  méregetem a medicinát, törekszem felhajtani alázatosan a recepteket, szolgálok
                  fűnek-fának - és kutyaliter megbukom; míg én ügynökösködöm a híres Glóriával, és
                  igyekszem kötélre fűzni az áldo­zatokat őszinte emberbaráti érzésből, hát szinte
                  megvernek, kitaszigálnak, és majdhogy éhen halok, és végre is megszököm: íme, egy
                  kis porveréssel boldogulok, az Isten fölemel, meg­veregeti a vállamat, hogy jól
                  van, Márk, látom megjött az élni való eszed. - És tisztességes kenyérhez jutok,
                  kedves jó tekintetes uram. Hát kérdem, mi ez? Ma okvetlen a vendégünk lesz, el nem
                  bocsátjuk a körünkből - ugye nem, drága Amál?</p>
               <p>A drága Amál intett hévteljesen, mint Júlia, ki kész inkább a méregpoharat
                  kiüríteni, semhogy föltett szándékától elálljon, és már orcájával, a lángoló
                  orcájával horzsolta Tarczali úr vállát.</p>
               <p>Végre is meg kellett eskü alatt ígérnie Tarczali Tamás úrnak, hogy ez estét a
                  kedves társaság kebelében töltendi. Erre nézve az intrikus és komikus színész,
                  amaz kövér, de apró hiúz­szemű, emez sovány, de széles, hatalmas szájú, javabeli
                  egyén, ajánlkoztak, hogy esteli nyolc órakor a városnak akármelyik szögletéből is
                  ide hurcolják a tekintetes urat élve avagy halva, hanem okvetetlenül. Semmi
                  szabadkozás.</p>
               <p>- Pomázon fogunk játszani pár darabot, már holnap és holnapután - lépett be a
                  szorosabb baráti körbe egy törpe, vaskos, veresszőke hölgy...</p>
               <p>- Szendénk - ajánlotta az igazgatónő fogcsikorgatva, és egy mosollyal tudtára adva
                  az érdekes hölgynek, hogy: hallgasson most.</p>
               <p>Három másik hölgy is kérte a szerencsét, hogy őket is nézné meg Tarczali úr.</p>
               <p>- Népszínműénekes, operett-szubrett - mutatá be őket teljes megelégedéssel
                  Bakalovics úr. - Felségesen dolgoznak. A nőmnek igen finom ízlése van, rendet
                  tart, és fixumot ad.</p>
               <p>A férfiak bemutatása se maradhatott most már el.</p>
               <p>- Törvényszéki bíró volt - jegyzé meg a komikusnál Bakalovics úr -, valóságos
                  királyi bíró, s nálunk talált révpartot.</p>
               <p>- Hogyhogy? - kérdé akaratlanul is Tarczali, sejtve, hogy valami nyomós ítélet
                  hajtotta e kikötőbe a szerencsétlen hajót - hogyan, uram?</p>
               <p>- Az nagyon egyszerű, polgármester úr - nem fértem a bőrömbe, addig vackolódtam és
                  gyaláz­tam az állásomat, látva, hogy nálamnál szamarabbak, részeges disznók,
                  hamiskártyások már rég magas polcon szemtelenkednek -, hogy egyszer csak megkaptam
                  a végkielégítést. Fele­sé­gem meghalt, persze úgy írtuk a lapoknak: tüdővészben,
                  az bizony szégyenletében és kenyér­hiányban. Három gyermekem itt van.</p>
               <p>És a három vézna leány alakjában három kardalnoknőt mutatott be az igazgatóné.</p>
               <p>Fölkeltek és erőnek erejével kezet csókoltak a polgármester úrnak.</p>
               <p>Tarczali úr merően föltekintett, ha valahogy a szemébe gyűlt könnyeket így
                  visszafojthatná.</p>
               <p>- És hogy érzi magát itt a tekintetes úr? - kérdé a polgármester.</p>
               <p>- Nevetem magamat, uram, és látom, mások is tudnak rajtam nevetni. Örvendek, ha
                  egy-két nyomorult apának a bánatát eloszlathatom. Különben, Isten látja lelkemet,
                  sohasem siratom azt, ami többé vissza nem jő! Először minden szerepemben olyan
                  voltam, mint az őrült, és ezzel mindenkor igen megnyertem a közönség tetszését.
                  Nem győztek nevetni, még ha sírtam is, kacagtak. Isten úgyse uram, a közönségnek
                  ez a nagy kedve mentett meg az igazi tébo­lyodástól.</p>
               <p>A komikus nagy szája olyan sajátságos fél síró alakot vett, hogy Tarczali urat
                  leküzdhetlen kacagásroham fogta el.</p>
               <p>A három leány is nevetett, és ki tudja, nem volt-e ez rájuk nézve is valóságos
                  áldás!</p>
               <p>Az omnibusz megállott, mivel Tarczali úr meghagyta, hogy a Diadal utca 7. számnál
                  meg­álljon. A szegény jó emberek alig tudtak tőle megválni, egyik botját, a másik
                  esernyőjét, a harmadik bőröndjét vitte utána. Majdhogy a tenyerükön nem vitték fel
                  a második emelet azon sarok-osztályába, ahol a Tükör
                  szerkesztőségi irodáját hirdették kifestett karok, hosszú ujjakkal és óriás betűk
                  hátravetett nyakkal.</p>
               <p>- Ah! - szökött ki hajadonfőn, leányos, égő gyermekded arccal Fehér Károly úr, a
                  Csigadomby úr írnoka a folyosóra.</p>
               <p>- Itthon van Gábor barátom? - csókolta összevissza örvendező érzéssel Tarczali
                  Tamás az ifjút.</p>
               <p>- Itthon van, polgármester úr, ó, be örvendek - s ezek az urak is itt?...</p>
               <p>- Mi uram, színészek vagyunk - Farkas Amál társaságából, most megyünk Pomázra,
                  onnan a Vértesalja felé, fölötte lekötelezne ön, ha az igen tisztelt szerkesztőség
                  pár sorocskával kegyeskednék utunkat megemlíteni. Társaságunk harminc tagból áll,
                  a legjobb dráma-, nép­színmű- és operett-társaság. Éppen Kassa vidékéről
                  jövünk.</p>
               <p>- Talán a polgármester úrral együtt...</p>
               <p>- Együtt jöttünk...</p>
               <p>- Legyenek nyugodtak, uraim, még a mai számba beveszem. Üdvözlöm önöket. Farkas
                  Amál? - kérdé az ifjú még egyszer e nevet.</p>
               <p>- Farkas Amál - válaszolák a színész urak.</p>
               <p>- Pomáz?</p>
               <p>- Pomáz, aztán Vértesalja. Harmincan vagyunk, köztünk: Peleji,
                     Katona, Istvánfi - híres vidéki színészek.</p>
               <p>- Nem felejtem el, uraim.</p>
               <p>- Peleji, a komikus.</p>
               <p>- Katona, az intrikus.</p>
               <p>- Istvánfi, édes úr, Istvánfi Erdélyből - a hősszerelmes -, én!</p>
               <p>S még a földszintről, talán az omnibuszról is oda verődött a Tükör irodájába - édes úr, kérjük: Geleji, Katona, Istvánfi...</p>
               <p>A kopott omnibusz színültig megtelt örömmel, hogy ilyen pompás fogást ejtettek -
                  Tarczali által.</p>
               <p>De talán még ezeknél a boldog színész uraknál is derültebb érzelmekkel lépett be
                  Tarczali Tamás úr a Csigadomby Gábor szerkesztő úr magánirodájába.</p>
               <p>Csigadomby úr éppen villásreggelizett. Le volt hajolva a tányérjára, és mintha egy
                  jó darabig nem is akarna föltekinteni.</p>
               <p>- Jó reggelt, édes Gábor - kezdé Tarczali úr, mint igen érzékeny ember, a hideg
                  elmerülésen, melyből már fölserkenhetett volna, megütődve.</p>
               <p>- Tamás! - húzta meg hosszan e szót a szerkesztő úr, le sem téve a villát -
                  hogyan? Ej, ej, te egészen megleptél.</p>
               <p>Nem kelt föl. Evett tovább. Értésére akarta adni a falusi embernek minél előbb,
                  hogy Pest nem Várhegy ám! Barátom, itt mindenkinek dolgozni kell, a kenyér drága
                  és ritka madár. Ti úsztok mindenben. Tulajdonképp féltette tőle Líviát, s ezt a
                  tolakodó, erkölcstelen embert le akarta rázni a nyakáról.</p>
               <p>- Hogy oly szíves voltál, és erősen meghagytad, hogy sehova se szóljak, mint
                  tehozzád: engedj meg, hogy egyenesen ide tartottam.</p>
               <p>Tarczali alig tudta letenni a bőröndöt, a keze reszketett.</p>
               <p>- Foglalj helyet.</p>
               <p>És Gábor úr a rostélyos jobb felét hirtelen lefoglalta, és egy tele pohár vörös
                  bort is ivott.</p>
               <p>A vén, szürke gavallér úgy ki volt fésülve, öltözködve, mintha egyenesen bálba
                  akart volna innen menni. Föltette szemcsíptetőjét, és jól megnézte a
                  polgármestert, mert hátha nem is ösmeri már. Pesti emberek, írók sokfelé járnak,
                  nem lehet tőlük kívánni, hogy minden fajan­kót megösmerjenek, akivel per tu poharat ittak valaha, s akinek a vendégszeretetét
                  hetekig élvezték családostul.</p>
               <p>- Apropos! Reggeliztél-e már?</p>
               <p>Csigadomby úr szép fehér kezével félretolta terítékét, és szivarra gyújtott.</p>
               <p>- Fehér! menjen csak be a nénémhez, ha tudnának hamar egy kis kávét. Ti, falusiak,
                  persze kávét isztok. Ott jó a tej. Nekem, mert ideges vagyok, orvosaim sültet
                  rendeltek. A sült is rossz.</p>
               <p>Fehér Károly szégyenletében, hogy Tarczalit így fogadják, mélyen elpirult, s
                  kérőleg tekintett a polgármesterre.</p>
               <p>- Kávé? nincs kávé - döcögött be egy ősz, öreg asszony -, hogy gondolod, Gábor,
                  hogy ilyenkor még kávé legyen a háznál - hadará vastag orrhangon. - De lemehettek
                  a kávéházba.</p>
               <p>Hideg föl sem vevéssel, mint a nagy urak írnokjukat - bemutatta a szerkesztő úr
                  nénjének a várhegyi polgármestert.</p>
               <p>Az öregasszony hirtelen simított egyet kócos, ősz haján, s kitelhető nyájassággal
                  nyújtotta kezét Tarczalinak.</p>
               <p>- Ön a várhegyi polgármester?</p>
               <p>- Igen, nagysád - még ma.</p>
               <p>- Hogyan? hát talán le akar mondani?</p>
               <p>- Meglehet.</p>
               <p>- Dehogy mond, tréfa az egész, néném. Tamás barátom egy igen tréfás ember. Timót
                  néni, ebédre ugye itthon maradhatunk?</p>
               <p>- Az nagyon természetes. Akinél te két hétig ültél, az kedves vendégem. Hát neje,
                  hogy van? Hallom, igen kedves leányai vannak? S egy már férjnél is, egy gazdag
                  kereskedőnél. Az én férjem is kereskedő volt Becskereken. Éppen olyan volt, mint
                  ön, világra az az arc, az a szem, orr, csak a haja volt sokkal szebb, sűrűbb, és
                  tán valamivel magasabb volt még, mint ön. Várjon...</p>
               <p>Az öregasszony felkapott egy kefét, és kezdte Tarczali ruháját a leggyöngédebben
                  kefélni.</p>
               <p>- Ki nem állhattam szegény jó férjemen is a pelyhet. Gábort is én szoktattam
                  tisztaságra, és aki ide jár, annak tisztának kell lenni. No, azt mondhatom, ha ön
                  olyan becsületes erkölcsű, amilyen csinos arcú - hát meg lehet elégedve a nője.
                  Csakhogy nem hiszem. A szép embe­reknek vérükben van a léhaság.</p>
               <p>- Ugyan, Timót néni...</p>
               <p>- Hallgass, majd elmondom az öcsémuramnak, hogy ki vagy. Ezt a fiút egészen én
                  neveltem, míg ide nem költöztünk; azóta az asszonyok nevelik. Majd megadja az
                  árát, mint szegény uram. Radovánovics Timót ma is élne, ha megelégedett volna az
                  én tiszta szívemmel, hűségemmel, szorgalmammal, de benne volt a friss rác vér,
                  amelyik nem tud egy mellett maradni. Hogy kértem pedig, mint az Istent: te Timót,
                  hagyj fel, hagyj fel - tudta ő kiket értek, a papnét meg a tiszttartónét meg a
                  fele várost - nem, nem! És ölelt, még a lábam nyomát is csókolta. Ó, jó ember
                  volt! Tíz évig éltünk együtt, s meghalt, elszáradt, elhervadt! mint egy szép
                  virág!</p>
               <p>Az öreg tutma asszonyság törölgette bőséges könnyeit, és szeretettel áldozott a
                  gyönyörű múltnak.</p>
               <p>- Nem háborgatom önöket, maradjanak, csak azt kérdem öcsémuramtól: mit szeret,
                  miféle sültet? tésztát? salátát? olajjal, ecettel? öntve? forrázva? tojással? Az
                  én Timótom finom olajjal ette. No, lesz ilyen is, olyan is. Van jó halunk,
                  szereti? Csak maradjanak.</p>
               <p>S az öreg hölgy még egyszer körülnézte Tarczalit; még egyszer kifejezte bámulatát,
                  hogy oly csodálatosan hasonlít drága elhervadt virágjához, csakhogy az valamivel
                  mégis szebb volt, vidorabb, kacagóbb, mozgékonyabb: s nyájas hajlongások közt
                  távozott.</p>
               <p>De hirtelen visszaszökött, és a kefével a Tarczali hátáról egy szénaszálat levett
                  - úgy röptiben.</p>
               <p>- Az Istenért, hol járt ön? Széna között?</p>
               <p>- Kocsin mentem a vasútig - mosolygott Tarczali.</p>
               <p>- És nem tudta ön rendbe szedni magát?</p>
               <p>- Nekem is éppen olyan feleségem van - bocsánatot kérek asszonynénémtől -, aki
                  mindig öltöztet.</p>
               <p>- Értem. Akkor ön is olyan Timót lesz.</p>
               <p>- Még eddig nem voltam.</p>
               <p>- Hanem talán ezután akar? Hagyjon fel vele, áldatlan dolog ez! Édes, jó öcsém,
                  szerette feleségét, mert hallom jó, ha nem is valami szép, és öregebb, mint ön -
                  úgy hallottam: de nemes lélek. Egy hű, erényes feleséggel a világ összes hitvány
                  szépasszonya nem ér föl. Ezt mondtam én Timótnak. Ha hallgat rám: ma is él, s
                  Becskereken nincs boldogabb asszony, mint én, jóllehet az Isten egy gyermeket sem
                  adott. Csak maradjanak.</p>
               <p>Még egyszer visszafutott.</p>
               <p>- Ó, be hasonlít a drága Timótomhoz! A halat hogy szereti? kirántva? úgy is jó.
                  Forrázva? - még jobb. No, bízza rám. Két órakor ebédelünk. Tudja? Nem várunk
                  senkire. Timót mindig pontos volt.</p>
               <p>Eltűnt, és csakugyan nem tért többé vissza.</p>
               <p>Alig telt bele pár perc, és Timót néni gondoskodott a kávéról. Ím, a pesti,
                  keményítőszínű tej és vöröses fekete ott párolog a vendég előtt.</p>
               <p>Két, kisujj nagyságú ráncos kifli is ajánlja magát. És három pohár víz.</p>
               <p>- Nos, halljuk, öreg, mi hozott most téged ide Pestre? Hivatalos- vagy magánügy? -
                  kérdé nagy álmosan, ásítozva, ujjait ropogtatva Csigadomby.</p>
               <p>- Mind a kettő. Én törekedtem ígéretemet beváltani, és teljességgel hiszem, hogy a
                  választáson fényesen keresztülviszlek.</p>
               <p>Csigadomby úr mosolygott, s úgy a pipaszárán át gyengén megérintette Tarczali
                  kezét - mintegy néminemű köszönetképpen.</p>
               <p>- És mennyit költöttél reám?</p>
               <p>- Kérlek! - szólt megsértődve a polgármester - én szenzál még nem voltam.</p>
               <p>- Jó, jó, barátom, itt nem patétizálunk. Mi mindennek megadjuk az árát - és azzal
                  kvitt. Pest a realitások világa. Itt nincs idill.</p>
               <p>- Nem értelek.</p>
               <p>- Te ellenzéki vagy, ugye?</p>
               <p>- Természetes.</p>
               <p>- Én kénytelen vagyok átlépni a kormánypártba, s így, ha követetek lennék: te mit
                  sem tehetnél érettem.</p>
               <p>- Ezt nekem nem úgy adtad elő, és Várhegyen nem is ez irányban van megindítva a
                  mozga­lom.</p>
               <p>- Akkor sajnálom a fáradságodat, édes öreg, készséggel kiegyenlítem, de követ
                  mégis onnan leszek. Értesz engemet?</p>
               <p>- Hogyhogy? - szólt, nézve a szerkesztőt, ki tárcáját ütögette kacagva.</p>
               <p>- Mihályfi Domonkos és Bethlehem mint pártonkívülit ajánlanak.</p>
               <p>- Így én is szívesen reád szavazok.</p>
               <p>- Jó, de - mégis maradnál ki a választási mozgalmakból, öreg. Te jó polgármester
                  vagy: reád ott van szükség. Te ide közibénk semmi esetre se jöjj. Itt el fogsz
                  veszni.</p>
               <p>- De azt most mondod, Gábor? - szólt szédülve, sápadva Tarczali.</p>
               <p>- Hát mikor mondjam? Én senkit se szeretek kifacsarni, mint a citromot. Én a
                  becsületből élek, lapomat, nevemet ez tartja fenn. Azt, hogy tégedet ide
                  csaljalak, aztán nyomorba döntselek: csak elképzelhedd, hogy nem teszem. Egy
                  karakter, ha tudod, mi az.</p>
               <p>- De - szédült e szemtelen kifejezés súly alatt a polgármester.</p>
               <p>- Kérlek, nem fejtettem ki. Mit akarnál voltaképpen itt?</p>
               <p>- Azt gondolom, már odalent megbeszéltük ezt részletesen. Én követté választatlak,
                  te átadod nekem lapodat - te ajánltad magad, én nem is gondoltam reá soha -, s ide
                  költözöm. Ez gyermekeim jövőjére is nagy befolyással lesz. És ha ki kell mondanom:
                     én a Rubikonon már átmentem.</p>
               <p>- Mi az, mi az Rubikon? beszélj határozottan.</p>
               <p>- Te jól tudod, mit tett Caesar, mikor a Rubikonon átment.</p>
               <p>- No, igen - tette föl lábait az asztalra, a Tarczali kávéja mellé. Bizony nem
                  tudta, mi a Rubikon.</p>
               <p>- Tehát...?</p>
               <p>- Beszélj világosan. Ti, erdélyiek, szörnyen szeretitek a takart beszédet. Tedd
                  meg azt, pajtás, hogy itt ne használj rébuszokat.</p>
               <p>- Sohasem is szoktam. Ravaszsággal, ha valakit: nem engemet lehet vádolni.
                  Szeretném, ha te beszéltél volna nyíltabban, most nem volnék itt. Egyébiránt, ha
                  hibáztam, elhordozom a követ­kezményeket.</p>
               <p>- Jó, de most mit akarsz? Én nyugodtan hallgatlak.</p>
               <p>- E percben távozni, és végezni dolgaimat - azt akarom.</p>
               <p>- De ma még nem utazol el? Ebédre csak eljössz?</p>
               <p>Tarczali hirtelen fölállott, és haragtól, szégyentől villogó szemekkel fordult a
                  szerkesztő úr felé.</p>
               <p>- Köszönöm figyelmedet, még nem utazom. Dolgom van.</p>
               <p>- Kérlek, gondoljuk át a dolgot jól, s ebéd után folytatjuk. Légy meggyőződve,
                  hogy igazabb barátod, mint én: nincs. És jegyezd meg, hogy nem minden kedvünk
                  elleni beszéd származik kedvetlenségből. Ha nem osztom is nézeteidet: annyival
                  inkább törekszem szerencséden. Ezt határozott jellememtől mindig várhatod.</p>
               <p>Némileg csöndesültebb kedéllyel lépett ki Tarczali Tamás a szerkesztő úrtól, mint
                  azt a beszéd heve, folyama várni engedte.</p>
               <p>A polgármester úr lázas fejjel, dobogó szívvel ment a kúria felé.</p>
               <p>Egy kis, finom levelecskét vett ki belső zsebéből: a Lívia levelét, melyet jónak
                  látott odahaza, Várhegyen, békesség okáért ott tartani a polgármesteri irodában,
                  mint hivatalos aktát. Oda is volt címezve, ott is kapta.</p>
               <p>
                  Pest, június 20. 18...
               </p>
               <p>
                  Kedves Tarczali!
               </p>
               <p>
                  Fölötte lekötelezne maga engemet, ha egy vígjátékot írna
                     számomra. Ezt a sok irigy pályatársnőt hadd verném le a földig. De a tárgyat én
                     adom, és a szcenírozást is én szeretném beosztani. Magának nagyon szép
                     tehetsége van, és merem jósolni, hogy itt kitűnő körökben, gyorsan
                     kifejlődnének magas tulajdonai. Molière-nek is Párizsba kellett jönnie, hogy
                     lásson, élvezzen és alkosson. A mi kis vígjátékíróink is itt vannak, de ezeket
                     maga, kedves barátom, egy szárnycsapással felülmúlhatja. Jöjjön és merjen. Ha
                     férfi volnék, a pokolba lemennék a dicsőségért. Kérem, ne szóljon erről
                     senkinek, míg velem nem beszélt. Én égek a vágytól Önt láthatni.
               </p>
               <p>
                  Líviája.
               </p>
               <p>Tarczali ezt a levelet soha senkinek se mutatta, róla senkivel nem beszélt, és
                  mintha valami mérges tárgy volna: ő maga se merte se elővenni, se róla
                  gondolkozni.</p>
               <p>Nem is ezért jött fel - ó nem! de most megnézte, hogy tájékoztassa magát, mielőtt
                  Líviához belépne. Vére lángba borult.</p>
               <p>Nincs egy lélek, aki elmondhatná: Tarczali megszegte férji esküjét.</p>
               <p>Most a negyvenen túl - de különben egy férfi a jelen korban kinek tartozik
                  számolni tetteiről?</p>
               <p>Még volt idő, hogy visszaforduljon; a hitvány Csigadombyt emberül leszidja, és még
                  az esti vonattal hazainduljon. Nevesse ki bolondságait, Várhegyig sokat nevethet;
                  és néhány hónapot töröljön ki életéből. Áldja Istenét, hogy beletekinthetett a
                  tükörbe, s látta azt a világot, melytől eddig egyszerű jelleme és közönséges útja
                  megóvta: és éljen annak s azoknak, kinek és kiknek tartozik.</p>
               <p>Ha ezután kevesebbet vár az emberektől: éppen jól fogja tenni.</p>
               <p>Gondolt-e effélékre?</p>
               <p>Igen, de azt felelte: eh, gyáva nem leszek.</p>
               <p>Mint klasszikus műveltségű ember, használta a klasszikusok tanácsát:</p>
               <p>
                  Audaces fortuna juvat, timidosque repellit.
               </p>
               <p>A klasszikusok után pedig mindenkor bátran mehetünk. A jellem, a tisztaság, a
                  bölcsesség, a látás csak náluk van, volt és lesz is.</p>
               <p>Csak haladjon az a kocsi egyaránt.</p>
               <p>- Mária utca 14. szám - kiáltott be a bérkocsis. - Itt vagyunk.</p>
               <p>Tarczali Tamás úr oly komolyan, oly méltányolható férfias eréllyel haladt fel a
                  második eme­letre, mintha az erdő-ügyben menne a kúriai referens úrhoz.
                  Argumentumaival készen volt.</p>
               <p>Egy csinos, szép, szőke szobaleány állotta útját, és kiterjesztett karokkal
                  kiáltotta németül, és rögtön franciául: uram, uram, kérem!</p>
               <p>- Lívia őnagyságát itthon találhatom?</p>
               <p>- Igen, ha kegyes lesz megengedni.</p>
               <p>- De itthon van?</p>
               <p>Tarczali ritkán járt Pesten, mégis tudta, vagy csak érezte, vagy reá parancsolt a
                  lázongó vér, hogy itt ajándék nélkül illetlen egy lépést is tenni tovább.</p>
               <p>A leány mély alázattal hajolt meg és kérdé:</p>
               <p>- A grófot hogy jelentsem be, azt hiszem, gróf Felsdorf.</p>
               <p>- Nem, itt névjegyem.</p>
               <p>Lívia a zajra közelebb jött az ajtóhoz, és örömsikollyal jelenté, hogy az az úr
                  azonnal bebocsá­tandó.</p>
               <p>- Édes, édes jó Tarczalim - tartá sokáig kezében Lívia a Tarczali kezeit. - Ön
                  nagyon, nagyon boldoggá tett engemet. Hittem, hogy ön el fog jönni. Ily tehetséget
                  elvesztegetni falun - nem szabad, egy színműírónak fejlődni csak nagy színházak
                  mellett lehetséges. Ez megdönthetlen igazság, édes barátom. Hisz-e ön bennem?
                  Merné-e egészen reám bízni magát? Feleljen nyugodtan.</p>
               <p>Lívia maga mellé vonta a széles, ruganyos kerevetre. A bájos színésznő szemei a
                  merész nézésben még nagyobbak, lángolóbbak lettek. Oly élesen, mereven nézte
                  Tarczalit - minden biztató, ingerlő mosoly nélkül, hogy még egy léha kéjenc ember
                  is megdöbbent volna a szigorú kérdésekre.</p>
               <p>- Várjon, édes barátom. Ne feleljen még. Meglátogatta ön Gábort?</p>
               <p>- Igen.</p>
               <p>- Beszéltek a lapról, feljövetelről?</p>
               <p>- Ő nincs amellett, hogy feljöjjek és átvegyem a lapot.</p>
               <p>- Az egy ingadozó gyermekember. Szép zsurnalisztikai tehetség, de nem tanult
                  semmit, csak itt-ott szedte fejébe, amit tud. Nők körében töltötte el egész
                  életét. Képzelje, az az ember már kétszer nősült, és kétszer vált. Amely férfi
                  képes ily jellemtelenségre - erőtlen, gyarló nővel szemközt -, az olyanról hamar
                  készen vagyunk, mit tartsunk. De jó szív, határtalan jó szív - és most tanulni
                  akar. Képviselővé kell lennie. Ma a semmi emberkéket csak az emelheti föl és a
                  párbaj a zsurnalisztikai életben. Természetesen ezt csak én mondom - Palmerston
                  lord után. Jegyezze meg ön, csak én mondom - Palmerston lord után, ki angol
                  miniszterelnök volt, ki azonban egészen más nevelésben részesült, mint a mi modern
                  követecskéink, kiket mint a törmeléket az árvíz, a párt innen, onnan hozza össze
                  legtöbbször. Ó, kétségkívül vannak igen jelentékeny kivételek. Annak idején
                  mindenesetre az fog lenni ön is, uram.</p>
               <p>Lívia most már egy cseppet távolabb ült.</p>
               <p>- Ernesztin! - szivarokat.</p>
               <p>Ernesztin mély hajlongással, finom regália szivarokat tett az asztalra.</p>
               <p>- Igen, édes Tarczalim, Gábor mindenképp meg akarná tartani lapját, de az nem
                  lehet.</p>
               <p>- Miért? ha szabad kérdeznem.</p>
               <p>- A miniszter, anyai ágon távoli rokonom, megígérte, hogy Csigadombyt a
                  bölcsészeti karnál valamelyik székre kinevezi. Ha lehetett, tolakodó ajánlatok
                  útján, közönséges iskolamesterből, minden diploma nélkül, mint Amerikában a
                  suszterokból, miniszteri tanácsos, éppen úgy lehet egy zsurnalisztából egyetemi
                  tanár. Ez, mint a miniszter monda: a modern eszmék
                  vívmánya, kell ezt tenni - jegyzé meg igen helyesen a miniszter - a sok
                  újdonsült doktorral szemben. A tudományban legalább meg kell őriznünk a republikai
                  színt. Furcsa volna, ha a pedáns tudá­kosság diadalt tudna ülni a szabad szellem
                  fölött. Hál’istennek, németek nem vagyunk. Tehát Gábornak le kell mondani a lapról
                  annyival is inkább, mert amint képviselőül választják, ígérete szerint azonnal
                  átmegy a kormánypártra. Ma ez is közönségesen bevett és megengedett sakkhúzás. Az
                  ellenzék természetesen mocskolni fogja, míg ő hasonlót tesz, hasonló előnyökért.
                  Határozott ellenzéki-e ön?</p>
               <p>- Igen.</p>
               <p>- No, a programot elengedem.</p>
               <p>- Meri-e védeni exponálással is nézeteit?</p>
               <p>- Azt gondolom, elveimért semmi áldozattól se féltem soha.</p>
               <p>- Ez igen szükséges is, főképp aki tekintélyt akar szerezni. Párbaja volt már
                  önnek? Igen, tudom, volt. Ez nagyon szép.</p>
               <p>- Restellem.</p>
               <p>- Én pedig érette becsülöm. Ha feljő, ezekre készen legyen. Gondoskodni fogok,
                  hogy ama bizonyos pisztolyokat szerezzük meg. Ah, ne féljen: Carrel Armand-ok
                  nálunk nem születnek. Úgy vívni vagy lőni, hogy valamelyik ottmaradjon: csak a
                  magyar mágnás szokott - az egész világon. A magyar irodalomban - ez is költészet,
                  éspedig nagyon szegény. Önben sok van a mágnásból, dacos is, érzékeny is,
                  föláldozó is, és tréfát nem ösmer. Ó, én sokat megfigyeltem. Azért akarom, hogy
                  ide jöjjön.</p>
               <p>Lívia kezét nyújtotta, melyet megszorított Tarczali, de nem csókolt meg.</p>
               <p>- A lap az öné - ez bizonyos. Eddig az én pénzem volt a kaucióban, ha átveszi,
                  természetesen a kauciót önnek kell letennie. Hajlandó-e erre, édes Tarczalim? Én
                  nő vagyok, de szeretek mindent nyíltan tenni, mindent. A lap biztos jövedelmet ad,
                  tekintélyt az intéző körökben, követi állást, a legkönnyebben, s ha bíró vagy
                  miniszteri tanácsos akarna ön lenni: csak egy levelébe kerül. Bukásról tehát szó
                  sem lehet. Gyermekeit itt nagyon könnyen célhoz juttat­hat­ja, és végre egy falusi
                  polgármesterség, amely egy tudatlan, megvesztegethető nép szeszélyé­től, sokszor
                  bosszújától függ: elenyésző kicsi dolog - mindenesetre ilyen embernél, mint
                  ön.</p>
               <p>Közelebb ült Lívia, és módot talált abban, hogy a kezét a Tarczali kezében
                  felejtse.</p>
               <p>- Tehát, édes barátom, határozott?</p>
               <p>- Én, nagysád, határoztam.</p>
               <p>- Feljő?</p>
               <p>- Feljövök.</p>
               <p>- Átveszi a lapot?</p>
               <p>- Átveszem.</p>
               <p>- A feltételeivel?</p>
               <p>- A feltételeivel.</p>
               <p>- A szerződést kiállíthatjuk?</p>
               <p>- Bármikor.</p>
               <p>- Ma este nálam - vacsora előtt?</p>
               <p>- Szolgálatára állok.</p>
               <p>- Még egyet.</p>
               <p>- Parancsoljon.</p>
               <p>- E szerződés csak akkor fog életbe lépni, azon napon, mikor Gábor a várhegyi
                  mandátumot átvette. Belenyugszik ön?</p>
               <p>- Belenyugszom.</p>
               <p>Lívia hevesen oda vetette magát a Tarczali karjaiba. A bámuló embert csókjaival
                  borította el.</p>
               <p>- Most ön a mienk - most ön az enyém.</p>
               <p>.....</p>
               <p>Ha ezt Ágnes látná!</p>
               <p> </p>
            </div>
            <div type="chapter">
               <head>IX</head>
               <p>Mikor egy célt ért, boldog ember megy az úton, főképp robogó kocsin, elfelejt
                  minden sérel­met, hálátlanságot, méltatlan gyanúsítást, és szeretne mindenkinek
                  köszönni. Valami gyerme­kes, édes kiengesztelődése ez a szívnek. Azt hiszi,
                  mindenünnen őt nézik, a szerencséjét megtudták, és az ébren levő felebaráti
                  indulat gratulálni akar. Pesten legalább - mért ne volna ez lehető? Ott az emberek
                  sokkal műveltebbek.</p>
               <p>Tarczali úr a mámortól, örömtől, a siker boldog tudatától állandóan mosolygott, és
                  minden percben készen tartotta magát a köszöntésre. Hisz Vásárhegyen, ha csak egy
                  jól végzett komisszióról ment is haza, nem győzte fogadni az üdvözléseket.
                  Le-lekapta forró fejéről a kalapot, hogy a fővárosi balzsamos levegő járja át jól
                  a lüktető halántékait.</p>
               <p>Most már tisztán látta, hogy, de sőt meg is tudta, hogy Csigadomby Gábor félti
                  tőle Líviát, tőle, a családos embertől, a családos apától. Ez se közönséges
                  szerencse. Csak hadd féltse már. Az ellenvetésektől ezután mit se fél. A lap az
                  övé, egy nagy politikai napilap összekötte­tésekkel, fent mint alant, befolyással
                  az állam legvitálisabb kérdéseire, tanácsadással, táma­dással, hatalommal egész
                  fel, fel beláthatatlan magasságig. Úgy állt ott a kopott fiákerban, mint valamely
                  felette fontos elnöki széken; látta maga körül írótársait, munkatársait, a
                  bizottmányi tagokat, a képviselőket, kik mindnyájan várják az ő döntő szavait.
                  Ilyesvalaminek az árnyéka környezte egyszer, mikor (még ifjú volt) a vidék főbb
                  birtokossága őt kérte fel egy helyi lap szerkesztésére. Akkor is - pedig tudni
                  való, hogy egy vidéki szerkesztő a legszegé­nyebb paródiája a szerkesztőnek, értve
                  egy fővárosi szerkesztőt -, hogy zsongták körül minden oldalról: szerkesztő úr,
                  kedves szerkesztő úr, instálnók így, instálnók úgy, könyörgöm, esedezem (erdélyi
                  beszéd), méltóztatnék, kegyeskednék, parancsoljon... hát most?</p>
               <p>Ej, meg kell azt bocsátani egy komoly, becsületes, férfias embernek is, ha hisz és
                  hinni tud. Sok ugyan a csalódás szerte mindenfelé, de aki óvatos, bölcs és számot
                  vet magával és a körülményekkel, nem szabad, hogy egy hajszálnyit is hibázzon. Így
                  vélekedett Tarczali Tamás.</p>
               <p>Arra gondolt, hogy ennyi mindenért mit kell fizetnie: a lapért, hova a kaució és
                  tulajdonossági jog is értendő, fizet tizenkétezer forintot két - fél éves
                  részletben -, a teljes szerkesztői fölsze­relésért alig pár ezret. És a lap évi
                  tiszta jövedelme - a Lívia naplója szerint -, de ez oly fényes összeg volt, hogy
                  senkinek sem akarta megmutatni Tarczali úr, még a levegő atomjainak sem, azért is
                  - mint szörnyű óvatos ember -, akinek a fővárosban nagyon résen kell lenni,
                  rátette a kezét a hatalmas summára.</p>
               <p>Nem utolsó, sőt első öröme volt e nagy jövőjű vásárban, hogy színműveket ír - azon
                  körülmé­nyen azonban csodálkozott, hogy Lívia e tételről mit sem szólott, holott a
                  levél éppen ezt tárgyazta. Színműveket ír (s már is zsibongott egy csomó felséges
                  alak a fejében), vígjáték, dráma, egymás után következik. Előtte állott az az
                  óriási hatás, melyet várhegyi, kis darabja az egész nagy tudós gyülekezetre tett.
                  Mi pedig ez a semmiség azokhoz a művekhez képest, melyeket itt fog teremteni?</p>
               <p>Attól sem idegenkedett, hogy Gizella színésznő legyen. Be fogja adni a
                  konzervatóriumba.</p>
               <p>Mit fog mondani Várhegy?</p>
               <p>Az sem utolsó kártya a játékban, melyet ellenségeink leverése, megszégyenítése ad.
                  Nem bizony. De attól itt sem állott el, hogy a város erdőügyét tisztázni fogja,
                  megmutatandó, hogy mennyire alacsonyak voltak azok, kik őt gyanúsítani nem
                  átallották. Mindenre lesz itt ereje, hatalma.</p>
               <p>S ím! mindennek okozó kútforrása, amit pedig leghevesebben ellenzett: a
                  kultúrgyűlés. Lám, mégse lehet tudni, mi fordul az embernek szerencséjére. Ha a
                  tudósok nem jönnek, ha azok őt itt szeretettel föl nem karolják, ha Lívia ki nem
                  ássa iratcsomóiból azt a gyenge (ó, nem tartotta gyöngének) vígjátékot; ő akkor
                  egész életét azok közt a nyomorult, műveletlen, önző, irigy, alattomos emberek
                  között tölthette volna el.</p>
               <p>Ám a sors, a jó sors nem engedte ezt.</p>
               <p>Most már csak az van hátra, hogy ragadjon meg minden tisztességes eszközt, legyen
                  ébren, és az, aminek meg kell jönni, nem fog sokáig elmaradni.</p>
               <p>Ezzel zárta be okoskodásait, s mint tenni szokta sokszor, mint elnök,
                  polgármester: enunciálta a határozatot.</p>
               <p>Nem olyan alázatos, félénk, tétova tekintettel lépett ő most be Csigadomby Gábor
                  úrhoz, mint reggel. De majdnem úgy, mint otthon polgármesteri irodájába. Rendező
                  tekintettel, vas­akarattal, szigorú rendszeretettel. És mi ez itt?</p>
               <p>Szerkesztői szállás volna ez? Két füstös udvari szoba, néhány darab ringy-rongy
                  bútorral, s egy csomó földön heverő újsággal és elhányt papírdarabbal. Rendnek,
                  tisztaságnak még a híre-hamva sincs itt. Nézné meg valaki Várhegyen az ő irodáját.
                  Minő világos, hatalmas terem az, s minő tiszta, mint egy úri szalon.</p>
               <p>Majd, majd - gondolá nem éppen jó kedvvel, de nem is minden öröm nélkül.</p>
               <p>És kik dolgoznak itt?</p>
               <p>A nagyobb közös szobában három kurta kis asztalkánál majdnem egy-egy gyermekember.
                  Fehér Károly itt, amott a más kettőnél még gyermekebb forma legényke. Hát ilyenek
                  az írók egy nagy napilapnál? Ezek írják azokat a hatalmas dörgő ellenzéki
                  támadásokat? Hát a szerkesztő szobája?</p>
               <p>Ott is két asztal.</p>
               <p>Egyik üres - Csigadomby úr nincs honn -, elment miniszteri tanácsra. A másik
                  asztalnál egy (no egy mégis) vén kopasz, pápaszemes, köpcös, alkalmasan hasas
                  emberke.</p>
               <p>De alig szól egyet-kettőt - a legudvariasabb kérdésre is.</p>
               <p>No, majd fog szólni, ha megtudja, ki a szerkesztő.</p>
               <p>Tarczali úr a futólagos szemle után lassan, nesztelenül átmegy Timót nénihez.</p>
               <p>Ideje is, mert már terítve az asztal, s most adja az utasításokat Csigadomby úr
                  nénjének, hogy azt a szerencsétlen flótást (Tarczalit) törekedjék mindenképp
                  lebeszélni, nehogy Pestre hozza a famíliáját, mert az borzasztó alkalmatlanságot
                  fogna csinálni nekünk. Mondja el Timót néni, hogy itt minden iszonyú drága,
                  kenyér, vaj, zsír, hús, bor, szállás, ruha, itt még a vízért is annyit fizet az
                  ember, mint másutt a jóravaló borért.</p>
               <p>Nem mondhatta tovább, pedig bizonyosan sok jót és hasznost el fogott volna
                  mondani, mert kopogtatott Tarczali Tamás úr.</p>
               <p>- Szervusz - lépeget lassan a belépő felé, egy készen tartott barátságos
                  szivarkával Csiga­domby úr -, hát mit végeztél a kúrián? Ajánltalak Lőrincz Pali
                  bárónak, de egy kis jó bort elfogad ám az szívesen, persze, nem közvetlenül, hanem
                  általam. Gyújts rá. Olvastad a lapo­kat? Nem még. Jer, hallgasd meg, mit írtam a
                  belügyminiszterről. Rettenetesen nekimegyek, szétszedem, de holnap nála fogok
                  ebédelni. A belügy után az oktatásügy következik. Egy-két matadort megtollászunk.
                  Magával a miniszterrel most fegyverszünetem van. Becsületes, de nagyon
                  informálható, gyenge ember, alig van egyetlen eredeti gondolata, s amellett úgy
                  szeret­né játszani a nagy írót. Oda van örömében, ha egy-egy német riporter
                  valamelyik Magazinban egy kicsit megveregeti a nagyméltóságú vállait. Ó, barátom,
                  ez a mi nagy kis világunk szörnyű nevetséges egy majmolás. De hallgasd csak.</p>
               <p>A legdurvább kitételek hömpölyögtek a sáros cikkecskében: tudatlan, lelketlen,
                  áruló - mintha csak egy vidéki, erdélyi lapból vette volna át a jelesebb
                  frázisokat.</p>
               <p>Tarczali föl-fölkapta a fejét, s lángoló haraggal fordult a szerkesztő felé. - Nos
                  - ugye? meg­adom!</p>
               <p>- Ez borzasztó!</p>
               <p>- Így kell írni.</p>
               <p>- Így sohasem fogok, az én lapom ily hangon nem fog beszélni soha. Hisz én az
                  utcaseprővel emberségesebben beszélek. Ha feddem, megmondom hibáját, kiszabom
                  büntetését, de ily szavakért egy napszámos is beperelne a járásbíróságnál. Egy
                  miniszter mindig magát a nemzetet képviseli, s a nemzet sérthetetlen, mint a
                  király.</p>
               <p>- Mint a király? Gyermek vagy. Oldalutakon annak is neki megyünk.</p>
               <p>- A koronás királynak?</p>
               <p>- Hallgass. Másról beszélünk, de a nép megérti, kit mosunk, s egy-egy förtelmes
                  cikk után özönlik az előfizető. Barátom, a magyar hírlapíró másképp meg nem él. Ma
                  vasvillával és nem stílussal dolgozunk, aki jobban bírja bátorsággal,
                  meztelenséggel - hát az olvasó közön­ség az olyan körül csoportosul. Van nekem
                  odabenn két kis tót gyerekem, a bárd nem élesebb, mint ők. Ha haj van: farba
                  rúgatom őket vagy alkalmilag jó móddal, a bácsi pisztolyaival kiállok magam, s
                  minden szerencsésen keresztülvitt skandalum után: aratok.
                  Az alföld papri­ká­hoz van szokva. Ellátom én. A parlamentből kapjuk a hangot. Ha
                  egy Deákot gazembernek nevezhetünk, mert mi egy hazaáruló: még a gazembernél is
                  több, akkor kérdem, egy igazi hitványra micsoda kifejezést használjak? Útonálló,
                  rabló, hóhér, bitang, suhanc - no és efféle.</p>
               <p>- De hát ti Deákot gazembernek tartjátok? Mernétek ezt tenni!</p>
               <p>- Ó, a világért sem, a nyelvét szakítanám ki, ha egy német annak nevezné -, én a
                  világ leg­nemesebb karakterének tartom Deákot; de ez a hírlapi modern magyar stíl. Tudja az ördög, ki hozta hozzánk. Hanem jól
                  tette. Én csak egy ispán voltam, de ma egyetemi katedra vár reám. És ha nem volna
                  mind a két kezem tövig szemetes, sáros, ha tollamat nem epébe mártanám, hát a
                  kicsi kutya se állana velem szóba, pajtás! A szubvenciós zsurnaliszta pocskolja a
                  nemzet egyik részét, feneketlen, eszeveszett
                  mocskolódással, mert aszerént fizetik és becsülik odafönt az intéző körök; az
                  ellenzéki író mit tehet mást: dorongolja, szúrja, vádolja, gázolja a nemzet másik felét.</p>
               <p>- Ó Istenem!</p>
               <p>- Ugye? Szégyellem én is, hogy a magyar zsurnalisztika idáig jutott, azért
                  törekszem minél előbb valami egyetemi katedrába.</p>
               <p>Díszesen feltornyozott ősz hajjal, kimáslizva, kifodrozva lebegett be a beszélők
                  közé Timót néni. Jelentette, hogy tálalva van, és kérte a Tarczali úr karját.</p>
               <p>- Megálljon, öcsémuram, megint tele van pehellyel, hol a zavaros világában járt?
                  hol az a kefe?</p>
               <p>És kefélte Tarczali urat, egy-egy simítással Gábor öccsét is.</p>
               <p>- Azokon a kúriai bírókon is bizony elférne egy kis kefe - pattogott a néni. - Az
                  én lelkem Timótom ilyen gyűrődött ruhával elibém nem mert volna állani. Így, így
                  már tetszik nekem, öcsémuram. Milyen vállas, piros, egészséges. Vétek volna ilyen
                  ember Pestre. Valóságos Timótom, csakhogy ő még szebb volt, mert ifjabb volt.</p>
               <p>S mint egy deli grófné - vitte be Timót néni Tarczali Timótot.</p>
               <p>Az első fogás étel után odafordul a néni Tarczali úrhoz:</p>
               <p>- Nos, mit szól erre a fekete levesre?</p>
               <p>- Én nemigen értek az ételekhez, de azt hiszem, ez a leves kitűnő.</p>
               <p>- Gondolom én is. És mit gondol, mibe került ez a hitvány kis leves?</p>
               <p>- Nem tudom - ütődött meg a különös kérdésen a polgármester.</p>
               <p>- Nem, ugye? És maga akar Pestre jönni, a nyomorúságba? Hisz itt tudja meg, fiam,
                  maga a leves annyiba kerül, mint falun egy nagy ebéd.</p>
               <p>Következett a másik fogás.</p>
               <p>- Hát mit szól a halra?</p>
               <p>- Már ez igazán nagyszerű.</p>
               <p>- És ez a rongyos állat, mit gondol mibe került?</p>
               <p>- Nem tudom.</p>
               <p>- Kétségbeesnék a felesége, ha megtudná, mennyit kell egy ilyen darabocska halért
                  kiadni. Egy ruhát vehetne az árán a fiának.</p>
               <p>Tarczali letette a villát, ez a néniféle oktatás borsnak igen csípős volt. Otthon
                  falun nem kérdik a vendégtől, és Gábor úrtól sem kérdezték: ez s ez mibe
                  kerülhetett, míg itt az effélék­kel az embernek a szemeit szedik ki.</p>
               <p>- No, csak egyék, ne gondolja, hogy sajnálom. Fösvény nem vagyok, de nem akarnám,
                  hogy öcsémuram valami bogár után rossz helyre menjen.</p>
               <p>Bizony Tarczalinak majd a torkán akadt a drága falat.</p>
               <p>Minden étel után megtette Timót néni kérdéseit, és megmagyarázta, hogy aki jó
                  helyről, jó módból nyomorúságba akar menni: hát az csak minél előbb szedje össze
                  magát, és jöjjön Pestre.</p>
               <p>- Hát erre a borra, erre a haszontalan lőrére mit szól? Igyék. Ne féljen, mert nem
                  sajnálom. Én is iszom, de Becskereken a kocsisomnak se adtam volna ilyen
                  lotyadékot. Igyék. Ugye? S egy ilyen orvosságos üveg bor egy-két forint. Tetszik?
                  Hát arra a kis nyúzott ürgekappanra mit mond? Láttam, jó étvággyal ette,
                  gondoltam, gyere csak Pestre, majd megtudod, mit fizetsz egy csirkecsont
                  ropogtatásért. Ó, édes öcsémuram, igaz-e. Gábor mondja: maga Pestre akar jönni,
                  úri módból ide koldusnak?</p>
               <p>- Koldusnak nem akarok...</p>
               <p>- Nono, ne haragudjék. Timótommal is így beszéltem, mert a javát akartam. Nem
                  hallgatott reám, hej, ha hallgat: ma is Becskereken élünk, s minő élet van ott! De
                  én már vén vagyok, s nekem mindegy. Magának jó felesége, négy gyermeke, jó
                  hivatala: ugyan kedves öcsém ki az a lelketlen, aki magát elcsábította? Kötni való
                  az!</p>
               <p>Tarczali erősen elpirult, s lesütötte szemeit.</p>
               <p>- Engemet, kedves néni, senki sem csábított el. Amit akarok, azt jól elgondoltam,
                  és nem hiszem, hogy valaki rám süthetné, hogy valaha bolondot csináltam.</p>
               <p>- Egész Timót, az is így beszélt. Te - mondok -, annál a kövér, fehér képű rác
                  tiszttartónénál voltál megint. Én? - ripakodott rám Radovánovics Timót - Isten
                  látja, hogy olyasmit nem tettem. Ember nincs, aki rám süthetné, hogy valaha
                  letértem az erény útjáról, kivéve azt, mikor egyet rám húzott a pap. Többről nem
                  tudok. No, jól van, Timót, aranyos Timótom. Nincs baj. De addig esküdözött, hogy
                  elszáradt, elhervadt, olyan lett mikor a koporsóba jutott, mint az imádságos
                  könyvbe tett, szárított, préselt levél.</p>
               <p>A hetven éven túljáró asszonyság félrefordult, és megsiratta kedves Timótját.</p>
               <p>Ebéd után egy kicsit mégis gondolkozott Tarczali úr, hogy ez az öregasszony
                  bolond-e, vagy ő nem látna tisztán?</p>
               <p>Hogyne látna tisztán, mikor falakon, házakon keresztül is jól látja, Líviát...</p>
               <p>Líviát?</p>
               <p>És nem Ágnest és gyermekeit?</p>
               <p>Nem Líviát éppen, vagy azt is, de a jövőt, amit egy családapának főképpen látnia
                  kell.</p>
               <p>Én is azt mondom, amit a fekete kávé után Tarczali úr mondott Timót néninek,
                  hogy:</p>
               <p>- Minden ember maga tudja legjobban, hol és mit csinálnak azok a legbelső
                  srófocskák, melyek­nek pontos és egybevágó működésétől függ egy emberi becsületes
                  életnek szabályos folyása. Ezeket a srófokat okos ember nem mutatja senkinek.</p>
               <p>- Nem, nem, öcsémuram, Radovanovics Timót sem mutatta.</p>
               <p> </p>
            </div>
            <div type="chapter">
               <head>X</head>
               <p>Ernesztin, mikor másnap a fényes írói és művészi estély után úrnője öltöztetése
                  közben rendre szedte éles francia nyelvével a kisebb-nagyobb urakat, s látta, hogy
                  őnagysága majdnem minden pontnál osztja finom megjegyzéseit, a tegnap délelőtti
                  jelenethez fordult. De előbb megállott, hogy lehetőleg szemügyre vegye asszonya
                  vonásait. Ahhoz nem volt szokva, hogy valamit ne értsen, és hogy bármi fontosabbat
                  is előtte eltitkoljanak. Párizsban, ahonnan ő jött, egy jól nevelt komorna - az
                  úrnő valódi helyettese. Így kell ennek lenni Pesten is.</p>
               <p>- Asszonyom, mit akart ön azzal a szép falusi úrral?</p>
               <p>Lívia arcát hirtelen pír borította el.</p>
               <p>- Szépnek találod?</p>
               <p>- De betegnek, vagy igen együgyűnek.</p>
               <p>- Miért?</p>
               <p>- Az egyszer sem csókolta vissza önt. Ha rokon, akkor igen pedáns, ha barát, akkor
                  én ajtót mutattam volna neki. - És reszketett a leány csengő hangja.</p>
               <p>- Kérlek, édes Ernesztin, ne ránts akkorát a hajamon, nézetedet pedig egy darabig
                  felfüggeszt­heted. Ma Donna Dianát kell adnom, ahhoz pedig teljes zavartalan
                  hangulat kell. Azt gondo­lom, megértettél?</p>
               <p>Tarczali Tamás nem ott töltötte ifjúságát, és nem foroghatott oly magas körökben,
                  hogy a lovagi szabályokat, melyeket egy nős, gyermekes apának is tudnia kell,
                  kívánatos érvényre emelhette volna. Nem volt érzéketlen ember, már forrott,
                  küzdött, de a szerénység vagy óva­tosság, talán a húsz-huszonkét év tiszta múlt
                  emléke is megkötötte idegeit. Átment már azon a vékony, alig látható vonalon, mely
                  a hűséget, annak fenséges határait megvonja, kívül állott a közönséges családi
                  szentély törékeny kapuján, hanem még a legelső rezzenésre visszahúzód­hatott,
                  anélkül hogy valaki amaz Egyetlenen kívül észrevehette volna.</p>
               <p>Szükséges-e ez a férfiatlan ingadozás, az önként kínálkozó gyönyörökkel szemközt,
                  mikor aki itt áll, annak a legegyügyűbb feleség sem hisz
                  többet? És szükséges-e magasabb mértéket ke­resni, mint aminővel a reális világ
                  helyesen megelégszik? Észre lehet-e venni a szelíd, remegő aggastyán hófehér
                  fürtjein a mocskos múltat? a márványfényes, tar homlokon, melyből a lángész égi
                  szikrái pattognak, azt a hitvány, aljas, Borgia-életet, melybe egy nyomorult
                  favágó nem tudott, nem mert belegázolni?</p>
               <p>Minek tartsa a társadalom s a józan ítélet az olyan puha szájút, aki nem szégyell
                  tiszta kézzel állani, mikor itt a nevetségesség oly szégyenteljes?</p>
               <p>Ha egy negyed lépést hévvel, lázongó gyönyörrel megtettél,
                  a többitől mi tart vissza? És fog-e? Ha bűnös szemeid delej folyama az övével
                  egybesimult; ha ajkad forró lehelete, mint a harmat, kezeire ült; ha reszkető
                  hangod elárulta, hogy tiltott vágy kerget: nos, akkor én nem tudom, mennyire
                  vegyem le előtted kalapomat, vagy egyáltalán le is vegyem-e? És van-e szükség
                  olyan emberre, nőre, aki előtt még a gondolatban is kényszerítve legyünk kalapot
                  emelni? És mi különösebb haszon volna az olyanban? Mit adnának érte?</p>
               <p>Tarczali Tamás, a közönséges falusi ember büszkén fölemelt fejjel tekintett fel
                  leveléről, melyet épp most ír nejének, és mosolyogva mondja magában: ha Ágnes
                  láttál volna! és ti s gyermekeim, ha láttatok volna...</p>
               <p>Eddig sohasem gondolt arra, hogy effélékkel dicsekedjék. Most széles, erős melle
                  kifeszült, és szemei lobogó lángban égtek.</p>
               <p>Megírta, hogy Isten segítségével ezután más életük lesz, művelt emberek közt
                  fognak élni, Lívia a leányoknak valóságos jóltevője máris, és később még többet
                  fog tenni érettük. A nagy napilapot átvette, a szerződést is a legalkalmasabban
                  megkötötte.</p>
               <p>
                  Azt gondolom, a január első száma már a nevem alatt jelenik meg.
                     Előbb is megjelen­hetnék, de némely szerződéseknek le kell előbb a maguk rendén
                     járniok. Legalábbis tiszta négyezer forint jövedelmet remélek a teljes kiadások
                     levonása után. Hogy képvi­se­lő legyek, s a párt győzelmével miniszteri
                     tanácsos vagy magasabb fokú bíró, az semmi nehézségbe sem fog ütközni. Abban
                     munkáljon Bokros barátom, hogy az augusztus 12-én megejtendő követválasztáskor
                     Csigadomby a lehető legfényesebben menjen keresztül. Bort adhat okosan. A
                     tanyák ki vannak jelölve. Azt a semmirevaló Pávay Pétert, azt a kolontos
                     csizmadiát idején befogja, és féken tartsa. A többit is rendezze. De
                     távozásunk­ról senkinek ne szólj. Amiatt a bolond párbaj miatt kétségkívül
                     bajom lesz, tudtam is, de talán sikerül a tárgyalást februárig elhúznom.
                     Biztosítva vagyok. S nevemen - azt mondják az itteni írók - fölötte sokat
                     lendített. Rögös Máté már ajánlkozott is vezér cikk-írónak, de nem fogadtam el.
                     Jellemtelen ember. Szerkesztői irodám olyan legyen, mint polgármesteri irodám
                     volt. Alacsonyságot, korrupciót nem tűrök, egy egészen tiszta, becsületes
                     hangot akarok behozni munkatársaim közé. Ma már beszélek egy csomó kitűnő
                     íróval, és a szerződéseket megkezdem. Légy, édes jó Ágnes, teljes hittel jövőnk
                     iránt. Hiszem, hogy e lépésemet nem lesz okom megbánni. Megvallom különben,
                     sokáig osztottam aggodalmaidat, de egypár - majd otthon elmondandó - körülmény
                     egészen meg­nyugtatott, és föltételemben megerősített. Szállást is kaptam már,
                     a D i a d a l u t c a (nevetnem kell e különös név fölött) 7. szám alatt, az
                     első emeleten. Utcára lesz két nagy szobánk, a többi - a szerkesztői irodával
                     együtt az udvarra nyílik. Hanem milyenek itt az udvarok! Természetesen, tiszta,
                     fás, gyepes udvar és kert csak falun lehet. Ezeket a hiányokat itt más előnyök
                     pótolják bőven. Ó, mily felséges város ez a Pest! Sohasem hittem, hogy a jó
                     sors valaha ide juttasson. Szeretném, ha Béláékat is ide tudnám költöztetni
                     minél előbb. Kétségkívül isten erre is reá segít. Mindent, mindent megteszek a
                     jövőtökért, boldogságotokért...
               </p>
               <p>Örömest ide írnám az egész boldog levelet, de a történet majd kimutatja a többit a
                  maga rendén, és hiszem a legderültebb jelenetekben.</p>
               <p>Tarczali úr, az új szerkesztő, egész biztosan fordul be a Váci utca egyik kis
                  mellékutcács­ká­jába, hol egy ódon, emeletes házikó, sötét, udvari helyiségében,
                  földszint, a kúttal szemközt, valami széles levelű fa költői árnyékában a Párizs
                  Egylet egyik elnöke lakik, Kabay Pál úr.</p>
               <p>A költő valóban otthon van. Dolgozik, tollal, ollóval, ragaccsal szorgalmatosan.
                  Jól elviselt virágos hálókabátja telides-teli papírszeletekkel.</p>
               <p>- Vajon nem háborgatlak, tisztelt barátom - szólal meg az előre bocsátott,
                  tiszteletteljes üdvözlés után a polgármester úr.</p>
               <p>- Ah, várj csak - kapkod ide-oda kabátján, egy csomó újsággal leterítve a
                  műszerszámokat, és megtisztogatva magát a gyári hulladékoktól -, no most
                  rendelkezésedre állok, kedves öregem.</p>
               <p>Az öreg író barátságosan fölemelkedik, megölelgeti vendégét, megsimogatja annak
                  finom ruháit, és mosollyal, melyben több a keserű, mint édes, ülteti le egy magas
                  támlájú, vánkosok­kal kicifrázott zsöllyébe.</p>
               <p>- Hát hol a bőröndöd, holmid, mert remélem máshova nem szálltál, mint hozzám?
                  Mindent azonnal ide kell szállítani. Én magányosan lakom, sem apróm, sem öregem -
                  két szobám: bőven elférünk. Te már, amint látom, látogatásokból jössz, mert egész
                  plein parade vagy. A kúrián? persze, ti mind oda jártok. Pereltek, húztok, csaltok
                  - jah, ti vagytok az igazi boldog emberek! Hoztál-e egy kis finom erdélyi bort,
                  mert itt... Pompás színben vagy. Hm! lekopnál itt!</p>
               <p>Hosszas kitérések, kanyarodások után visszatért Tarczali, ahova bátran térhetett
                  volna azonnal, hogy ide fog költözni a fővárosba.</p>
               <p>- Hogy a mennykőbe? - dobd el azt a szivart, adok másikat - hát te ide akarsz
                  költözni közibénk? (Elcsaptak tán? - kérdé magában.)</p>
               <p>- Ide, édes barátom. De hát így örvendesz ennek? Ej-ej! - mosolyog Tarczali.</p>
               <p>- Igazán, nem is tudom, mit mondjak, és egyáltalán mondjak-e erre valamit?</p>
               <p>- Kérlek, egész őszintén; azért jöttem hozzád. Lapot szerkesztek.</p>
               <p>- Ki az ördög verte ezt a fejedbe? És lapot akarsz szerkeszteni - igaz, mai nap ez
                  már könnyű, mert az olló és a csiriz két jelentékeny munkatárs és faktor az új
                  magyar zsurnalisztikában - de te egy becsületes, tisztességes, komoly, s hozzá
                  pompás helyzetben levő ember! Öreg - vere­gette meg a vén legény vendége vállait
                  -, ne tagadd, te valami szép lánnyal szöktél ide? válni akarsz a feleségedtől,
                  vagy összevesztél a tanáccsal, a várossal? Beszélj, ne tréfálj, eleget tréfálunk
                  mi a mindennapi kenyérért - sírva is. Kedves nőd? szép gyermekeid? Jól vannak?
                  Pajtás, te a világ legboldogabb embere vagy. Ott minden ember ostobább, mint te, s
                  ez, bará­tom, kitűnő előny. Hát az a tökfejű, vén Szorítsd? Képzeld, az a jó ember
                  azért a pár ebédért egy hosszú levélben arra kér, hogy a Vasárnapi Újságban adnók ki az arcképét, mint a gyűlés előtt ezt neki
                  Czilley megígérte, s hogy a literatúráért mennyit tett. Elküldte a fotográfiá­ját
                  is és az életrajzát is. Soha ilyen szemtelen magasztalást! Nézd. No, tisztelem az
                  önzetlen hazafiságát.</p>
               <p>- Ezt Czilley Béla írta - mosolygott Tarczali úr.</p>
               <p>- No, tisztelem ezt a frátert is az egyenességéért. Sokat megtesz az ember a gond
                  súlya alatt, de hogy egy tökfilkót így fölmagasztaljunk - az még az öreg újságban
                  is sok. Lopjon, akkor írunk róla. Kövessen el egy érdekes rablógyilkosságot, akkor
                  közöljük ott hátul a sakktábla fölött az arcképét is, de csak azért, mert egypár
                  ebédet adott, s egypár tallért kiosztogatott az iskolában - de még kell neki
                  királyi tanácsosság is?</p>
               <p>- Átvettem a Csigadomby lapját - vitte át a beszédet magára Tarczali.</p>
               <p>- A Tükört? Egészen, mint egy új kávéházat, s megnyitod
                  zenével?</p>
               <p>- Igen - nevetett is, haragudott is a furcsa beszéd miatt Tarczali.</p>
               <p>- Mikor?</p>
               <p>- Tegnap este vettem át. A szerződést meg is kötöttük. Most munkatársakat akarok
                  szerződ­tetni. Ez látogatásom legfőbb célja, benned bízom legjobban.</p>
               <p>S Tarczali átnyújtotta a kész szerződést.</p>
               <p>- Ez más! - fordult egyet a sarkán Kabay Pál úr. - Tehát te a lapnak tulajdonosa,
                  majd felelős szerkesztője lész, s a lap a te neved alatt január 1-én volna
                  megindulandó? Szép. A Tükör nem áll rosszul, bár éppen
                  fényesen sem, mert Gábor barátunk rossz fizető, s jobb írói elhagyo­gatták. És mi
                  a programod? Lássuk.</p>
               <p>Kabay levetette hálókabátját, s azalatt, míg Tarczali eszméit, terveit fejtegette,
                  tisztességes feketébe öltözött. Látta, hogy itt egy oly ügylet fog megköttetni,
                  aminek egy író csak örvend­het. És többé nem is sajnálkozott a boldogtalan
                  polgármesteren. Ő tudja, mit akar, amit arat, ő lássa. Egy nagy napilap
                  szerkesztőjévé lenni és egy jó csomó pénzt besöpörni, nem bolondság! Hm, hátha
                  mégis több esze van ennek a falusi fickónak, mint az ember hinné. Az erdélyiek
                  élelmesek - azok egyhamar nem mennek tőrbe -, ha pénze van, tud fizetni szépen,
                  akkor emberben, íróban itt nem lesz hiányosság.</p>
               <p>Kellemetes melegség kezdte átjárni az öreg költő tagjait, fülei mozogtak, mint a
                  vadászé, mikor a nyulat látja lövésre botorkálni.</p>
               <p>- Tehát a program? mert a programok világát éljük, uram!</p>
               <p>- Oly lapot akarok adni a közönség kezébe, mely úgy tartalomban, mint hangban
                  tiszteletet vívjon ki.</p>
               <p>- Ez a mi dolgunk lesz, barátom. De hogy szép lisztet őrölj: állandó sebes víz
                  kell ám oda - azaz pénz, pénz, sok, sok pénz.</p>
               <p>- Tudom.</p>
               <p>- Van? Kétségkívül van, te tehát ember vagy. De mennyi van?</p>
               <p>- A kauciót leteszem, a jogot megváltom.</p>
               <p>- Tovább.</p>
               <p>- A szerelvényt és szerkesztői irodát és lakást...</p>
               <p>- Megtartod? Nem kellett volna. Csínján a pénzzel. Jobb lakást ajánlottam volna
                  én. Első, hogy az írókat fizesd jól; papiros, nyomás, dísz, pompa - mind kicsiség.
                  Jour fixeket adni az íróknak, szájasabb képviselőknek; tartani jó konyhát, jó
                  pincét, ez a lényeges. Aztán pontosan fizetni, mint a halál, és ne félj, mert a
                  miniszter titkát is kicsalom. Még azt is, mennyit lopott, ha lopott.</p>
               <p>- Lapomból minden botrány, személyeskedés, becsületsértés, orvtámadás, nyegleség
                  határo­zottan ki lesz zárva.</p>
               <p>(No akkor aztán be is lesz te, pajtás, zárva a bolondok házába, vagy elmehetsz
                  koldulni - gondolá, de nem mondá Kabay úr, ki vagy száz forint havi honoráriumot
                  már a zsebében érzett ebből a kötésből.)</p>
               <p>- Tovább.</p>
               <p>- A művészeteket, kritikát a legjobb erőkkel szeretném képviseltetni.</p>
               <p>- Bízd rám. Gara Pál, Czilley, Alázatos Taksony ez új Triás, mint Toldy írná.</p>
               <p>- Vezércikkekre megvesztegethetetlen tollat.</p>
               <p>- Bízd rám. Itt az öcsém.</p>
               <p>- Azt a sok Ponsont, Montepint eredeti regényekkel akarom fölcserélni.</p>
               <p>- Bízd rám. Akár magam is írok, bár még eddig nem írtam.</p>
               <p>- A gazdasági rovatra különös súlyt fektetek.</p>
               <p>- Helyes. Itt az öcsém ismét. Hatalmas erő.</p>
               <p>- Tehát kit gondolsz, hogy megnyerjünk még?</p>
               <p>- Egyszer minden kiváló nevet megszerzünk, ez a szokás; fölírjuk az előfizetési
                  fölhívásra, egypár cikket adunk tőlük, s megyünk szép csöndesen a magunk lovain.
                  Ezt minden lap úgy teszi. Teremtünk aztán egy csomó kis poétából állandó
                  dicséretekkel nagyot, s fizetjük olcsón, a nagyokat meg lehúzzuk, s a közönség nem
                  kívánja őket látni - ez így szokás, s a publikum gyűl: klikket, áttörhetetlen
                  falanxot alkotunk, s csak legyen pénz, pár év alatt százezrek fölött
                  rendelkezhetel.</p>
               <p>Tarczalinak kábult a feje a sok különösség miatt.</p>
               <p>- Biztosítalak, hogy itt nagy ember lehetsz. Csak pénz, pénz, pénz. Sok pénz! Most
                  éppen válponton vagyunk. A Kemény, Eötvös ereje, műgondja kiveszett az
                  irodalomból, vígjátékunk eszméletlen bohózattá vált, drámánk nincs. Egy Schiller
                  nem tudni akadni köztünk, mert üzlet, pénzszerzés a színköltészet is. Líránk
                  világfájdalom és szófestés, a nemzeti ér kiapadt. Utánzunk, amire a sok olcsó
                  műfordítás ragadt bennünket. Tudományunk is csak aprólékos­kodó szőrszálhasogatás,
                  zsákszámra gyűjtött adathalmaz - és fordítás és fordítás
                  átkozott örökös fordítás. Az egész akadémia maholnap egy fordító-műhellyé válik, s
                  akadémikus is csak az lesz, aki vagy testvére, sógora, leendő sógora annak a
                  néhány főmatadornak, vagy beáll fordítónak - festő helyett, mázolónak, művész
                  helyett: mesterembernek. Kellene, hogy jöjjön ide valaki, de ésszel, lélekkel,
                  bátorsággal, herkulesi erővel, hogy szétcsapjon ebben a kufár zsivajban - és
                  pénzzel, hogy teremthetne egy állandó areopágot. Nekem erre, persze se erőm, se
                  pénzem, se bátorságom, de ha neked legalább volna pénzed és bátorságod: ész csak
                  kerülne itt köztünk valahogy. Nem félteném én a magyart, de így? - veszett,
                  korruptus, sógor­sági, komasági világ ez itt! Annak a felkapaszkodott, néhány üres
                  fejű és terméketlen szívű embernek úgy hízelegnek itt, hogy Caesárnak,
                  Augustusnak, Nérónak nem volt több talpnyaló rabszolgája. Én nem megyek nekik,
                  mert élnem kell, rögtön kitoloncoltatnának innen, amilyen erőszakoskodók, hanem ha
                  te elszánnád magadat! Van-e erőd, barátom, meg pénzed? akkor jer és száz torok
                  üdvözöl. Máskülönben, édes Oféliám - eredj kolostorba!</p>
               <p> </p>
            </div>
            <div type="chapter">
               <head>XI</head>
               <p>- De hát ilyen világ van itt? - mormogá, amint távozott Kabay úrtól.</p>
               <p>S ahelyett hogy okosan megijedt volna, és némi kárral is a szerződést elszakította
                  volna itt, és sietett volna haza, hol bizonyosan ezer meg ezer baj várja már,
                  azzal tépelődött, hogy minő eszközökkel és módokkal fogja ő megmutatni, mi a nemes
                  munka, az igazi jó munka.</p>
               <p>Ő, egy falusi polgármester!</p>
               <p>Mintha tolvajokkal, csellengőkkel, rossz cselédekkel, hazug mesteremberekkel,
                  hamis mérté­kű boltosokkal, berekpásztorokkal és csaló flaszterezőkkel avagy egy
                  intrikus rendőrfőnökkel, hanyag tanácsossal, és borbélylegényből lett ostoba
                  jegyzővel volna dolga.</p>
               <p>Ő egy falusi polgármester!</p>
               <p>Rendet akarna szabni a szellem bajnokainak életrendjében!</p>
               <p>Tarczali Tamás úr reáment az ingó hídra, melyen az istenek járnak, a nagy Kazinczy
                  dicső “istenfiai.”</p>
               <p>S majd szinte nem is a vasúton, hanem ezen a hídon ment egész hazáig.</p>
               <p>Itthon van.</p>
               <p>Egy puskalövésre nem rebbennek föl nagyobb hirtelenséggel a darvak, mint ahogy a
                  kis csinos Várhegy neki iramodott arra a hírre, hogy Tarczali odafent nagy
                  hivatalt kapott a tudósok által; a legközelebbi gyűlésen le is mond a
                  polgármesterségről, és még a szüretet se várják be - mennek mindenestül.</p>
               <p>Az emberek nem éppen olyan rosszak, mint sok keserű szívű halandó azt hiszi, és
                  elhitetni nem átallaná. Nem mindenütt fogadták ez újságot örvendezéssel. Mért
                  megy? - kérdék a kisebb utcákban - nem szerzett elég szép jószágot köztünk?
                  Meguntuk? Vagy megbántottuk? A többiek mind úgy halogattak el a székükben, őkelme
                  is nem tudta volna ezt bevárni? Hisz nem fiatal már. Haljon meg köztünk.</p>
               <p>A cigányok is felette sajnálták, márpedig akit a cigány sajnál: annak nagyon jó
                  embernek kell lenni.</p>
               <p>Csak a csizmadiaság sorakozott élénken, ez a római had, amelyiknek örökös
                  forrongás és választás kell. A fekete, kormos Padurán rögtön meg is indult a főbb
                  emberekhez a listával, hogy no, uraim, kit válasszunk, itt vagyok, parancsoljanak.
                  Mozogjunk. És tartotta a kezét a foglalóért.</p>
               <p>A papok is nyájasabban és jelentősebben kezdtek ide-oda köszöngetni.</p>
               <p>Mindjárt látta ebből a nép, hogy valami megmozdulhatott.</p>
               <p>Meg a tanácsház, hogy minden ember már egy fokkal fellebb érezte magát. A
                  városszolga börtönőr lett; a börtönőr negyed kapitány; a negyed kapitány
                  adóellenőr; a tót ellenőr pénz­tárnok; a hatalmas Buzás polgármesterjelölt; a
                  rendőrkapitány polgármester - és Bethlehem egy csomó új pénzes hivatalocska ura, s
                  a tanács egyetemes kormányzója.</p>
               <p>Dr. Szorítsd László úrnak is voltak elvei és rokonai, s azok a jó rokonok most
                  mind reá néz­tek. Egy oly tökéletes önzetlen kultúrférfinak, mint a doktor úr, nem
                  lehet az ilyen tekinteteket közönyösen venni. Nem is vette. Megindult alázatos és
                  reszkető hanggal a professzor urakhoz - nincs-e beteg? a papokhoz, hogy a
                  fizetésfölemelést egy kissé megemelje. Ah! A hatalma­sabb
                  polgárokhoz. Nos? Azok tudták már, hogy ez a nos? mit tesz,
                  és készségesen vigyo­rogtak, hogy ők életre-halálra a doktor úr parancsait várják.
                  Betekintett az egyletek gyűléseire, és apró ajándékocskákat bocsátott előre
                  futárképpen - az ismeretes tallérocskákat (kapandó aranyokért).</p>
               <p>Ilyenkor látja az ember, mily előnyökkel jár az, ha valaki minden elnökséget
                  megszerez. Csak emelje fel a botját vagy az esernyőjét, vagy kiáltson egyet, s
                  özönlik a sok lekötelezett vagy leköteleztetni vágyó polgár. A város arra mozdul,
                  amerre ő akarja. Befolyás, hatalom nélkül annyi az ember, mint a törött fűrész.
                  Ezt az igazságot mindjárt az ábécével együtt kellene tanítani az iskolákban.</p>
               <p>Talán a kultuszminisztérium tesz is erre nézve egy középiskolai új
                  reformjavaslatot.</p>
               <p>István bácsi, Károly barátom, az ácsok, pléhesek, kőmívesek, a gyógyszerész, az
                  intézőbb ügyvédek, tűzoltók, korcsmárosok, szeszgyárosok meggyorsították
                  lépteiket.</p>
               <p>Egy szék fog megüresedni, ki ül arra minél hamarabb? Ez társadalmi kérdés, és
                  mélyen bevág az emberinem boldogításába. Hát az a sok évi hű szolgálat,
                  áldozatkészség - erre nézve, hogy gondolkozik a város? Majd előáll a tűzoltó
                  banda.</p>
               <p>Várhegyen mostanában az szokott eleget tenni mindezekért. Meglátjuk.</p>
               <p>Egy ember, egy nemes indulatú férfiú jött haza Pestről, a tudomány, irodalom,
                  művészet, költészet, magas politikai gyúpontjából, azzal a becsületes
                  elhatározással, hogy amit nyolc-tíz éven keresztül mint polgármester egy kis
                  városban a közügy érdekében, igazságosan megtett, azt most vigye át egy szélesebb
                  térre, s kísértse meg, hogy kell irtani a szellemi gyomot, s hogy kell követni a
                  géniuszt, a színköltészet mezején. Nincsen-e ebben nagy és bűnös tévedés?</p>
               <p>Azoknak, kik az ideál emberei, semminemű áldozattól nem szabad visszarettenniük. S
                  nekem úgy tetszik, Tarczali fölemelkedett a földről, s eszményi célt tűzött maga
                  elé.</p>
               <p>
                  Hívja-e az ilyen embert, vagy kergeti valami?</p>
               <p>Hívta-e Brutust, vagy kergette-e valami Caesart? Rubiconja mind a kettőnek
                  megvolt. Én a min­dennapi, kicsiny, zavaros, elenyésző életben vizsgálok, követek
                  egy embert, és lesem, hogy fölveszi-e a Dejanira köntösét, föl kell-e vennie, vagy
                  megtalálja-e azt az eszközt, mellyel ismét közibénk állhat, boldog ember lehet, és
                  megszabadul a készen váró máglyától?</p>
               <p>Harmadik napja, hogy itthon van már Tarczali Tamás úr. Az első kérdéseken
                  ostromokon átesett. Most mind ő, mind neje rendezett érvekkel állanak felfogásaik
                  mellett. Mintha ki­cserélték volna mindkettőt. A szerető, gyöngéd öltöztető,
                  férjét imádó nőből egy makacs, éles, hideg asszony lett, és a szelíd, engedelmes
                  férjből egy izgatott, követelő, ellenmondást nem ösmerő ember.</p>
               <p>- Itt semmit sem fogok eladni - intett elutasítólag hevesen a nő - nem, még egy
                  csebret sem.</p>
               <p>- Mindent el akarsz hozni talán.</p>
               <p>- Amit lehet, elviszek, a többit megtalálhatom még.</p>
               <p>- Mondd ki határozottan, ellene vagy a Pestre költözésnek, és éppen te, aki egykor
                  annyira ócsároltad Várhegyet és asszonyait.</p>
               <p>- Más is ócsárolja, ha bántják. Tégedet sokszor megsértettek, s ez mélyen bántott
                  engemet. Most minden megváltozott.</p>
               <p>- És én is megváltozzam?</p>
               <p>- Miért ne?</p>
               <p>- Mert a becsületes embereknek az a szokásuk és törvényük, hogy ma legyenek
                  fehérek, holnap feketék; ma kormánypártiak, holnap ellenzékiek; ma szidjunk össze
                  valakit, holnap kérleljük meg alázatosan?</p>
               <p>- Nem tudom, mi a szokásuk, de én koldussá erőnek erejével gyermekeimet nem
                  teszem.</p>
               <p>- Hát nem mutattam ki tisztán tételről tételre, hogy a lapból, a legközönségesebb
                  számítás szerint is, minden költséget levonva, tiszta négy vagy három ezer
                  forintunk marad, s abból kényelmesen élhetünk. A leányok nevelkedhetnek, Aladár a
                  szemeink előtt végezheti tanulmá­nyait. Ne hidd, hogy a levegőbe építettem. Nem
                  egy napi tervünk, óhajtásunk az, hogy a megromlott emberek közül szabadulhassunk.
                  Te, te voltál legjobban rajta, én eleinte tudni sem akartam ilyesmiről.</p>
               <p>- De most nagyon akarsz.</p>
               <p>S vad tűzben lobogtak a hitvestárs vérben forgó szemei. - Kétségkívül.</p>
               <p>- Ajánlotta Lívia? (Most már egészen itt volt Lívia!)</p>
               <p>- Látod - lépett közelebb a férj nejéhez -, ez a te fő ellenvetésed. Találtál-e
                  valaha hűtlenség­ben? jártam-e kocsmákat? kártyáztam-e? vesztegető voltam-e?</p>
               <p>- Mindenütt, ó édesem, nem lehettem a nyomodban. Nincs miért annak, aki nem bűnös,
                  ennyire védekezni. És eddig te sem tetted, hogy védekezzél.</p>
               <p>- Nem kényszerítettél reá?</p>
               <p>- Azt gondolom, ma se vallatlak. Tedd, amit akarsz. Eleget ültél együtt itt is
                  Líviával, holott egy polgármester, akinek nagy gyermekei vannak...</p>
               <p>- Kérlek, egy szó gyanúsítást sem tűrök.</p>
               <p>- Ugye? A kígyó sem tűri, hogy a fejére lépjenek. Tamás!...</p>
               <p>- Válogasd meg szavaidat, Ágnes.</p>
               <p>- És te meg a tetteidet.</p>
               <p>Tarczali megragadta neje kezeit.</p>
               <p>- Az élő Istenre, gyermekeink üdvére mondom, Ágnes, semmi okod és jogod nincs
                  ellenem így lépni fel, és kérlek, nyugodj meg abban, hogy amit akarok, mindnyájunk
                  legszentebb boldogsága.</p>
               <p>A férj átölelte és hevesen megcsókolta nejét, kinek könnyei omlottak.</p>
               <p>- Tedd, Tamás, amit akarsz, és elmegyek veled, mondj le a hivatalodról, hiszen
                  ilyen hivatala...</p>
               <p>- Ó, akár kúriai bíró lehetek.</p>
               <p>- Nem, az nem lehetsz, de valamiképp csak megélhetünk, úgy is, ha ügyvéd
                  lennél.</p>
               <p>- Arra nem lesz szükségünk soha. Vannak lapok, amelyek már húsz, harminc évesek.
                  Pontos, lelkiismeretes kezelés mellett lehetetlen megbuknom. S hanyag ember - te
                  jól tudod - soha nem voltam. Gizellát beadjuk a színi képezdébe, nagy talentum.
                  Valami öt-hatezer forintos állomása lehet. Minden színésznő jobban megy férjhez,
                  mint egy hivatalnok vagy földbirtokos leánya, Aladár legyen ügyvéd, vagy ami akar,
                  s később a lapot is szerkesztheti. Egy lap, édesem, roppant hatalom! Ha láttad
                  volna, hogy azok az írók, tudósok, képviselők mit tettek velem, a tenyerükön
                  hordoztak, s vígjátékírói tehetségemet hogy emelték az égig - hisz azok csak nem
                  akartak megcsalni? Hisz látni csak én is látok, gyermek nem vagyok már. Ha láttad
                  volna, nem ingadoznál.</p>
               <p>- De ha a lap megbukik...</p>
               <p>- Édesem, te azt nem érted, az meg nem bukhatik. Egy ellenzéki lap a legbiztosabb
                  mai nap. Odafent úgy mondják.</p>
               <p>- De hát miért adta oda Csigadomby úr?</p>
               <p>- Ő, amint követ lesz...</p>
               <p>- Miért nem te inkább?</p>
               <p>- Én? De most? Hát nem Gábornak ígértem? Később. Most ő, ha követ lesz, elveszi
                  Líviát, s egyetemi tanár fog lenni. Igen, igen. Ez az egész. S akkor, mint
                  egyetemi tanár, lapot úgysem szerkeszthet.</p>
               <p>Ez az utóbbi házassági pont valamit enyhített Tarczaliné sajgó szívén. Kissé
                  csöndesebb, szeretetteljesebb hangon kérdé:</p>
               <p>- És ezeket honnan tudod?</p>
               <p>- Magától Gábortól és menyasszonyától.</p>
               <p>- Menyasszonya? - annak a vén embernek?</p>
               <p>- Igen. És Lívia valamelyik miniszternek igen közeli rokona. Ó, édes Ágnes, élni
                  csak ott lehet, valamire az ember csak ott mehet, ott van tér, alkalom,
                  ösmerkedni. Ha én - azaz, ha pártom kormányra jut - akkor én úgy vagyok a
                  miniszteremmel, mint itt a főispánnal: nálam nélkül mit sem tehet. Egy napi
                  politikai lap nagy hatalom. Követ? Ó, az első üresedésnél lehetek követ, ezt
                  pártom bizonyosan megadja, s most vedd a követséget, a lapot, a vígjátékot, és
                  nézd, mi lehet ebből a jövedelem? Kétezerötszáz - négyezer, esetleg öt, a vígjáték
                  is föl­megy ezerötszázra - hol azt gondolom, hét-nyolcezer, sőt, valamivel több
                  sem lehetetlen. Tőled függ, annyit szereznünk, s úgy élnünk, hogy a nyomorult
                  fészket örökre elfelejtsük. Igen, édes jó Ágnes.</p>
               <p>Mely asszonyt ne csábítanának el a nem éppen levegőbe írt képek?</p>
               <p>És az is, hogy Lívia férjhez megy, nem lesz színésznő - mert ő csak a színésznőtől
                  félt -, és hogy a gyermekek jobb társaságot láthatnak, és ő is nem marad
                  tekintetes asszony, amely cím Erdélyben már a muzsikus cigánynéké és kosztadó
                  asszonyoké: ezek mind, mind a legszor­galmatosabban törögették az ő hatalmas
                  argumentumait.</p>
               <p>Úgy tett, mintha még mind erősen ellenezné a Pestre költözködést, a közben azonban
                  már, lelke ott lebegett az új, fényes, emeleti szálláson.</p>
               <p>Istennek hála, csókkal, kiengesztelődéssel, és némi-némi egyetértéssel végezték be
                  a házas­felek a komoran indult vitatkozásukat.</p>
               <p>A gyermekek tudják meg legelőbb, hogy tart-e még a harag a szülők között, vagy
                  megtörtént-e már a békesség? Az a fontoskodó, komoly, amellett egyre nevetni vágyó
                  arc minden szónál, beszédnél tisztábban megmondja, hogy: nono, hehe!</p>
               <p>Ezt az édes, várva várt hehé-t már a gyermekek kiáltják tele szívvel, örömtől
                  csillogó könnyekkel.</p>
               <p>- Apa, kedves, drága, jó apa! - ölelte át a két leány a kifelé tartó édesapát -
                  megyünk Pestre? Mama nem bánja? Ó menjünk, lelkem apám.</p>
               <p>- Most még nem tudom - mosolygott Tarczali úr a jövőnek bizonyosan előre érzett
                  édessé­gével.</p>
               <p>- Tudod - csókolta forrón Gizella.</p>
               <p>- Jó, hát tudom - elevenedett a boldog apa szíve egyre jobban.</p>
               <p>- De ugye, ne mondjuk senkinek? - kezdé, mintha tanácsolná Adrienne - csak az egy
                  Papné néni tudja, de az mindennap itt ült a nyakunkon, és hol fenyegetőzött, hol
                  meg sírt, amíg mama elmondta neki egészen, hogy apa akar menni, de ő velünk marad,
                  egy tapodtat se megy Várhegyről.</p>
               <p>- És?</p>
               <p>- És akkor azt mondta Papné néni, hát akkor bizony nem lesz a pesti útból semmi.
                  Ohó - még gúnyolódott, apám kedves -, hogy sokan mennének biz ott úrnak Bécsbe is,
                  csak volna miből. Maradunk, maradunk, húgomasszony, csakhogy az öcsém, a Tamás
                  öcsém, aligha lesz itt többet polgármester.</p>
               <p>- Miért? - kérdé akaratlanul is az apa, és megütődve.</p>
               <p>- Te ne beszélnél annyit - vágott a kisebb szavába Gizella, összevont, haragos
                  szemöldökkel.</p>
               <p>- Csak mondjad - biztatá az apa.</p>
               <p>- Mert jól tudja a polgárság, hogy apa nem a város ügyében, nem az erdő dolgaiban
                  járogat Pestre, hanem hivatalt keres.</p>
               <p>- Nem úgy mondta - tolta félre Gizella húgát.</p>
               <p>- Még többet is mondott.</p>
               <p>- Mit?</p>
               <p>- Hogy apátok már úgyis átadogatott minden kisebb hivatalt a rendőrkapitánynak, s
                  a polgár­mesterség csak úgy lóg a vállán, mint egy lyukas, megunt, rongyos
                  köpenyeg. Lefújja a szél, lefújja a szél, így mondta - bizonyítá Adrienne tüzesen
                  -, de tudom, én Istenem, felvenné még a sárból is, száz lyukkal is - mondá Papné
                  néni.</p>
               <p>- Nem így mondta, Adrienne.</p>
               <p>- Én senki kedvéért nem szoktam hazudni, mint egy valaki - tudod?</p>
               <p>No ezt a gyönyörű napot szinte elrontotta a két ágaskodó leány.</p>
               <p>A város iránti teljes gyűlölettel, s a vállán lógó lyukas köpönyegnek: a gyarló kis polgár­mester­ségnek merős-merőben való
                  megvetésével sietett Tarczali Tamás úr a polgármesteri irodába.</p>
               <p>Még be se lépett jóformán, s asztalához se ült, hogy a távolléte alatt magasra
                  halmozódott teendőket gyorsan lejártassa, midőn egy kis, sovány, őszes ember,
                  apróra nyírt, szürke hajjal, magas, domború homlokkal, egész feketés, barna, redős
                  arccal, de jóságos, szelíd mosollyal, folyvást hajlongva, mélyen, majdnem a földig
                  - amit valamikor mint hivatalnok tanult meg szigorú, német parancsolatra -,
                  lépegetett óvatos tisztelettel felé.</p>
               <p>Jól ismerte a polgármester a kis embert, mert rögtön fölkelt, és a legnagyobb
                  nyájassággal karjaiba zárta.</p>
               <p>- Kedves Zsigám, hát mi jó hordoz téged itt? Ritkán látlak. Foglalj helyet, rögtön
                  a te dolgodat látom el, ha valamiben fáradnál.</p>
               <p>A sovány, kis ember leült a mutatott, ócska díványra, s hogy megelőzze a
                  polgármestert - egy harmad darabka szivart igyekezett meggyújtani. - Nem, nem,
                  édes Zsigám, ez Pestről való, valami nagy úr kínált meg vele, én pedig most
                  tégedet, az én állandó patrónusomat.</p>
               <p>Csak nagy nehezen tudta reá erőszakolni Tarczali úr a szivart.</p>
               <p>Mivel a kis, őszes ember nehéz beszédű volt, és örömesebb hajlongott, mint
                  beszélt: hirtelen, mint régi, kedves barátjának, Tarczali elbeszélte bizodalmasan
                  pesti élményeit, majdnem egész teljességében.</p>
               <p>- Lássam, Zsiga, mi erre a véleményed?</p>
               <p>- Hogy ne menj.</p>
               <p>- Ilyen helyről, olyan emberek közé? Te mondtad ezt, ki mindig a legjobb
                  indulattal voltál irántam?</p>
               <p>- Rég meg akartalak keresni - de mióta fiam meghalt, nem kedves előttem semmi -,
                  de úgy látom, káros lett volna még tovább is késnem.</p>
               <p>Tarczali úr néhány szót ejtett a szép tizenhat éves ifjúról, ki szívben, lélekben
                  hasonmása lett volna apjának.</p>
               <p>- Hadd nyugodjék szegény Géza. Ne menj, semmiért se menj.</p>
               <p>A kis ember fölvetette fejét, egypár tömött füstfelhőt fútt, hallgatott, egy
                  pontra nézett mereven. Elhiszem, ott is fiát látta. Azt kellett hogy lássa, mert
                  sötét szemei meggyűltek könnyekkel.</p>
               <p>- Ne menj - úgy is lehetett érteni, hogy fiának mondja, mert karjait kitárta, úgy
                  is, hogy Tarczali ne menjen, mert hirtelen reá szögezte szemeit és mosolygott.</p>
               <p>- Ne menjek?</p>
               <p>- Ne. Tudod, valahányszor megharagudtál egy-egy hitvány emberre, mindjárt le
                  akartál mon­dani, hogy mész, elfogadtad tanácsomat, és nem bántad meg. Mi itt
                  tisztelünk, becsülünk és mindig megválasztunk, mert tudjuk, hogy ezt a helyet
                  náladnál senki jobban be nem tölti.</p>
               <p>- Köszönöm, édes barátom, de a pohár csordultig van. Mennem kell. Ma is olyan
                  dolgokat hallottam, amiket önérzetes embernek tűrni nem szabad, ha csak a gyávaság
                  bélyegét arcára nem akarja süttetni. Ez a nép nem ért engemet. Ennek egy facsaros
                  eszű zsarnok, önző ember kell. Azt hiszem, kapni olyat.</p>
               <p>- Pesten sok ember van.</p>
               <p>- Ugye különb, mint én? Tudom, de tisztább szándékkal, egyenesebb úton, mint én,
                  nem sok.</p>
               <p>- Itt nálunk még kevesebb, azért maradj itt. Új embereket lehet még szerezni a
                  negyven éven túl is, de megtartani és szeretni - senkinek.</p>
               <p>- Az irodalom, költészet, kötelesség, munka, nem csalnak meg.</p>
               <p>- Már sokat megcsaltak. Tűrj, ne haragudj senkire, az emberek megszégyenlik
                  magukat, és úgy tesznek, mint az én egykori kevély főnököm, báró Welden. Én mindig
                  alázattal köszön­töttem, bár nem érdemelte meg, ő gőgösen számba se vett. Egyszer
                  nagy beteg leszek: odajön az ágyamhoz, és úgy sirat, mintha édestestvére lettem
                  volna. A világ is ilyen.</p>
               <p>Teljes megelégedéssel és férfias büszkeséggel kísérte ki egy negyedóra múlva
                  Tarczali úr régi barátját, ki egy nyugalmazott, német időbeli hivatalnok volt, de
                  mintaképe a szerénységnek és becsületességnek.</p>
               <p>Jólesett lelkének, hogy határozottan kimondhatta: nem, nem maradok. Megyek,
                  követem sorsomat, melyet, ha Isten ad, nyugodtan fogadok, mert rossz nem lehet az,
                  ami az ő kezéből származik.</p>
               <p>Tizenegy óra tájt nagy hanggal, sarkantyúcsörömpöléssel törtet be hozzá Petrás
                  ezredes úr.</p>
               <p>- Hallja maga, azt hallom, valami szörnyű szamárságot akar csinálni?</p>
               <p>- Kitől hallotta méltóságod?</p>
               <p>- A vén bárótól, aki magát formaliter sajnálja. Azt mondja ma a kaszinóban: annak
                  a polgár­mesternek valami schilleri ábrándosság van a fejében, addig ideáloskodik,
                  hogy legszebben kikapják a kutyák kezéből a kenyeret. Halljam, mit akar, pajtás? A
                  sorssal, tudja ne duellíroz­zunk, mert az nem hitvány revolverzsurnaliszta, az úgy
                  lő, Tamás bácsi, mint a parancsolat. Mit akar maga? Innen elmenni? Pestre? Csak
                  nem zsurnalisztának? holmi Schillernek?</p>
               <p>- Annak is, ezredes úr - nevetett jókedvvel.</p>
               <p>- A bizony, azután a szép színésznő után. Hallja, le lehet azt ide csalni máskor
                  is. Maga nem mehet. Hát azt a mennykő kaszárnyát ki építi föl? Maga mindenhez
                  értett, s maga szerette a katonát; aki következik, ki tudja, miféle boros szájú
                  szent lesz. Az a napi parancs, hogy: marad. Petrás bácsi ma
                  délután odamegy magukhoz, hogy azt az okos, bölcs asszonykát körülvegye.</p>
               <p>Az ezredes úr is eredménytelenül ment el.</p>
               <p>E diadal még jobban megerősítette Tarczali Tamás urat. Úgy egy óra tájt, már éppen
                  távozni akart a hivatalból, mikor evez befelé Pap József úr a violaszín
                  tarkójával, és hosszú szárú tajtpipájával, és Buzás pénztárnok úr, a maga igen
                  okos, kevély képével.</p>
               <p>- Egy szónk vagyon, polgármester úr - kezdi Pap tanácsos úr.</p>
               <p>- Egy bizodalmas szavunk - s itt a pénztárnok, mintha valami pénzt olvasna,
                  hirtelen számított -, hat szem között.</p>
               <p>A hivataltársak helyet foglaltak.</p>
               <p>Pap úr vette fel a szót, de úgy, hogy minden percben belevágott a pénztárnok,
                  nehogy az ő súlya elmaradjon.</p>
               <p>- Most nem mint hivataltársak, de mint őszinte, jó barátaid jelentünk meg.</p>
               <p>- Ex consilio meo - intett fejével Buzás úr.</p>
               <p>- Úgy rebesgetik, éspedig hazajöveteled óta nagyon erősen, hogy le akarnál
                  mondani.</p>
               <p>- Az nem fog megtörténhetni - vágott oda Buzás úr kevély fejtartással.</p>
               <p>- Mi és a polgárság - folytatja Pap úr pipázva.</p>
               <p>- Abban állapodtunk meg - egészíté ki Buzás úr, hogy lemondásodat nem fogadjuk el.
                  Hanem igenis, ezt összekötjük a minden esztendőben fölmerült fizetésemeléssel.
                  Érted most meg­teszik, s ez jó pof lesz a hencegő Domonkos úrnak, ki már-már
                  polgármesternek tartja magát. Részeg, ravasz, hálátlan korcs életűje.</p>
               <p>- Nagyon köszönöm irántam való bizodalmatokat, és el sem is felejtem soha, de én
                  Mihályfi Domonkos iránt más véleménnyel vagyok. Ugyanis, ő egy élénk, népszerű,
                  eszes ifjú ember, még talán némely dolgokban forratlan, de...</p>
               <p>- Mosdatlan - hánykolódék székén Buzás úr.</p>
               <p>- Uralkodni vágyó - toldja Pap úr -, és titkon ellenünk áskálódó.</p>
               <p>- Valami jöttment tót, Árvából.</p>
               <p>- Nem székely, téged mindig szerettünk, mert veled...</p>
               <p>- Tudtunk élni - ütötte reá a pecsétet a pénztárnok.</p>
               <p>- Egyetértés...</p>
               <p>- Fraternitás...</p>
               <p>- Most állasz legmagasabban.</p>
               <p>- Ne mozdulj, mert minden mozdulásod csak lefelé menetel.</p>
               <p>- Egyszóval: ma nem időszerű mozdulnod. Ezt akartuk értésedre adni.</p>
               <p>(Ma nem - mondá magában Tarczali -, értelek ravasz rókák, de néhány év múlva,
                  mikor a nép előtt agyonrágtátok becsületemet - akkor takarodhatom!)</p>
               <p>Ezeket is úgy bocsátotta el Tarczali úr, mint az ezredest.</p>
               <p>Meleg, szép napok jöttek; gyönyörűen megérett a gyümölcs, s egy népes közgyűlésen,
                  mikor a Csigadomby úr követté választása már megtörtént, mindeneket elérzékenyítő
                  beszédben? - nem, már akkor senki sem érzékenyedett el, úgy csinálták ki, dr.
                  Szorítsd László úr, Bethle­hem­ék, Mihályfiék, Czilley Béla, az örmény doktor s a
                  gyógyszerész, és a jókor, idejében, sok titokkal hozzájok pártolt Bokros úr -
                  tehát egy kitűnően kidolgozott beszédében Tarczali Tamás úr a polgármesterségről
                  lemondott.</p>
               <p>Még csak egyetlen szóval se marasztalták, ahelyett némelyek felugráltak, odamentek
                  hozzá, és gratuláltak neki a nagyszerű pesti hivatalhoz, laphoz, fényes
                  jövőhöz.</p>
               <p>Az öreg szatócs is odament hozzá, megkínálta burnóttal, mely tiszteletének
                  kifejezése akart lenni, és szólt:</p>
               <p>- Méltóságos úr, mert tudom, hogy nem tekintetes úr többé - emlékezzék reá, hogy
                  azt mindétig begbánja. Beg... beg... - makogá.</p>
               <p>- Éljen, éljen - zúgták már künn a kapu alatt a hálás polgárok és régi jó barátok
                  -, éljen az új polgármester: Domonkos úr, a nép embere!</p>
               <p> </p>
            </div>
            <div type="chapter">
               <head>XII</head>
               <p>Nem, ó nem az a legnagyobb nyomorúság és fájdalom - amint egy nagy költő akarja
                  velünk elhitetni -, mikor az ember a nélkülözés, elhagyatottság keserű napjaiban
                  visszaemlékezik a bőséges, boldog időkre, szakadatlan vidám órákra, hanem az,
                  mikor egy fölfelé törekvő egyénnek olyan kis lelkű és korlátolt eszű felesége van,
                  aki egyáltalában nem tudja vagy egy­általában nem is akarja őt megérteni. A
                  párjához láncolt rabnak állapota nem lehet kínosabb.</p>
               <p>Tarczali Tamás úr volt az az ember, aki ez állításomnak a legteljesebb mértékben
                  igazat adott. Íme most, mikor már szabad, független; a hitvány, árulkodó, ingatag
                  tömeg nem köti; gyarló, kisvárosi kollegatus magas eszméiben nem akadályozza;
                  mikor a legszebb pálya előtte; mikor minden percnek édes örömben lehetett
                  lefolynia, előáll egy makacs asszony, s mindenre azt mondja: ezt nem adom el, ez
                  apámé volt, ez meg az édesanyámé; ezt a kertet éppen a szüle­té­sem napján vették
                  a drága szüleim; ezeket a lovakat meg én neveltem a medgyesfalusi ménesből - és
                  így semmiképpen sem adom.</p>
               <p>- De hát, édes Ágnes! - kiáltott fel napról napra élesebben a leendő szerkesztő úr
                  - nem akarsz engem felfogni?</p>
               <p>- Ó, felfogtalak.</p>
               <p>- Te féltesz, szégyelld magadat, asszony.</p>
               <p>- Miért? tán nem vagyok szeretőd, hogy ne legyen szabad féltenem? Igenis,
                  féltelek, de nem Líviától, hanem a rossz barátaidtól. Nem vesztegetem el a
                  házamat.</p>
               <p>- Jó árt adnak érette. Ekkora telek, ilyen ház - és ötezer forint? - annyit csak
                  egy örmény adhat, akinek az apja hamis bankón gazdagodott meg, lopott ökrökön meg
                  a kártyán. Bizebán Jakab rögtön kifizeti.</p>
               <p>- Nem adom.</p>
               <p>- A földekből nyolcezer forint nem jő ki. A földnek nincs most ára, csak a háznak.
                  De kérdem, ha állandóan Pesten lakunk, és ha még Béláékat is felköltöztetjük, és
                  ha soha többé ide nem akarsz jönni: mi szükség akkor száz mérföldnyi távolban, egy
                  ilyen házra és kezelhetetlen birtokra?</p>
               <p>(Hol van most egy jó barát, egy Bokros, aki a szegény férjet támogassa? egy
                  hatalmas nyelv ellenében? Bokrosnak egy új barát után kellett néznie, hogy
                  befolyását a városi ügyekre megtarthassa. Idejében átpártolt Mihályfi úrékhoz, és
                  most a főkapitány ügyeit rendezi, s az ő ebédeit dicséri.)</p>
               <p>- Mit tudsz te előre - vág férje szavába a nő ízetlen bölcselkedéssel. - Nem
                  hajt-e vissza a sors? nem kerget-e vissza az áradat?</p>
               <p>- Nem úgy tettem le az alapokat.</p>
               <p>Első pillanatban még az árvízre gondolt Tarczali, melytől ez a balgatag asszony
                  fél, és vála­szolni akarta, hogy a Duna nem az többé, ami volt, most engedelmes
                  gyermek, akitől senki se fél, de csakhamar észrevette, hogy Ágnes, mint az erdélyi
                  asszonyok, szeret metaforákban beszélni, azért is hozzá alkalmazottan felelt.</p>
               <p>- Nem vízre építek.</p>
               <p>- De fövenyre.</p>
               <p>- Becsületes, szorgalmas munkára.</p>
               <p>- És ha meg találsz betegedni?...</p>
               <p>- Elég munkatársam lesz. Túlon-túl, a legkitűnőbbek.</p>
               <p>- Ha ismét párbajokba keveredel, s nyomorékká tesznek vagy lelőnek, elcsuknak?</p>
               <p>- Ezek nem asszony körébe vágó dolgok.</p>
               <p>- Nem, hanem majd koldustarisznyákat szabni - az az én körömbe vág?</p>
               <p>- Mindig sötét lelkű voltál.</p>
               <p>Ah! el kellett volna az ily beszédek súlya alatt veszni szegény Tarczali úrnak, ha
                  gyermekei vidámságában, féktelen örömében nem talált volna egy kis enyhet. Gizella
                  örökké szerepeket játszott, Adrienne szavalt, Aladár az irodalomban élt, és magas,
                  dicső ábrándképeket kergetett.</p>
               <p>Búra bú, civódásra civódás, könnyre könny, haragra harag, neheztelésre
                  gyűlölet.</p>
               <p>Így teltek a szép, őszi napok, amiket már úgy volt, hogy Tarczali úr Pesten élvez
                  a kedves családjával, az irodalom, művészet és költészet bajnokai szellemdús
                  társaságában.</p>
               <p>Lassan-lassan engedni kezdett a feleség.</p>
               <p>Erős a szeretet hatalma.</p>
               <p>Tarczaliné, amint látta, hogy férje napról napra komorodik, és fegyvereit
                  tisztogatja, és rendes foglalkozás híján félnapokat is elvadász az erdőkben, és
                  mégsem eszik, és álmatlanul, mély sóhajtásokkal tölti az éjjeleket, és amit nem
                  tett eddig - szótlanul ül órákon át a ház háta mögött, ahova legkevésbé láthatni:
                  le-leborult és jajgatva sírt. Imádkozott, letérdelt, tördelte kezeit, és kérte az
                  Istentől a tanácsot.</p>
               <p>Hát mit tegyen?</p>
               <p>- Jól van, Uram! ha te akarod, hogy mindent eladjunk (azt gondolta szerető
                  szívében, az Isten így akarja), hát legyen a te akaratod.</p>
               <p>És előbb a két pompás bivalyt, láncostul, majd a lovakat a csikókkal, kocsikkal,
                  szekerekkel, gazdasági eszközökkel bocsátották áruba, ezután egy-egy jó földet,
                  rétet, erdődarabot.</p>
               <p>Hogy siratta a két buta bivalyt, még a fényes, kopott láncaikat is megcsókolgatta.
                  Szerencse, hogy ezt a paraszt emberek nem tartják nevetségesnek, úrinők meg nem
                  látták. A lovaktól meg éppen alig tudott megválni, és ölelte a fénylő, kemény
                  nyakukat, megsimogatta hosszú, hullámos üstökeiket, meghúzogatta sokszor saját
                  kezeivel befont, tündöklő serényeiket, s egyet-egyet húzott hegyes, kis éber
                  füleiken, mint mikor néhanapján, utazás közben magas, fárasztó hegy tetején, ezzel
                  a nyájas figyelemmel akart kedveskedni a nemes, okos állatoknak.</p>
               <p>Most összekötötték őket durván, s ahogy a piszkos, örmény hajcsár kihajtotta -
                  igen, mert úgy mondhatom - szülei udvarából, vastag korbácsával nagyot húzott a
                  kövér, almáspej-faraikra; bizonyosan, hogy ezzel megmutassa nekik (mint az árván
                  maradt szeretett gyermekeknek szokta az erélyes mostoha), minő lesz ezután az
                  élet!</p>
               <p>- Borzasztó dolog ez! - kiabálta fenyegetőleg boltjában, s lakásában is
                  későn-korán Halmos Béla kereskedő úr - amit ez a szerencsétlen apa cselekszik.
                  Hova tette az eszét, azt a szép, becsületes eszét?</p>
               <p>Eliz neheztelő, sőt indulatos hangon kért ki minden sértő nyilatkozatot
                  édesatyjára nézve.</p>
               <p>- Ha még egyszer, Béla, így szólasz - tudd meg, egy percig sem ülök a
                  házadban.</p>
               <p>- Mert igazat szóltam? Megbánjátok még.</p>
               <p>A szegény fiatalasszony ilyenkor elszaladt szüleihez, hogy ő törekedjék lebeszélni
                  apját, anyját az utazásról.</p>
               <p>Tarczali úr, mint aki nagyon biztos a szerencsében és okosságban, csak
                  mosolygott.</p>
               <p>- Nektek is utánunk kell jönnötök, Eliz. Gondoskodtam én már arról. Mondd meg a
                  férjednek: ne aggódjék, én bolondot - Istennek hála! - még sohasem cselekedtem. S
                  tedd hozzá, édes jó leányom: puskám golyóra van töltve, ez a dolog nem egy
                  meggondolatlan tréfa. Tudom, mi a kötelességem.</p>
               <p>S úgy tetszett, mintha a széles, derült homlokot vastag redők tördelnék
                  összevissza.</p>
               <p>Megölelte leányát, és hosszan sokáig csókolta ajkát, homlokát, szemeit.</p>
               <p>- Most eredj haza, szívem, s meg ne lássam, hogy szomorkodol, mert azt kellene
                  hinnem, hogy vagy bolondnak vagy könnyelműnek tartotok. Értettél?</p>
               <p>Megvidámodott Eliz, de csak úgy, hogy egész hazáig sírt, fel-felsóhajtva: de hát
                  nem akar ezen változtatni a jó Isten? szüksége van neki arra, hogy az én jó
                  szüleim innen örökre elszakadjanak?...</p>
               <p>Otthon keményen nekirontott a férjének, hogy az ő szülei ellen egy szót is többet
                  ki ne ejtsen a száján.</p>
               <p>- Nem, nem, Eliz, de megmondom, hogy apád itt fog meghalni énnálam.</p>
               <p>- És talán kidobnád? - sikoltott felszökve a fiatal nő.</p>
               <p>- Ó, Isten őrizzen! Jer, állj a liszthez; a múltkor is egy nagy vasrudat elloptak
                  - nem azért mondom, de sohase vigyázhatunk eléggé. Sok nép, rossz nép.</p>
               <p>S a fiatal kereskedőpár karonfogva futott a tolvajok közé.</p>
               <p>Egy darabig ott fityegett a Tarczaliék szép, nagy, sárga házán a szomorú tábla:
                     Ez a ház és telek örök áron eladó, hogy legyen elég
                  alkalma a rosszakaróknak vidám vicceket faragni, és a büszke expolgármesteren
                  szabadon, megtorlás nélkül nagyokat nevetni. Végre egy más cédulát ragasztottak a
                  kapura: Eladatott - hogy a sok szemtelen járás-kelés
                  megszűnjék.</p>
               <p>- Hogy vették meg?</p>
               <p>Nem adtak érte többet ötezernél, holott jó testvérek között is megért volna
                  nyolcat, de kilencet is.</p>
               <p>- Látod - mondá örömmel Tarczali úr nejének, ki komoran olvasgatta a csekély
                  összeget -, ha akkor adod, amikor én mondom, legalább is kétezerrel többet kapunk.
                  A sánta Szökő István megvette volna örömest, az most úgy is eszeveszetten szórja a
                  szép örökségét, és nem tudja, mit csináljon.</p>
               <p>A felesége föltekintett a bankókról, s e tekintetben az volt összefoglalva
                  röviden: szegény Tamás, te is olyan Szökő István vagy!</p>
               <p>Mint a hó: szépen elolvadt, elment minden az utolsó kapáig, fúróig. És Tarczali
                  Tamáséknak, a gazdag, boldog polgármesteréknek csak annyijuk se maradt Várhegyen,
                  mint éppen nekem, még egy kis rongyos, tenyérnyi, lósóskás, bogáncskórós, puszta
                  házhelyük sem, ahova egykor, ha az a bizonyos áradat úgy
                  hozná: hát egy kis vackot ragaszthatnának.</p>
               <p>De kérdem, minek is lett volna? Pesten vagyon ház bőségesen, és amint olvashatjuk,
                  folyvást építenek, rohamosan építenek.</p>
               <p>Az első egyetértő megállapodás úgy volt, hogy a meleg Gál napján mennek csak, hogy
                  egyet­len szüretet hadd töltsenek még Erdélyben, tehát a végleges utazás Márton
                  napjára határoz­tatott.</p>
               <p>Szent Mihály nap körül járhatott az idő, gyönyörű, erdélyi ősz volt; fényben
                  úsztak a hegyek, épek voltak a fák levelei, rég nem láttak az emberek oly gazdag
                  gyümölcsszüretet, aminőre a jelenben lehetett számítani, Tarczali úr vén
                  batul-almafái alatt sétálgatott dologtalanul, de mélyen elmerülve
                  gondolataiba.</p>
               <p>- Édesapám - futott hozzá Adrienne -, Késő Pál tisztelendő úr van itt.</p>
               <p>- Én, én - mormogá mély, rezgő hangon a magas atlétai alak, ki mindjárt a leányka
                  után lépegetett. - Ha megengedi: itt maradhatunk.</p>
               <p>Tarczali kedves filagóriájába vezette vendégét.</p>
               <p>- Tehát csakugyan felköltöznek tisztelt barátomuramék - tért választott tárgyára
                  tisztelendő Késő Pál úr.</p>
               <p>- Fel, barátomuram.</p>
               <p>- Elsősorban boldognak mondom, inkább szerencsésnek. Szép!</p>
               <p>S hosszan elgondolkozott a két ember.</p>
               <p>- De sajnálom is - tette hozzá a lelkész úr, széles, fénylő homlokát a nap felé
                  tartva.</p>
               <p>- Miért? - kérdé jóleső érdeklődéssel, mintegy diadallal Tarczali úr.</p>
               <p>- Itt mindent már megindítottunk volna együtt. Kár, mindkettőnkre veszteség, oly
                  nehezen esik megállanom, hogy némely dolgot el ne beszéljek. Tanácsot adni
                  kéretlenül, és elhallgatni a figyelmeztető intéseket: nem férfiasság. Eh, legyen!
                  Lelkem mélyéből örvendtem, hogy önben társaságunk egy igen hasznos tagot nyerend,
                  munkást és pártfogót, e szegény, lenézett elfelejtett, mostoha gyermeknek tartott
                  Erdély számára - íme, elszalasztottuk. Ott semmi se lesz - ne vegye ön rossz
                  néven, hogy így beszélek -, itt nagyon sokat tehetett volna. Erdélynek nincs
                  irodalma.</p>
               <p>- De van a magyar hazának, én két hazát nem ismerek.</p>
               <p>- Jó, ha a földet vesszük, de nem lát ön népünk természetében, szokásaiban,
                  vágyaiban, múltjában, törekvéseiben két külön világot?</p>
               <p>- Ebben van valami igaz.</p>
               <p>- Nem látja azt, hogy a mi ifjainknak alig egytizede juthat fel célhoz furfang,
                  alacsony hízelgés nélkül az irodalmi téren, és nem érti-e, hogy a jellemnek a
                  férgessége a költőt alkotásaiban is megöli? Ha valahol, nem a költészetben kell-e
                  az eredeti vonásoknak kitűnniük; a tudomány­ban a lelkiismeretes műgondnak,
                  egyenességnek tért foglalnia?</p>
               <p>- Nagyon igaz, de szükséges-e ezért, hogy az irodalomban is legyen
                  Királyhágónk?</p>
               <p>- Nem válaszfalat akarok, csak ebbe a várba is külön katonaságot és fegyverzetet.
                  Itt, uram, valamikor külön kormányzat volt, külön társadalmi és irodalmi élet - és
                  Erdély sem egyiket, sem másikat nem szégyellheti. Pest a magyarra és székelyre
                  nézve nem a gyomor, melynek mindent meg kelljen emésztenie, és nem is a templom,
                  nem is Róma, ahonnan a hivatalos áldást és abszolutóriumot kelljen várnia - a
                  költészetben is. Mi nem akarunk mást, csak egy kis imaházat a tiszta vallás
                  gyakorlatára, melyet üzérek, önző kalmárok még nem vetkőztettek ki eredeti
                  akcentusából. Rosszul fogom fel a dolgot? Keményen ítélek, kivihetetlent akarok?
                  Erdély szégyellje magát, Erdély híres nemesi és mágnási osztálya, ha ennek
                  szükségességét Apafi óta nem tudja megérezni. Abban üdvözölném az ön Pestre
                  távozását, hogy lesz szó­szó­lónk a Czilleyek és Garák hitvány intrikája ellen,
                  ott, ahol a füleket a hízelgés és rágalmazás nem tömte még egészen be. Ne kérjen
                  ön nekünk rendjeleket, ne díszes hivatalokat - tartsák és osszák ki azokat
                  Czilleyék sógoraiknak, bérenceiknek, fiaiknak, testvéreiknek -, csak annyi helyet
                  engedjenek nekünk a miniszter előszobájában, hogy kérelmünket előadhassuk. Ha van
                  a miniszternek egy kétes becsű és keletű falfreskóra négy-öt ezer forintja, néhány
                  kezdő tanár és művészjelöltre évi hét-nyolc ezer, sőt több ezer forintja, vegyen
                  észre minket is, és ne higgye, hogy e gyengeségéért a történelem elítélendi őt.
                  Szóljon, tegyen, sürgessen, beszéljen, írjon, és Erdély ifjúsága
                     hálával fogja emlegetni az ön nevét. Íme egy levele
                  e gőgös, kis eszű Czilleynek, ki most a pesti írói körökben, úgy hiszem, domináns.
                  Mindketten ott működtünk egy határszéli városkában Keresztes-Dombon, és egykor
                  tanulótársak valánk. Az ő kenyere akkor is a hízelgés volt, a nagyobbak előtti
                  föltétlen hódolat, az árulkodás, a más műveivel való pompázás, és célt ért. Ma ő
                  követeli, hogy mindenki hódoljon nevének. Fordításból él, nagy írókból, s mint az
                  ökörszem a nagyobb madarak vállain, állandóan a magasban lakik. Nem bánom! Engem
                  nyugodttá tesz a tudat, ha rongyokban kell is járnom, s ha éhen kell is elvesznem,
                  hogy az igazságot, erkölcsöt soha be nem mocskoltam. Uram, él valami bennem, ami
                  azt súgja, hogy az én jeltelen síromat valamikor többen fölkeresik, mint ahányan
                  ma kalapot emelnek az ő csinált virágkoszorúi előtt. Egyszer a kezemben volt -
                  porrá törhettem volna, ma is megtehetném - nem, nem: haladjon! Régóta nem ismerjük
                  egymást. Hogy félt, szökött, hogy bújt előlem itt is a pulya! fényes címeivel,
                  lopott - de! Csak nehogy valamikor szóljon ön előtte rólam, mert el van veszve,
                  Tarczali barátom! Mint minden alacsony lélek, ő is bosszúálló az utolsó határig.
                  Sokszor éreztem súlyát, ma is érzem. Garának legbensőbb barátja. Vigyázzon,
                  örvendeni fogunk, ha látjuk boldogságát és szerencséjét: ne feledje el kis
                  társaságunkat. Ne nevesse ki, és mert erőtlen, ne vesse meg. Én hiszem, hogy
                  Erdély egykor büszkén nyújtja kezét munkálkodásunkhoz.</p>
               <p>Késő úr azt hitte, hogy ezt hinni és reményleni: nem késő még! s arra még nem telt
                  el az idő, hogy ilyenszerű ember is csötöljék-botoljék e dicső világon!</p>
               <p>Kölcsönösen föllelkesedtek egymás szavain, és sorra kóstolgatták a számtalan finom
                  alma-, körte- és szilva fajokat. Úgy néztek a rakott fákra, mint a jövő felséges
                  díszkötésű mű­remekeire.</p>
               <p>Nem lehetett volna eltalálni, melyik ember a boldogabb.</p>
               <p>A szép - utolsó szüret - igen, meg kell említenem. Hitványul folyt le.</p>
               <p>Gondolni lehetett, mert Várhegy értelmisége és polgársága most már tüntetőleg a
                  Bethlehem-Mihályfi gráciáját kereste, azét, amelyik a hivatalokat és jóféle
                  koncokat fogja ezután osztogatni.</p>
               <p>Ezen csak Tarczaliék csodálkoztak.</p>
               <p>Most már alig várták, hogy minél előbb elköltözhessenek.</p>
               <p>Hideg, havas esővel köszöntött be Márton napja. A jó, új borokra alkalmas idő - de
                  utazásra! No, és esőben, hóban, sárban ki kívánhatná, hogy valamely jótét lélek
                  kitegye magát az őszi meghűlésnek? Igaz!</p>
               <p>Tarczaliék ennek is tulajdonították, hogy résztvevő szekerek és hintók, és özönlő
                  gyalogos tisztelők nem kísérték ki a határig. Halmos Béla kedvéért néhány derék
                  kereskedő, néhány kíváncsi, jó barát, kinek ügyes-bajos dologban gyakran fel
                  kellett rándulnia Pestre - és egy-két becsületes szomszéd mondta el kisebb-nagyobb
                  pátosszal, hogy: Isten, Isten áldja meg - ej, ej!</p>
               <p>De a fényes díszküldöttség a kommunitásból, de a hálás tanács, de a hű ellenzéki
                  párt, István bácsi, Vörös úr, a nagy ács, a kövér piros pléhes, a flaszterező...
                  De ha hideg volt, és szaka­dat­lanul esett a fertelmes hó! Vagy hát legalább a
                  tűzoltó-banda, mely még a távozó cseh péknek is búcsúszerenádot adott (igaz, a
                  főparancsnok becses indítványa folytán?!), nem rukkolhatott volna ki volt
                  polgármestere tiszteletére??</p>
               <p>Elmaradt, elmaradt! Ki tudná azt, hogy valósággal miért?</p>
               <p>Tarczali úr, mint a váló asszony, ki még mindig szereti rossz, lelketlen társát,
                  egyenkint kezd­te magában fölszámítgatni: mit tett a város hasznára. Középületeket
                  emelt, erős kőburkolatot teremtett a legtöbb utcában, a céhek hanyag, hűtelen
                  pénzkezelését rendbehozta, az adó­viszo­nyokon enyhített, a hivatalos életben
                  számos visszaélést megorvosolt, az árvaügyet kitűnő állásra juttatta, a
                  polgárságot néhány erőszakoskodó főuzsorás körmei közül egy kis takarék­pénztár
                  által szerencsésen kivette...</p>
               <p>Az erdő - éppen előtte állott a peres erdő messzire terjedő, hatalmas tölgyfáival!
                  -, az erdő ez vonta el tőle a nép szívét!</p>
               <p>Bár lelke a mellőzés és hálátlanság által végtelenül meg volt sértve, mégis
                  föltette magában, hogy nem tekintve a kínosan tapasztalt és soha nem remélt
                  méltatlanságokat, teljes erejéből azon lesz, hogy e botránykövet minél előbb
                  elmozdítsa, és bebizonyítsa; hogy igaz szolgá­lataiért nem ezt érdemelte!</p>
               <p>Hideg volt, sűrűn esett a hó, mégis alig győzte törülgetni széles homlokáról a
                  bőven hulló verejtéket.</p>
               <p>Ajkai remegtek, kevés kellett volna, hogy sírjon. Túlságos érzékenykedés! Ó,
                  istenem! ez egykori komoly, talán büszke, szigorú ember minden percben
                  visszatekintett, hogy nem jő-e a tanács és a kommunitás? De mire jönne, ily kutya
                  mostoha időben? Természetes, hogy nem jött. Senki se jött.</p>
               <p>Tarczaliné asszony volt tehát szerencsés, mert ő eszerint sírhatott bátran, és
                  bizony élt is e jogával derekasan. Bevallotta, hogy azokat a szegényeket siratja:
                  Halmos Bélát, és Elizt, kiket nagyon félt itt, és siratja azokat, kik a temetőben
                  nyugosznak! Egykor azt mondta, ha innen elszabadulhatok, vissza se nézek többé e
                  szívtelen fészekre, és most ő is sokszor vissza­tekintett arra a városra, ahol
                  gyermekeskedett, ahol oly hosszú időn át boldog volt, ahol férjét imádták egyszer,
                  ahol a főispán után az első emberek ők voltak, ahol a templomban övék volt a
                  főhely. Pesten, ki tudja a templomba majd bejuthatnak-e? Teremtő atyám -
                  szakadozott bújában a jó asszony -, de hisz én nem is akartam, hogy menjünk!
                  (Dehogynem akarta!)</p>
               <p>- De Korondiné - fordult a leányokhoz, kik valami édes székely dalt dudorásztak -,
                  de Garasos­né, de Papné, Buzásné: egyik se jött el! Mily irigység - no,
                  megálljatok!... Megadja még a jó Isten, hogy azt százszorosan visszaadhatom!</p>
               <p>De gyökeresen megváltozott a kedélyük, amint a vasúti kupékban elhelyezkedtek. Itt
                  maguk voltak, együtt voltak, és lassanként mosolyogtak, eddegéltek,
                  nevetgéltek.</p>
               <p>A szélsebességgel robogó vonat hamar elhagyta Várhegynek még az utolsó szögletét,
                  berkét is. Közeledtek a nagyváradi hamvas, kék hegyek, majd ráléptek a széles,
                  határtalan magyar síkságra.</p>
               <p>Aladár fölállt, kinyitotta az ablakot, nagy, fényes szemeivel elmerengett a puszta
                  távolban, és szavalni kezdett:</p>
               <p>
                  Hejh, mostan puszta ám igazán a puszta! Mert az az ősz olyan
                     gondatlan rossz gazda; Amit a kikelet És a nyár gyűjtöget, Ez nagy könnyelműen
                     mind elfecséreli, A sok kincsnek a tél csak hűlt helyét leli.
               </p>
               <p>
                  Nincs ott kinn a juhnyáj méla kolompjával, Sem a pásztor legény
                     kesergő sípjával, S a dalos madarak Mind elnémultanak, Nem szól a harsogó haris
                     a fű közül - Még csak egy kicsiny kis prücsök sem hegedül.
               </p>
               <p>
                   (Petőfi)
               </p>
               <p>Vagy igen: mindnyájan sírdogáltak, a leányok hangosan zokogtak, sőt még Tarczali
                  úr is keservesen sajnálta, hogy minden úgy eltűnt! Úgy elkomorodott! - hogy csak
                  egy kicsiny, kis prücsök sem hegedül az egész úton!</p>
               <p>Ennek tulajdonítom részemről, hogy a család csak akkor szökött fel, mikor a
                  konduktor Kőbányánál elkérte a jegyeket, és jelentette: Pest.</p>
               <p>Pest! ah, felséges Pest!</p>
               <p>De ni! Kabay úr, Csigadomby úr, Timót néni, ott Lívia, Fehér úr, Báthori Sándor a
                  fő­hisztorikus, ah, a rángatós szemű és fél arcú Alázatos Taksony, az ifjú Nádori
                  - nono még Bencze János úr is kihozta tenger sok leányát. Mi ez?</p>
               <p>Hát az, hogy a legnagyobb szeretettel szedték le az urak és hölgyek a
                  Tarczali-családot. Éljenzéssel fogadták, és rögtön vitték a Hungáriába,
                  díszebédre.</p>
               <p>- No látod, édes Ágnes! ugye mondtam, hogy ember, hogy szív, hogy műveltség csak
                  itt van? Sírsz-e még? Hiszed-e most már, hogy helyt vagyunk? - szorongatá Tarczali
                  úr kiderült felesége örömtől reszkető kezeit. - Nos, Ágnes?...</p>
               <p> </p>
            </div>
            <div type="chapter">
               <head>XIII</head>
               <p>Tarczaliné szívében a régi láng, a régi bizodalom, a régi büszkeség egész
                  teljességében föl­éledt, mikor látta, és napról napra nagyobb mértékben, hogy az ő
                  Tamása mennyire kiválik e közül a sok hóbortos lótófutó, sörényes, kopasz,
                  szemüveges, nagyokat mondó és örökösen pénzt kérő, vagy legalább arra célzó tudós,
                  író és művész közül. Milyen égőpiros képe van az ő urának, milyen két válla, s
                  amellett mégis milyen egyenes, karcsú; mily okos, és csöndesen vidám; míg azok
                  akkorákat nevetnek, és úgy el-elvetik magukat a kanapékon, székeken, mintha csupa
                  komédiások volnának.</p>
               <p>Csak a pénz ne fogyna oly borzasztó nagyon.</p>
               <p>Mindjárt az első nap feljött a háziúr. Ki kellett fizetni az első negyedévi
                  házbért. Ilyen adót még sose fizettek.</p>
               <p>Jött Csigadomby úr - ki kellett fizetni az irodai bútorok árát.</p>
               <p>Megjelentek a munkatársak - s mint egykor atyjauránál Várhegyen karácson
                  harmadnapján szokott az történni a cselédek szegődtetésénél: megírták a
                  szerződéseket, és átvették az első járulékokat.</p>
               <p>Omlott-olvadt a pénz.</p>
               <p>Egy nagy úr jött: hozta egy másik nagy úr.</p>
               <p>- Szervusz - nyújtotta sárgás, kövér kezét egy pápaszemes, ősz szakállú, deres
                  hajú úr, per tu szólítván Tarczali Tamást -, sokat beszéltünk rólad, te egészen a
                  mi emberünk lész. A leg­jobb­kor jöttél. Bemutatom magamat újból: Czilley Ulrik - és nevetett szellemesen, és megcsókolta
                  Tarczalit.</p>
               <p>- Ah - sóhajtott az öröm és elragadtatás csillogó könnyeivel Tarczali úr -,
                  mennyire le vagyok kötelezve e szerencse által, hogy hazám egyik jeles költőjét
                  szegény hajlékomban tisztel­he­tem.</p>
               <p>- Hagyjuk el, legyünk egészen bizodalmasan, mi mindnyájan egy helyről valók
                  vagyunk - motyogá, hadará a kisebbik, ugrándozó, szürke emberke, nagy, kidülledt,
                  fekete szemeivel, és szörnyű kopott, kis felsőkabátjával alkalmazván szavaihoz a
                  magyarázást. - Megösmertetünk Jánossal is, Zsigóval is, Ferenccel is, Pistával is,
                  Palival is, az egész teleppel. Minden az első lépéstől függ. Sándor nem volt még
                  itt? Báthori? Eljő?</p>
               <p>- De hát mutassam be, Tamás: Gara Pál - ajánlá társát Czilley úr.</p>
               <p>- Ezt a szerencsét egy napon, hazám két legnagyobb emberét!</p>
               <p>- Programod készen van már a laphoz? - vágott szavukba Czilley.</p>
               <p>- Ezt együttesen kell megkészítenünk - állott elő Gara Pál rekedtes hangon,
                  követelvén az intézkedési jogot. - Mi választjuk a munkatársakat is - a
                  veteránokból, és egy-két saját tőkénk hajtotta új sarokból. Versírót, beszélyírót
                  tárcaírót, regényírót, kritikust, riportert mind, mind a mi osztályunkból és
                  klikkünkből kell alkalmaznunk. Egyöntetűség - ez a fő. Nagy eposzokról, nagy
                  külföldi írókról, amerikai új csillagokról bőven ellát a Czilley tolla.</p>
               <p>- A kritikát a hazai írókról, és nehány kapaszkodó új óriásról átveszi Gara Pali.
                     Ami nem a mi céhünkből való: azt ütjük az elkeseredésig:
                  színészt, költőt, képviselőt, nyelvészt, tanárt egyaránt. Ez különben minden
                  nagyobb irodalomban, ahol léteznek irodalmi akadémikus céhek, így szokott lenni,
                  és így is van. Valamit írsz, valami gyenge, angol tanulmányt, és be­veszünk a
                  Kisfaludy-társaságba; írsz a cigány költészetről vagy oláh királyokról - lehet más
                  után is -, és fordítasz valamit angolból, német szövegből csak, valamelyik német
                  filozófust vagy politikust bemutatod, német kútfők után, és kész az akadémiai
                  szék. Ajánl Pali vagy Taksony, vagy szóval valamelyik szövetségünk, s a többi a mi
                  dolgunk lesz.</p>
               <p>- Ó, ó, - hiszen én még mit sem tudok.</p>
               <p>- Semmi! ó, mi is csak így jutottunk be, egymás hátán, egymás bocskorában. Aki
                  kívül van: csak hadd vicsorgassa a fogát, ide nem, míg a hűbéri esküt és
                  zárdafogadalmat le nem teszi.</p>
               <p>- Valami jó, érdekfeszítő regényed van-e már a tárcába? - tolta odább könyökével
                  társát Czilley úr. - Fordítani én szoktam és mindent.</p>
               <p>- Még nincs.</p>
               <p>- Nesze, hoztam egyet, olasz regény. Zajt fog csapni, de mi is megteszünk
                  mellette, amit csak lehet. Testvéreim megteszik a magukét; öt lap van a kezükön,
                  mind jól szubvencionált lap. Azok belefúnak a kürtbe, s a közönség alig fogja
                  várni a regényt. Kérlek, két kötet lesz, s az ára négyszáz forint. Ugye átadhatod
                  azonnal? Hogy a regényből csak fél kötetet adok át, azért van, mert az eredetiben
                  is csak most közli a Purgatorio. -</p>
               <p>Tarczali úr hogy eresszen el két ily nagyságot? s vele akadémiát, minden
                  dicsőséget? Kifizette a kért summát.</p>
               <p>Gara úr is átadott néhány gyermekmesét igen szép rímekben, s egy részletet egy
                  nagy költői beszélyből, mellyel Byronnal, Puskinnal vagy Goethével könnyű leend
                  egy színvonalra emel­kednie.</p>
               <p>- A versekért, darabját számítva adj most csak ötven forintot, az akadémiával is
                  így fizettetem. Később díjazhatod valamivel jobban is, speciális
                     kritikáimat. Ütéseim fájnak, és biztosan ölnek. Ó, sok hencegő óriást
                  elpusztítottam már, de vagy kettőt teremtettem is.</p>
               <p>Ily bátorító és felvilágosító fejtegetések után, hogyne fizetett volna szegény
                  Tarczali az akadé­miai tarifa szerint?</p>
               <p>- Nos, Ágnes - fordult Tarczali a dicsőség édes borzongatásaival neje felé a két
                  úr távozta után -, hát ezekre mit mondasz! Van már bizodalmad jövőnk iránt!...</p>
               <p>Különben vendég vendéget ért házuknál, és azt láthatta, hogy a köztisztelet erősen
                  hozzájuk szegődött. Sokszor húszan, de harmincan is ültek az asztalnál, és mind
                  csak a megindított Tükört és rendkívül tapintatos
                  szerkesztőjét, Tarczalit dicsérték - az új Zsigót.</p>
               <p>Azt se tagadhatta, hogy az előfizetők özönlöttek, és a szerencse nem rejtette el
                  magát. Ajánla­tok, hízelgések, magasztalások, levelek - ó igen, ezek csomósan,
                  summásan érkeztek minden­nap.</p>
               <p>De mégis, mikor egy-egy bizodalmasabb estén szóra fogta férjét, hogy: Tamás,
                  számoljunk; és Tamás indulatosan utasított vissza minden efféle asszonyos ügyetlen
                  beavatkozást egy szerkesztő belügyeibe, hát kezdett kifejleni nála valami
                  szívdobogás-féle női betegség.</p>
               <p>Abba a rögeszmébe esett, hogy az írók a Dárius kincsét is hamar fel tudnák egymás
                  közt osztani.</p>
               <p>Szállásuk nagyon szép volt, azzal meg lehetett elégedni; öt-hat kényelmes szoba az
                  első eme­le­ten, a Diadal utcában, felséges nagy ablakok, ajtók, kockapadlózat,
                  drága porcelán kemen­cék, a termekben gázvilágítás, a konyhában kész kút egy kis
                  rézcsapon - hiszen ez egy rendet, tisztaságot szerető asszonyra mind jól
                  hathatott. És egy-egy percben - mikor a szívdobogás nem bántotta - hatott is.</p>
               <p>A két leány beíratkozott a színiképezdébe, azokkal nem lehetett bírni, okvetlen
                  arra a dicső pályára akartak lépni, amelyen egy-egy nagy művésznő kevés idő alatt
                  százezreket szerezhet.</p>
               <p>Gizella énekesnői pályára készült, Adrienne a drámát választotta, Aladár pedig
                  beiratkozott ugyan jogásznak, de minden idejét a színházak körül töltötte, és
                  Lívia néni pártfogolása útján örökösen az ifjabb művésznők körében élt.</p>
               <p>Hiszen a papa színdarabokat írt, és ő maga is számtalanszor megfordult a színház
                  udvarán mint szerkesztő, mint író és úgy is mint a színészek igen kedves
                  embere.</p>
               <p>Lívia s Tarczali kerülték egymást, semmi módon sem tudtak jól lenni, Tarczali
                  kíméletlen meg­jegyzéseket tett otthon róla, mint oly nőről, kinek minél ritkábban
                  lenne szabad a Tarczali-család küszöbét átlépnie.</p>
               <p>Ez az egyetlen pont volt az, amely Tarczaliné szívét teljes örömmel töltötte be,
                  melyért mindent eltűrt, s melynek hatása az első pesti évet kellemessé tette.</p>
               <p> </p>
            </div>
            <div type="chapter">
               <head>XIV</head>
               <p>A Tükör emelkedett, bár Rögös Mátyás, a csúfosan levert
                  egykori fél, arcátlan támadásokat intézett ellene, s oly takart formában, hogy
                  újabb kiállásokra alkalmat nem nyújtott. Jó lövő em­bertől még a legvérmesebb
                  fiatalok is szívesen visszahúzódnak. Mátyás urat törött oldal­bordái a legnemesebb
                  önmérséklésre vezették, mikor nyílt sisakkal beszélt. Titkon, mások neve alatt a
                  szabad kezet annál mohóbban használta.</p>
               <p>Oly írót - főképp lapszerkesztőt -, akit erősen törnek, gúnyolnak, ha e kellemes
                  helyzetet jól fel tudja idejében használni, az olvasó közönség rohamosan keres
                  fel. Igazságot, becsületet, elnyomott jogot, férfias erőt, bátorságot,
                  áldozatkészséget lát ott, ahol az ostrom nem akar szűnni.</p>
               <p>Mért bántanák, ha nem volna becsületes? - így fogja fel a kérdést.</p>
               <p>Mért üldöznék, ha nem a nép embere volna? - így veszi tenyerére az ismeretlen
                  költőt, ki hirtelen népszerűvé válhatik.</p>
               <p>Arról, hogy az ország, főképp a tiszta ellenzéki alföld városaiban, gunyhóiban
                  mily szeretet tárgya a Tükör, Tarczali úr majd alig vett
                  tudomást. A számtalan, e tárgyú levelet megmoso­lyogta, s a kosárba vetette.
                  Darabokat, vígjátékokat írt ő, s szüntelen a színész urakkal érint­kezett. A divatos politikusok, A miniszter fogók, A kerület árus
                  című rövidebb vígjátékai gyors egymásutánban kerültek asztalra, és bő vacsora
                  mellett felolvasásra. Lelkes éljenzések, a csókolódzásig menő elragadtatások
                  mutatták, hogy a diadal országos leend.</p>
               <p>Tarczali éles, ki nem facsarodott falusi eszével nagyon hamar észrevette, hogy
                  Gara egy igen közepes poéta, és Czilley egy közönséges pénzhajhász, aki ír
                  akármiről, csak pénzt, pénzt lásson. A Báthori sűrű tárcacikkeit Erdély örökös
                  égig magasztalásáról - mintha annak minden fejedelme egy-egy Nagy Károly vagy
                  Napóleon volna - igen bosszantóknak találta, és kereken visszavetette. “Kérlek, ne
                  csináljuk a históriát - mondá egyszer, mikor a Barcsay híres táncáról adott egy
                  teletorkú dicseriádot -, jobban szeretném, a tényeket magasztalás nélkül.” - És
                  ezzel borzasztó felségsértést követett el a regényes föld nagy gladiátora
                  ellen.</p>
               <p>
                  “Kedves Tamás! - írá Czilley úr csakhamar.</p>
               <p>
                  Itt küldök egy felséges ódát a leendő kultuszminiszterről, ki vagy Zichy Antal lesz vagy Sennyey vagy báró Apor vagy
                     Szécsen gróf vagy akárki - de minél előbb, s így nekem sietnem kell, hogy első
                     hódoló én legyek, mivel sokakra kell gondolnom, kérlek, közöld ezzel az alá
                     tett megjegyzéssel: *** Nem tehetjük, hogy a közönség legélénkebb figyel­mét
                     fel ne hívjuk e remek ódára, mely Alázatos Taksony kitűnő esztétikusunk szerint
                     is - újabb óda-költészetünk legkimagaslóbb alkotása. Felséges a hang, erőteljes
                     a nyelv, plasztikaiak a képek, s a technika utolérhetetlen. Üdvözöljük a jeles
                     költőt, de a nagy férfiút is, kihez e lángoló sorok írvák. Küldj kérlek ötven
                     forintot. Csókol barátod, Czilley. Vezércikkedet a miniszternek bemutattam. El
                     van ragadtatva. Táborunkba kell jönnöd - és a parlamentbe. Egy tárcát adok
                     holnap Plautusról vagy Virgilről vagy Alfieriről vagy Csonka Pistáról vagy a
                     Bogár-gyerekekről, mellékelnéd ide érette a tíz forintot. Újra csókol
                     Ulrikod.”
               </p>
               <p>Tarczali, mintha a várhegyi polgármesteri irodában ülne, hidegen végigfutotta az
                  alulról felfelé, felülről lefelé, oldalt, közepett, derékszögűleg, négyszögben
                  rímelő árkusos ákom­bákumot és visszaküldte, hogy: nincs
                     pénz! S a vers is úgy tetszik: igen túlzó.</p>
               <p>S mint Várhegyen - mikor egy igazságos ítéletet erőszakolt ki a sok oldalról
                  körüljárt tanácsos uraktól - fölemelt büszke homlokkal pecsételte be és
                  toloncoltatta vissza az émelygős verseményt és szemtelen öndicséretet.</p>
               <p>Pedig a lap a legszebben indult, s a Tükörről nyolc-kilenc
                  szubvencionált kicsi és nagy lap zengett magasztaló himnuszokat.</p>
               <p>Nagy baj, mikor az embernek rögeszméje, hogy: Becsületes
                     legyen! Tarczali szerencsésen ráment Lívia mosolygása után a modern
                  erkölcsök hídjára, s onnan mint egy félénk gyermek visszaódalgott. “Nem, nem!” És
                  miért nem? Ki számoltatta volna? Hát nem lehet egy okos embernek ügyesen hazudni?
                  saját jól felfogott érdekében? családja, jó híre, dicsősége, bol­dogsága
                  érdekében? Jól fogalmazott hazugság többet ér, mint egy egész könyv: De officiis...
               </p>
               <p>Kabay Pál úr lépett a szerkesztőségbe, s az asztalra tette kalapját, kesztyűjét,
                  szemüvegét, s át­ölelte Tarczalit. - Hallgass meg. Mint az őrült rohant be hozzám
                  Czilley. Mutatta a levele­det. Azt a nyomorultat - kezdé ő - én tettem emberré,
                  munkatársait én szereztem, a kormánynál én mutattam be, a kaszinóban én vezettem,
                  s mit tett?</p>
               <p>- Semmit, csak meguntam az egzekúciót.</p>
               <p>- No, de ne und meg pajtás, ha itt akarsz élni. Én utálom mint a bűnömet, s minden
                  atyafiságát megvetem - magamban, de inkább összetűzök egy útonálló rablóval, mint
                  vele. Az csak pén­ze­met veszi el és legfeljebb életemet: ez nevemet öli meg. Írat
                  Alázatossal egy irodalomtörté­netet, s ott lepocskoltat. Azt száz iskolában
                  tanítják, száz buta magyarázza, ezer meg ezer ifjú tanulja, s tönkre vagyok téve
                  az örök életig. Ez így van. Rögtön írj egy bocsánatkérő levelet, küldd a pénzt,
                  hívd meg vacsorára, simítsd el a dolgot, mert ha őt elveszted: az égő láva alól
                  épen jöhetsz ki, hanem az ő nyelve megesz. Egyetlen embered se fog lenni. Lapod
                  megbukik, darabodat még ma visszavetik, elmehetsz vissza Várhegyre, vagy ahova az
                  ő keze nem ér - drabantnak. Hol az a pénz? add ide, viszem neki. Aztán hagyj fel
                  az idealista ostobaságaiddal. Itt nem Árkádiában élünk, mint Várhegyen.</p>
               <p>- Meg fogom mutatni, hogy az ilyen hitvány gyomot kiirtom az irodalom
                  kertjéből.</p>
               <p>- Te irtod ki? Szegény Tamás! Add ide azt a pénzt, és gyógyulj meg. Ma még mindent
                  helyre­hozhatsz, holnap semmit. Apropos, mint hallom Ulriktól, Csigadombyt
                  kinevezték egyetemi tanárnak, s esküszik Líviával e hó 15-én.</p>
               <p>- Az nem lehet. Oly ostoba embert, mint Csigadomby - hisz magántanári előadását is
                  Fehér Károly írta.</p>
               <p>- De nagyszerű volt. S a miniszter nem járhat utána, ki honnan szerzi a
                  tudományát. Ő csak a munkát veszi, s az ajánlatot. - Ki-ki magáért felelős. Hol az
                  a pénz! Vigyem, Ulrik a kaszinó­ban vár. Borzasztóan veszt. - Jó, hát mondjad,
                  hogy most nincs pénzed. Adok én Ulriknak a te nevedben, s te visszaadod. Minden jó
                  lesz. De látod, nem engedhetem, hogy naivságoddal éppen most tedd magad tönkre,
                  mikor néhány nap múlva adják a darabodat. Azt a millió intrikát te nem képzeled,
                  amit Czilley rád zúdít. Ilyen korban, mint te vagy, egyszer sem szabad már bukni.
                  Érts meg.</p>
               <p>Tarczali Tamás, mintha a kis várhegyi polgármesteri széken ülne, és valami
                  hamisbankó-csináló vaskereskedő vagy bőrkereskedő örmény meg akarná vesztegetni:
                  keményen tartotta magát. Egy krajcárt sem adott.</p>
               <p>Még ezzel a merev, szigorú képpel ült, mikor egy-két görbedt, sovány, kurta ősz
                  hajú, magyar ruhás úr taszította be ajtaját.</p>
               <p>- Itthon van Tarczali? - kiáltá éles süvöltő hangon.</p>
               <p>- Itthon vagyok.</p>
               <p>- Hazaárulás, szentségtörés - járt-kelt villogó, zöld szemekkel, mint a vad
                  ketrecében a magyar ruhás úr.</p>
               <p>- Mi a baj, Ábrahám?</p>
               <p>- Ezt a mostani képviselőházat fel kellene vettetni.</p>
               <p>- Miért?</p>
               <p>- Minden erkölcs kiveszett a lelkéből. Nem tudom keresztülvinni a polgári
                  házasságot. Csak azért, mert én indítványoztam, saját pártom leszavazott. Ezzel a
                  zsidókat akartam megölni. Megállj, Eötvös. Megkeserülöd. Olyan dinamitot teszek a
                  készülő miniszteri széked alá, hogy soha az excellenciás címet meg nem hallod. Ha
                  vén nem volnék már, a komisz Ábrahám nevemet megváltoztatnám, csak azért, hogy
                  zsidó nevet viseljek. Írtam Kossuthnak, s ő sem ért meg. - Ah, ő is meg van
                  vakítva! Én már Kossuthtabb vagyok tíz fokkal, mint ő. Ezután csak lapodnak
                  dolgozom, huszonöten vagyunk, egész hadtestet hozunk táborodba. Add ki ezt a
                  cikket, szét akarom vetni a pártot, hogy a dühöngő egyenetlenséget ebbe a
                  mélységbe süllyesszem. Fél Magyarországot adom ezzel a cikkel. Le a zsidókkal!
                  Kossuthtal! Eh! nem ebbe a világba való ő már! Mire vár, mit akar ő? Tegye amit
                  mondunk, nyomja reá pecsétjét, akkor él: ellenkezőleg megtanítjuk. Ami Párizsban
                  volt a kommün: az vagyunk itt mi. Ez az igazi magyar párt.</p>
               <p>- Tagadom.</p>
               <p>- Mit mondtál? De hallom, fél lábod a kormány kalodájában már. Törvényszéki
                  elnökség kell? Várj egy kissé: nálunk államtitkár lehetsz.</p>
               <p>- Oly elvekkel soha. Ti nem tudjátok, mit akartok: titeket a bosszú hajt, és nem a
                  haza szent ügye. Szenvedély nélkül is meg lehet mondani az igazságot, anélkül hogy
                  rágalmaznók egy­mást. Mi sokkal kisebb nép vagyunk, semhogy szükség volna egymás
                  becsületét besározni. Az igazság keresése ne ragadjon botrányra. A francia, angol
                  bolondoskodhatik, elég hatalmas és eszes hozzá: nekünk minden szót meg kellene
                  előbb rágnunk, mielőtt kimondjuk. Mi a szót is kardnak vesszük, amellyel okvetlen
                  vágnunk kell. Nagy tévedés. Szerfölött!</p>
               <p>- Ne te ne! Nem tévesztettem én el az ajtót? Hát te miféle párthoz tartoznál?
                  Vajon előfizetőid nagy részét nem mi toboroztuk azzal, hogy: le Deákkal, Giczivel,
                  Tiszával, s éljen a szabad­ság, testvériség, egyenlőség, az
                  új birtokrendezés? Úgy gondolom, ezt a zászlót bontottuk ki. Te jól megszedted
                  magadat, a mi hátunkon átmentél a vízen, s most ah... ejh! ni! No várj!</p>
               <p>- Sohasem csaltam, de csalatni sem akarok.</p>
               <p>- De nagyon látom. Rendesen, aki a kormányhoz akar átcsapni, így kezdi: ti
                  kommunisták vagytok; ti kivihetetlent akartok, ti forradalomba hajtjátok a
                  nemzetet. Ó, sok tarka madár fútta már ezt a sípot! Fújjad, de biztosítalak arról,
                  hogy nemsokára magadnak fúvod. Itt a szerkesztő - fel akarlak szerencsétlen ember
                  világosítani: hát egy nagy semmi, s éppen ebben a
                  semmiségében hatalom ő. Írja azt, amit mondunk; adja ki azt, amit írunk; támadja
                  meg azt, akit kijelölünk; vívjon minden héten egy skandalózus párbajt; eresszen
                  meg egy csomó szen­zá­cionális személyi hírt miniszteri változásokról; a
                  legmagasabb körökben való botrányokról; tegye lapját élénkké a gyilkosságok gyors
                  és pontos közlése által; tartson külön levelezőt a bolgár, szerb és román
                  udvaroknál; beszéltesse a kuodéc királyokat, s ha rajta kapják, hogy hazudott:
                  üsse el valamivel, s neve, lapja, pártja felvirágzik. Barátom, egy igazi jó
                  szerkesztő annyi, mint egy érdekét jól felfogó vendéglős. Tegye fel a sapkáját, ha
                  szégyenli kalap nélkül - de egyetlen szót se szóljon -, és a közönség becsületesen
                  megfizet mindent. Tedd le a tudákos nagyzolást, ez ölt meg Várhegyen is, és élj
                  tanácsaim szerint. Ezt a cikket még ma rögtön közöld ciceróval. Légy okos.</p>
               <p>- Még a legkisebb betűvel sem Ábrahám, ha nem találom jónak.</p>
               <p>S Tarczaliban volt annyi erő és méltóság, hogy nevetett, ámbár eleinte azt
                  gondolta, hogy ezt a bolondot a gallérjánál fogva veti ki.</p>
               <p>Ennyi döfést, gorombaságot, arcul csapást egy öntudatos szerkesztő hol hever ki
                  vajon? Otthon, jó ebéd után, kedves, szerető családi körben a feketekávé mellett,
                  a kényelmes zsöllyé­ben.</p>
               <p>Tarczalihoz az egész ebéd alatt se a felesége, se a leánya egy nyájas szót nem
                  szóltak. Eleinte nemigen vette észre, mert saját tépő gondolataival volt
                  elfoglalva: színművével, a bosszúálló Líviával; az egyetemi tanárrá kinevezett
                  Csigadombyval, ez együgyű fráterrel; a nemtelen Czilleyvel, ki a költészetből
                  mesterséget és kalmárkodást csinál; Kabayval, kiben pedig volna szív: de majd,
                  hogy több kérdésére se kapott illő választ, nejéhez fordult.</p>
               <p>- Nos, nektek mi bajotok? - szólt kedvetlenül Tarczali, amint családjához
                  lépett.</p>
               <p>Gizella lebittyesztette ajkait, s kissé gúnyosan dobta oda: - Ha Fehér nem szűnik
                  meg engem bosszantani kiállhatatlan követeléseivel, vidékre szerződöm; s ha pályám
                  félbe szakad: apám lássa.</p>
               <p>- Házadat, az ősi házamat, földjeimet, saját magam nevelésű, drága lovaimat
                  eladtad - most a leányaidat akarod eladni? - csattant fel a nő.</p>
               <p>- Singer Matild Párizsban húszezer forintot kap, pedig azt mondja Elvira, neki
                  közel se volt másodéves korában olyan hangja, mint nekem. De én, igenis, dobjam el
                  a pályámat, s menjek Fehérhez, s legyek egy vidéki, szegény tanárné vagy egy
                  rongyos szerkesztőné a külvárosban. Járjak kosárral a piacra, mint a vén vuklis,
                  bóbitás Timót néni vagy Boros tanárné, ki a szobá­kat is maga súrolja a két kis
                  leányával. Ezt akarná apám.</p>
               <p>- Fehér úr, tudd meg, egy kitűnő ifjú, egy oly képzett tudós, hogy ma lehetne
                  egyetemi tanár, és mindenek felett becsületes ember.</p>
               <p>- Egy moly, aki a lelkét eszi meg az embernek, nagy, kevély, kutató szemeivel -
                  lépett közbe az édesanya. - Már Várhegyen vérig sértette.</p>
               <p>- Minden színésznőnek - veté oda Adrienne - halálos ellensége.</p>
               <p>- Egy komoly tudós, egy feddhetlen életű ifjú - tudjátok!</p>
               <p>- A papának, mert használhatja - én nem használhatom; nekem a bölcsessége nem
                  kell. Én színésznő akarok lenni, Hollósi Kornélia, aki most - tudja apám!
                  százezrekkel bír, száz eze...rek...kel.</p>
               <p>- Ó, leányom, annak hangja van, és volt.</p>
               <p>- És nekem?</p>
               <p>- És Gizellának? - szökött fel mind a három nő.</p>
               <p>- Gyenge melled van, vékony és kis terjedelmű hangod, és meg is késtél. Tízéves
                  korodban vagy ilyenkor tájt kellett volna kezdened, most mi lehetsz? Egy vidéki,
                  gyönge operettistáné.</p>
               <p>Sírás, fenyegetés, kiabálás akarta megédesíteni a keserű, erős feketekávét, de
                  Tarczali úr nem várta be, fölkelt, és a kétségbeesés szélére lökött családot
                  magára hagyta.</p>
               <p>Forró fejjel sietett ki - ó, nem a híres várhegyi terebélyes almafák alá, hanem a
                  bűzös, lármás, kőszénfüstös, sötét udvarra -, nem, nem, csak a keskeny, vasrácsos
                  folyosóra egy csomó apró gyerek és vinnyogó szakácsné közé, hogy egy kis, jó,
                  friss levegőt szívjon ziháló tüdejébe.</p>
               <p> </p>
            </div>
            <div type="chapter">
               <head>XV</head>
               <p>Már nem a Diadal utcában laknak Tarczali Tamás úrék, megunták a fölötte lármás
                  lakást, de meg nyolc-kilenc szobára nincs is éppen szükségük. Kiköltözködtek a
                  Józsefvárosba, s az Ősz utca 26. szám alatt fogadtak egy földszinti kis lakást,
                  három utcai szobával, s egy udvari helyi­ség­gel, mely szerkesztői irodának azért
                  is nagyon alkalmas, hogy csöndes, és mert Tarczali úr erős fejzúgása miatt mindig
                  a csöndességet keresi.</p>
               <p>Sokat dolgozik, Fehér úr teendőit is - akit a családi békesség kedvéért el kellett
                  bocsátania a szerkesztőségből - ő végzi. Magvas úr helyett is - ki a külföldész
                  volt, de ki Czilleyvel való rokonsága miatt távozott a Tükörtől - ő ollóz, két tót diák foglalkozik most az irodában, két igen
                  ügyes trencséni fiú, egyik kicsapott nevelő, de nagy nyelvész, és fölötte éles
                  tollú, a másik már minden irányú és pártszínezetű lapnál dolgozott, és így mindig
                  széljárás felé tartja a felhajló, fitos orrát. Mindent azonnal kiszimatol, és bár
                  igen megfizethető, de felette hasznos voltánál fogva, mint másutt, itt is az a
                  neve, hogy megfizethetetlen.</p>
               <p>Ez a két derék ifjú az ő jobb és bal keze.</p>
               <p>Hát Aladár?</p>
               <p>Közelebb valami kedvetlen összeütközések miatt - melyek pedig a zsurnalisztikában
                  napi­renden levők -, annyira megbosszankodott Tarczali úr, hogy Aladárnak
                  határozottan megtiltott minden hírlapíróskodást.</p>
               <p>- Gazdatiszt légy inkább, de erdész, hogy csak vadakkal találkozzál - oktatta az
                  apa fiát - vagy bányász, hogy örökké a föld alatt élj, s a mécsednél messzebb egy
                  arasszal se láss, de író vagy efféle - soha.</p>
               <p>És most Aladár úr üres idejét egészen a színházaknak szentelheti, de szenteli
                  is.</p>
               <p>A két tót atyafi csöndesen bontogatja a lapokat, harap, rúg, rabol, mialatt a
                  szerkesztő úr vezér­cikket gyárt. Az olcsó pénzről. Bevallja, ó, egy apa, kinek elég terhes háztartása van,
                  hogyne vallaná be, hogy valami olcsó pénz most nála is igen elkelne.</p>
               <p>Az az Ábrahámék által alapított, új ellenzéki lap, s a Rögös Mátyás örökös
                  vagdalózása, a Tarczali múltjának újabb meg újabb sarkokról való felvétele erősen
                  megapasztotta a Tükör előfizető közönségét. Hogy lehet az
                  oly hirtelen? A kétharmada mintha összebeszélés után történnék, egy negyedév végén
                  csak így ni! - elment.</p>
               <p>És éppen most érkeztek holmi végrehajtások is Csigadombyné részéről, a maradék
                  háromezer forintra, mely törvényes járulékaival szinte négyezerre rúgott.</p>
               <p>Nagy rúgás!</p>
               <p>Ó, bölcs teremtő! Mily jól tetted, hogy most látogattad meg Tarczalit erős
                  fejzúgással. Ez a hatalmas fejzúgás a sok gond között most rá nézve egész
                  szórakoztató gyógyszer.</p>
               <p>- Briczky - fordul egyik kezéhez a szerkesztő úr -, mi van a sajtóban rólunk?</p>
               <p>- Cirógatják a szerkesztő urat, de gonoszul. A
                     miniszterfogókat bírálják.</p>
               <p>- Hiszen még nem is adták.</p>
               <p>- Az a fő, hogy akkor üssék agyon a darabot, mikor még színre se került. A Czilley
                  és Gara keze itt van. De a körmükre koppantok. Levágom a Gara verseit. Ez a kevély
                  ember, aki annyi poétát összevissza mart - bőg, ha egyet ütnek reá. Egy gyenge
                  szúrást nem tud eltűrni.</p>
               <p>- Ne bántsuk. Bosszúállásnak venné. Nem engedem.</p>
               <p>- Jó, hát akkor a szappanról írok.</p>
               <p>A posta.</p>
               <p>Levelek, de nem olyan halommal, mint ezelőtt másfél évvel.</p>
               <p>- Várhegyről? mi ez?</p>
               <p>S eltagadhatatlan örömmel bontja föl a levelet, hogy legalább a nevét hallja
                  boldogsága egy­kori helyének.</p>
               <p>Egy névjegy.</p>
               <p>Dr. Szorítsd László, királyi tanácsos, orvossebésztudor, szülészmester, városi és
                  kórházi fő­orvos, egyházi és iskolai főgondnok, iparegyleti elnök, címzetes
                  tűzoltófőkapitány... (és még számos fő- és alelnök).</p>
               <p>Kéri a Tükör nagybecsű hasábjain a királyi tanácsosság
                  szíves megemlítését, valamint néhány kegyes sort egyéb hazafiúi és
                  kultúrérdemeiről, és: Mikor látjuk városunk falai között,
                     tisztelt Barátomuram? - Aláhúzva, mint ha éppen ez lett volna a
                  fődolog!</p>
               <p>- Ó, ravasz együgyűség, telhetetlen hiúság! - mormogja szédítő fejzúgása
                  közepette.</p>
               <p>S alázatos engedelmességgel ír néhány méltányló sort e szerencsés
                  kúszónövényről.</p>
               <p>- Papa - nyit be a szerkesztői irodába rendkívüli örömmel Gizella kisasszony -,
                  jaj, ki van itt? Jöjjön, jöjjön.</p>
               <p>Szigligeti Edvárd úr.</p>
               <p>Őszbe borult hajú, nemes, hosszas, halavány arcú, tündöklő szemű ember, jóságos
                  biztató mosollyal.</p>
               <p>Tarczali örömében alig tud egy-két szót szólni. Érzi, hogy e látogatás darabja
                  sorsát adja tudtul, oly férfi ajkairól, ki a nemzet örök dicsősége.</p>
               <p>- A miniszterfogókat a jövő keddre tűztem ki... de...</p>
               <p>- Tudom, művemnek sok gyengéje van.</p>
               <p>- Nem, szerkesztő úr, a darab komikumja erős, jellemei néhány vonással jól vannak
                  egyénítve, a nyelvezete sok szépséget fog felmutatni... de...</p>
               <p>- Meséje, tudom, laza.</p>
               <p>- No, nem erős, én mégis sikert jósolnék, hanem kérem, hallgasson ki. Nem gondolja
                  ön, hogy Czilley és Gara nagyon sokat árthatnak?</p>
               <p>- Nekem?</p>
               <p>- Művének.</p>
               <p>- Ha jó: nem árthatnak.</p>
               <p>- Ó, barátom, nem az a fő, milyen a darab, hanem ki írta? barátunk-e,
                  ellenségünk-e? fiunk, sógorunk, érdektársunk?</p>
               <p>- Ettől nem félek, csak a közönség legyen mellettem.</p>
               <p>- Jó. De ha a kritika önt összetöri, és főképp a kritika arisztokráciája: akkor
                     A miniszterfogók két-három előadás után lemarad a
                  műsorról, és legjobb akaratom mellett is keveset tehetek, pedig lelkem mélyéből
                  örvendek minden - még egy kis tehetségnek is.</p>
               <p>- Mit tegyek?</p>
               <p>- Ön, ha jól hallottam, megsértette Czilleyt. Nem akarok magándolgaikba avatkozni,
                  de ez irodalmi ügy, s az ön diadala az én édes örömöm is. Egyenlítsük ki
                  differenciáikat - s ön egy nagy akadályt győzött le.</p>
               <p>- Nem tudom, uram.</p>
               <p>- Tudnia kell. Az ő kezük évek hosszú során szaggatta - nem mondom koszorúmat -,
                  de bizo­nyosan szívemet. Én se mentem feléjük. Mit nyertem vele? kedvemet
                  vesztettem el, és vele sokszor legjobb gondolataimat, inspirációmat. Igaz, később,
                  nagyon sokára, letették a fegy­vert, mert egy vén, mankón járó embert nem
                  tisztesség és kéj kergetni! Ön előtt a jövő, legyen kíméletes, gyöngéd, béketűrő,
                  megbocsátó, s az istenek nem fogják megvonni koszorúikat.</p>
               <p>Fölkelt, s a legnyájasabb barátsággal nyújtotta búcsúra kezét.</p>
               <p>- Apám - fogták össze a leányok kezeiket, s kérték atyjukat a nagy költő távozta
                  után -, menjen el Czilleyhez.</p>
               <p>- Tamásom - borult a nő férje vállaira -, az én kedvemért tedd meg, ha annak a
                  nagy embernek a szava nem lenne előtted parancsolat.</p>
               <p>Kabult, tántorgott Tarczali úr - s kereste az ösvényt, amelyen valahova
                  induljon.</p>
               <p>A nők nem hagyták neki békét, addig kérlelték, addig-addig emlegették előtte a
                  dicsőséget, a fényes jövőt, a halhatatlan, nemes költő meleg szavait, hogy végre
                  szólt:</p>
               <p>- Megyek, de tudom, hogy rosszabbat teszek, mintha nem mennék. Még jobban fognak
                  kerget­ni, döfni, és most már joggal, mert szegényebb is vagyok, mint voltam,
                  lapom rosszabbul áll, nem tudok úgy fizetni, mint szeretnék, s mindent
                  gyávaságomra rónak majd.</p>
               <p>- Nem, nem, apám, csak menjen! Aranyos, kedves apám!</p>
               <p>- Te mindent túl sötét színben látsz, Tamás. Azok jó emberek, te voltál kevély,
                  elbíztad maga­dat a kis szerencsében. Valld be.</p>
               <p>- Nem úgy van, csak az igazságnak engedtem.</p>
               <p>- Kocsit rendelünk.</p>
               <p>- Gyalog megyek, addig is hadd gondolkozom.</p>
               <p>- De még délelőtt, ilyenkor otthon van.</p>
               <p>- Talán Garához megyek, az ha gőgösebb is - eszesebb.</p>
               <p>- Czilleyhez - az nyájasabb.</p>
               <p>- Hagyjatok magamra, mert zúg a fejem, nem látok.</p>
               <p>(Nos, édes ifjú barátom, vagy bukott szerencsétlen írótársam, ha voltál valaha
                  ilyen kellemes helyzetben? Igen? Akkor kísérjük el a Lipótvárosba, a szép gazdag
                  Nádor utcába, a Röckel-házba Tarczali Tamás urat.)</p>
               <p>Ott ballag Tarczali Tamás úr éppen a nagy takarékpénztári új épület előtt. Fölnéz
                  a tornyos, csillogó, égbe törő palotára. Nos, mit lehet azon csodálkozni, hogy a
                  pénz ily nagyszerű házban lakik? Azt nem éri el minden hatalma mellett is, hogy az
                  égben lakjék, de e földön a legelső hely az övé, s a templom is jóval utána
                  következik.</p>
               <p>Hogy ezeket Tarczali gondolja-e, de mért ne gondolhatná?</p>
               <p>Lassan, vontatva halad, mint akinek több siratni, mint kapni valója van, s alig
                  veszi észre, hogy azon a robogó hintón, szembe vele az új egyetemi tanár jő,
                  feleségével, Líviával.</p>
               <p>Az új pár kecsesen fordítja el fejét a Tükör
                  szerkesztőjétől.</p>
               <p>Vádolja-e a lelkiismeret a szerkesztő urat, hogy az önként kínálkozó szerencsét
                  nem fogadta el egy gyermekes katekizmusi pont teljes megtarthatása miatt? Hogy
                  megtartotta-e kérdés, ki tudja, ki hiszi? míg azt, hogy ő tele van bajjal: már sok
                  mesterember és boltos taglalja.</p>
               <p>De térnek már ki előle többen, kik egykor díszebédet rendeztek a nagy kapacitás
                  tiszteletére. Minek ment az Ősz utcába? Azt hiszem, a Diadal utcai lakás elég szép
                  volt? Sok jó barátot sért az, mikor egy eddig kényeztetett cimbora csak elkezd
                  hirtelen alászállani, adósságot csinál, és kopott ruhában járni, holott Pesten
                  annyi a finom kész öltözet.</p>
               <p>És a Nádor utca?</p>
               <p>Éppen az, s az a nagy erkélyes, tornyos, háromemeletes palota a Röckel-cipész
                  magánháza.</p>
               <p>Tarczali ajkai remegnek, jobban mint a térdei, és szemei sűrű könnyekben
                  ragyognak. Ó, hogy ver szíve, mintha egy nagy meredek hegynek kergetné egy dühödt
                  kutya. Mert a szégyen, a megalázódás, a férfiatlan bocsánatkérés a dühödt kutyánál
                  is kutyább.</p>
               <p>Azt gondolja Tarczali úr: a hátulsó lépcsőn megy fel. Igen, a puttonyos ember is
                  azon viszi fel terhét, és a szégyen a legnagyobb puttonynál is nehezebb. Arra
                  igazán a teherlépcső szolgál.</p>
               <p>A második emelet egy díszes utcai lakosztályát bírja a Czilley-család.</p>
               <p>- Nagyságos Czilley Ulrik urat idehaza találhatom? - kérdi Tarczali Tamás egy
                  peckes, kikent hajú, libériás inastól.</p>
               <p>- Konferencia van őméltóságánál, hanem bejelentem.</p>
               <p>Az átadott jegyet beviszi az inas - miután a pengő forintot zsebébe csúsztatta a
                  névjegy mellől.</p>
               <p>Pár másodperc múlva kitárja az inas a nagy tölgyszárny-ajtót.</p>
               <p>Két tudós öreg szögezi Tarczalira pápaszemét, és Czilley úr görbe hátát
                  kiegyenesíti.</p>
               <p>- Szervusz, Tamás.</p>
               <p>- Alkalmatlan időben jöttem - ugye?</p>
               <p>- Parancsolj.</p>
               <p>- Ó, kérlek - hajtja meg magát az egykori hegyes, katonás polgármester mély
                  alázattal, majd­nem a földig - családjáért.</p>
               <p>Csak egyet ne róna az Isten a megalázódott, szegény emberre, hogy annak ne kellene
                  mindjárt sírva fakadnia. De a terhes felhő egy lökésre nem ereszti könnyebben alá
                  záporát, mint az ilyen elesett halandó!</p>
               <p>- Valami halálozás? - kérdi Czilley.</p>
               <p>- Ó, nem!</p>
               <p>- Értem, fiad megszökött egy balerinával, ma olvasom a Pester
                     Zeitung hírei között. Baj, baj, főképp, ha lopott is. Itt smukkokról is
                  van szó.</p>
               <p>- Erről nem tudok - tántorodik vissza jótékony ébredéssel és hirtelen száradó
                  szemekkel Tarczali -, koholt, rossz akaratú hír lesz. Más, igen kényes ügy hozott
                  becses úri hajlékodba.</p>
               <p>Szemeivel kérdezte, hogy ezek előtt beszéljek-e?</p>
               <p>Czilley megnevezte a két híres írót és akadémikust, és felhívta Tarczalit, hogy
                  szóljon - ezek legjobb barátai. Előttük titka nincs.</p>
               <p>(Igen, itt előttük, a világ előtt borulj térdeim elé, haszontalan törpeség -
                  csikorgatá örömmel fogait Czilley.)</p>
               <p>- Egy bizonyos ügyben tévedtem - dadogá Tarczali Tamás.</p>
               <p>Ó, hogy szerette volna, ha most is elszédül és földre bukik, mint Várhegyen
                  történt vele néhányszor, mikor igen fel volt izgatva, hanem most lábon és ébren
                  tartotta a szégyen.</p>
               <p>- Kérlek - micsoda ügyben?</p>
               <p>- Megsértettelek, Ulrik - de talán mégis, ha megengednéd, négyszemközt.</p>
               <p>- Nagyon tévedsz, ha megsértettél volna, küszöbömet bizonnyal nem lépendetted át.
                  Talán többet ittál? - Hallom, szoktál sokat inni.</p>
               <p>És élesen kacagott Czilley úr.</p>
               <p>- Sohasem voltam részeg.</p>
               <p>- Nos akkor?</p>
               <p>- Egy levél - azt a verset, kérném - rosszul fogtam fel.</p>
               <p>- Ó, azt rég kiadta az Akadémia. Ha csak ennyi, akkor ezt a találkozást
                  bevégeztük. Isten áldja meg. Nem magánlátogatást várok öntől.</p>
               <p>Czilley hátat fordított, és a két tudóssal folytatta fejtegetéseit.</p>
               <p>- Ki volt ez? - kérdék a tántorgó emberre mutatva.</p>
               <p>- Eh, egy őrült, egy idióta nyomorult, egy kicsapott, vidéki polgármester.</p>
               <p>
                  A miniszterfogók mégis megbukott a kritika előtt. A
                  főlapok, s a szubvencionált lapok rettenetesen lehordták, mint egy sületlenséget.
                  Főképp Gara mutatta ki rajta virtuózitását.</p>
               <p>A Tarczali vígjátékírói pályája ezzel egy időre befejeztetett.</p>
               <p>- Ugye megmondtam, Ágnes! hogy hiába megyek ellenségemhez?!...</p>
               <p>Talán még jót tett arra a sok szomorúságra, szégyenre, embertelen kritikára, ami
                     A miniszter­fogók nem remélt sorsa után a felette
                  meglazult Tükör magas hangú, kevély szerkesztője nyakába
                  mint egy februáriusi sebes eső szakadt, hogy a közvádló azt a kis párbajügyet
                  éppen most hozta felszínre. Az irgalmas törvényszék, tekintetbe vette, hogy egy
                  kis város polgár­mesterének valóságos luxus artikulus a párbaj: két hónapot rótt
                  Tarczali Tamás úrra.</p>
               <p>A sors úgy gondolkozott: két hónap szép idő, azalatt Tarczalinak minden bizonnyal
                  meg fog jönni az esze. Felhagy a nem neki való munkával, rendbe szedi törött
                  hajója megmaradt roncsait, épít belőle olyanamilyen bárkát, s egy kis alázatos
                  könyörgés és magábaszállás után visszaevez Várhegyre. Ott jót nevetnek rajta -
                  hiszen nevessenek; megcsipkedik innen is, túl is, hiszen csipkedjék; majd jobb
                  emberei összeszedelőzködnek, s a legközelebbi választás alkalmával beteszik -
                  minek teszik? Oda még, arra a tájra alispánnak se menne.</p>
               <p>Hiszen háza már nincs meg, örökké csúfolnák; földjei, lovai, tehenei, aprómarhái -
                  potom áron mentek el a nagy sietségben: bár ilyen gondolat fordult meg Tarczaliné
                  fejében -, hanem e gondolaton, mint hasznavehetetlenen, napirendre tért a család.
                  Várhegyre nem megyünk, nem, nem, soha!</p>
               <p>A kéthónapi börtön mégis hozott egy kis áldást, fordított egy kicsit elborult
                  állapotjukon. A jó magyar nép, ez a mindenért hevülő, nemes, igaz, nagyszívű
                  magyar nép, martírt látott a bebör­tönzött szerkesztőben, s tömegesen tisztelte
                  meg részvétiratokkal s előfizetési összegecs­kékkel. Kabay Pál megemberelte egy
                  szép ódával. Cincinnatusnak nevezte, kit az ekétől hoztak el, és ki bizonyosan
                  vissza fog térni minél előbb, mint nagy jellem - az
                  ekéhez.</p>
               <p>Bátori egypár történelmi cikkel kedveskedett Erdély felséges múltjából, de szinte
                  hihetetlen: Czilley Ulrik egy barátságos levélben, kívánatra elküldte a kérdéses
                  ódát, csak a rögtöni fizetést kötvén ki.</p>
               <p>Isten jó, de ha az ember megátalkodott: ki tehet arról?</p>
               <p>Tarczali hideg gúnnyal utasította vissza e szemteleneket.</p>
               <p>- Úgy, úgy, csak bízd el magadat - nyögött Tarczaliné -, légy dölyfös.</p>
               <p>- Nem, csak nem esem mindjárt kétségbe, mint ti.</p>
               <p>- Felejtsd el, amit tettek.</p>
               <p>- Soha.</p>
               <p>A vihar nem zúg élesebben, mint ahogy ezt a rövid szót susogta.</p>
               <p>- Mit csinálsz? mit fogsz tenni?</p>
               <p>Tarczali egy levelet adott át nejének.</p>
               <p>- Elfogadom a vörösvásárhelyi polgármester meghívását. Írtam neki, léptessen föl
                  követnek.</p>
               <p>- Nos, nem került-e elégbe a Csigadomby megválasztása? Nem fizettél-e te is a
                  magadéból, amit jól megháláltak: - hétszáz forintot?</p>
               <p>- Tanultam rajta. Most már ismerem az embereket.</p>
               <p>- Tamás, az Isten megfizet, ne keveredjél semmibe. Húzzuk össze magunkat, menjünk
                  el innen, minél messzebb, vállalj valami kis hivatalt.</p>
               <p>- Nem neked kellett a főispánság?</p>
               <p>- Ó, hagyd el - törölte szemeit a megsápadt, összetöpörödött asszony.</p>
               <p>- Kis hivatalt? mit? talán legyek írnok, hiszen voltam már polgármester. Asszony
                  vagy, aki megrémülsz, ha egy ablakot betörnek. Ne félj. A lábaim előtt fogod látni
                  ellenségeimet. Az igazságnak, egyenességnek buknia nem szabad. Ó, könnyen kaptam
                  volna már bírói széket, csak el kellett volna adnom lapom irányát, bejutottam
                  volna az Akadémiába, csak etettem, itattam, fizettem volna folyvást Czilleyéket,
                  kártyáztam volna velök, hogy húzhatták volna le a felsőmet. Összedarabolhatnak, ha
                  van hozzá erejük, de sárban fetrengeni, a jellemtelenség sarában: nem, nem, édes
                  Ágnes, ott Tarczali Tamást nem fogja látni soha senki. Ezt jegyezd meg. Ha teneked
                  megvoltak eszméid, terveid arra nézve, hogy leányaidat hogy és kikhez adod
                  férjhez? ha te el tudtál dobni egy Fehér Károlyt, aki ma műegyetemi tanár, s amit
                  én előre láttam, mert ösmertem nagy képzettségét, akkor engedd meg, hogy én
                  követhessem saját eszméimet.</p>
               <p>- Jó, én nem bánnám, Tamás, de hol veszed a pénzt a követséghez? Hol?</p>
               <p>- Hol? - kiáltotta biztosan a férj, aki már látta a kölcsönző intézeteket.</p>
               <p>- Mindent eléltünk, a leányok rongyosak, szegény Aladár küldözget nekik a
                  jutalomjátékaiból egy-egy darab ruhát. Azt is sírva látom, hogy az én egyetlen
                  fiam kóbor színész...</p>
               <p>- Ha követ leszek, besegítem a Nemzeti Színházhoz. Megállj, mert tapsolni fogják
                  még az én darabjaimat. Érzem, hogy még minden erőm megvan.</p>
               <p>Aligha lehetett ez így. Az egykor daliás, szép ember megőszült, megkopaszodott;
                  arcán a régi, friss, piros életteljességet bizonytalan hamvas-sárgás szín váltotta
                  fel, s ami csak azoknál fordul elő, kik a nagy rázkódásokban, lelki tépelődésekben
                  elvesztették erejök ruganyosságát: vastag potroht eresztett.</p>
               <p>A még mindig forrón szerető, jó asszony hittel, reménnyel, szeretettel hallgatta a
                  bátor szavakat, s egy percre letette kezéből pénzes varróját.</p>
               <p>Tarczali Tamás hegyesen járkált (mert talán minden fontosabb dolognál járkálni
                  kell egy kicsit) az Ősz utcainál is sokkal sötétesebb, szűk szobában.</p>
               <p>- Június huszonötödikén lesz a választás, ma hatodika van csak, holnapután
                  indulnom kell. Telegramot is kaptam. A dolog teljesen biztosnak látszik, de annak
                  is tartom.</p>
               <p>Tarczali, amint olvasta az elébe tett sürgönyt, egy hangos felkiáltás után szinte
                  összerogyott.</p>
               <p>
                  A költség nyolcszáz forint, de csak n e k e d.
               </p>
               <p>- Nos - nyugtatá meg Tarczali a boldogtalan asszonyt -, mi van ebben oly
                  borzasztó?</p>
               <p>- A pénz. Hiszen egy jó kabátod nincs, a házbért alig tudjuk kiteremteni, a
                  leányok expediál­ják a lapot, ők fordítanak, írnak, én ezeket a selyempaplanokat
                  varrom a háziasszonynak, hogy élhessünk, és te nyolcszáz forinttól sem tudsz
                  megrémülni.</p>
               <p>- Nem, mert háromezer forintos állást nyerek rajtba, tisztességet, befolyást,
                  hatalmat és lapom­nak új támaszt.</p>
               <p>- Ha volna, de mit adunk el?</p>
               <p>- A biztosítékra ad Steiner.</p>
               <p>- De ha megbukol, s a kauciót elveszik, a lap is oda, az utolsó falat kenyér
                  is.</p>
               <p>És mintha már minden elveszett volna, a gyönge, ideges nő oly jajveszékelésben
                  tört ki.</p>
               <p>- Fölötte csekély véleménnyel vagy felőlem! - sóhajtá elkeseredetten a férj.</p>
               <p>- Nem, nem, csak a pénztől félek. Bár ne adtam volna el a házamat, a sok, szép
                  rétemet, de a teheneimet, a drága lovaimat, bivalyaimat, szép majorságomat.</p>
               <p>- Eső után köpönyeg, mire való ez? Ne légy kislelkű, s amit tettél, ne szégyelld,
                  nem a másét adtad el.</p>
               <p>- De igen, a gyermekeimét.</p>
               <p>- Visszaszerezhetünk még mindent, ha bízunk egymásban s az Istenben. Nem jövök
                  addig haza, míg a mandátum a kezeim közt nem lesz. Készítsétek el ruháimat,
                  kiváltom órámat, láncomat, gyűrűimet, hogy tisztességesen jelenhessek meg, július
                  25-ike reménylem ünnep lesz házunkban.</p>
               <p>(Igen, a napról napra gyengébb, erőtelenebb étel miatt.)</p>
               <p>Estefelé haza kerültek egy varróműhelyből a leányok (nem lettek színésznők,
                  erkölcsi, félénk tekintetekből, és hogy szüleiket el ne kelljen hagyniok), közös
                  erővel nekimentek a dolognak; megostromolták a követséget, leküzdötték az
                  akadályokat, elhárítottak mindent az útból, s a kaució kérdését is szerencsésen,
                  egyhangúlag megoldották.</p>
               <p>A mama nem szavazott, kiment a háziasszony kertjébe sírni s imádkozni s egy
                  keveset, nagy óvatosan - örvendeni.</p>
               <p>- Hiszen, ha Isten akarja, mért ne lehetne meg az a követség. Hánynak sikerül.</p>
               <p>S azokra a szerencsés választásokra gondolt, ahol ellenfél se volt, s egyhangúlag
                  történt a győzelem.</p>
               <p>Ezer meg ezer apró javításokon jártatta az eszét.</p>
               <p>Fehérneműket vásárol; a leányokat mégiscsak stafírozza, s Isten, ha elhozza
                  szerencséjüket; ő minden szenvedést, szégyent, megaláztatást elfelejt. Meg kell
                  újítani az ágyhuzatokat is, és néhány finom paplant kell varratni, mert a sok
                  vendég mindent tönkretett. Üvegeket, porcelán edényeket, még vasneműeket is újakat
                  kell szerezni, mert minden csonka-bonka. Aladár is visszakerül, kiváltja a
                  rabságból. Írok neki még ma, a lelkem szegény fiamnak. Ó, ha még egyszer együtt
                  élhetnénk? Ha még egyszer az a jóságos Isten lábra teszi: soha, soha többé meg nem
                  ejti őket semmi kísértés. Talán, talán... hiszen talán csak...</p>
               <p>Így okoskodott és kapaszkodott a megtért, jó asszony.</p>
               <p>Azt mondják: Istennek nagy kedve vagyon a megtérőkben.</p>
               <p>Hiszem is, és talán meg is fogjuk látni.</p>
               <p>A szerencsés lakodalomra nem készítik jobban a menyasszonyt, mint Tarczaliné és
                  leányai a nagy útra, a diadalra a papát készítették. Minden smukkot reá raktak:
                  arany óralánc, a régi, aranyóra, mikor polgármester lett másodszor, nagy drága
                  pecsétnyomó-gyűrű, a jegygyűrű, két-három értékes köves gyűrű, új bőrönd,
                  becsületesen megtömve, szépen ellátva.</p>
               <p>Egy csomóban a szükséges pénz is - a halál hídjára való vám.</p>
               <p>Úgy kísérték ki a hajóállomásra, mint ünnepelt férfiút, miután már egy nagy láda
                  kisebb-nagyobb zászlót, egy nagy köteg zászlórudat útnak indítottak volna
                  Vörösvásárhely felé.</p>
               <p>Jólesett, ó, fölötte jólesett Tarczalinénak, az a csekély figyelem, hogy a
                  nyomdász úr, ki az utóbbi időkben többször gorombáskodott, igen díszes névjeggyel
                  lepte meg őket az első napon már:</p>
               <p>TARCZALI TAMÁS ORSZÁGOS KÉPVISELŐ</p>
               <p>
                  A Tükör tulajdonosa és főszerkesztője
               </p>
               <p>Ilyen megható figyelmet csak a pesti nyomdászok tudnak tanúsítani.</p>
               <p>Tarczali Tamás urat már a hajón többen üdvözölték, mivel lehetett olvasni a
                  lapokból, hogy a vörösvásárhelyi ellenzéki képviselőjelölt: Tarczali Tamás a Tükör érdemes szerkesztője.</p>
               <p>Mentől közelebb ért a hajó Vörösvásárhelyhez, annál jobban szaporodtak az üdvözlő,
                  hódoló köszöntések, meleg, gratuláló kézszorítások.</p>
               <p>Tarczali úr nagyban készült programbeszédjére.</p>
               <p>Figyelmeztették, hogy hozott-e magával díszmagyar ruhát?</p>
               <p>- Nem hoztam.</p>
               <p>Ez a pont láthatólag elszomorította.</p>
               <p>Rossz előjelnek vette, hogy a díszmagyarról megfeledkezett.</p>
               <p>- Éljen - üdvözölték és verték föl merengéséből a vörösvásárhelyi állomásnál, a
                  parton. Meg­zendült a banda, durrogott a tarack, lobogott a zászló, és kivált a
                  tömegből négy-öt ünnepélyes arcú úriember, tollas kalappal, kokárdával.</p>
               <p>A levegőt, a nyárfa- és fűzfaerdőt, a Dunát, s a túlsó széli, pompás szőlőhegyeket
                  rengeteg éljen, halljuk, éljen Tarczali Tamás - töltötte be. Az utóbbi időkben
                  rossz emberek által sok­képpen megkeserített férfiún igen láthatólag erőt vett a
                  meghatottság. Egyre törülgette gyöngyöző verejtékét, és közben hulló meleg
                  könnyeit is. Isten nagyon jó, és ó, micsodák az ő láthatatlan utai. Tehát mégis
                  elérendi célját, megszégyeníti alattomos és nyílt ellenségeit, meg­mutatja
                  Várhegynek, hogy Tarczali férfiú, jellem, az, akinek magát mindig minden tettében
                  adta?</p>
               <p>Alig várta, hogy aki beszélni akar, beszéljen, és következzék ő.</p>
               <p>- Kedves barátom - borult nyakába, és ez ölelés alatt súgva fülébe Vermes Pál úr,
                  a vörös­vásár­helyi polgármester -, beszédemre a lehető legmérsékeltebben
                  válaszolj, most csak pár szót, hogy üdvözlöm, köszönöm egy s más, s majd otthon a
                  városban kikészítjük a program­beszédet.</p>
               <p>S azzal Vermes úr, egy közép termetű, veres rókaember, nagy, ferde arccal s
                  pofaszakállal - mintha még mind a német időben élnénk, mikor csak a rókáknak és
                  pofaszakállasoknak volt teljes kelete - fölemelte kezét, intett a kalapjával, s a
                  féligleges csöndben ilyenformán beszélt:</p>
               <p>- Országos nevű hazánkfia, Tarczali Tamás, szeretett kedves barátunk!</p>
               <p>Sóvárgó szívvel lestük a percet, hogy a fennkölt lelkű írót, a nemzet
                  szabadságának törhetetlen bajnokát, az egyenlőség, testvériség, szabadság merész
                  és rettenthetetlen szószólóját, az esz­mék mártírját, ki a haza javáért a börtönt
                  is megülte: üdvözlő körünkben láthassuk. Eljöttél, mindnyájunk szíve egyet érez
                  hogy: Isten hozott, itt vagy, mindnyájunk ajka egy szót röpít feléd, hogy: Isten
                  hozott.</p>
               <p>Éljen, éljen, éljen! Halljuk.</p>
               <p>A vörösvásárhelyi polgármester úr ismét intett és vásári zsibajjal zúdult a banda
                  fület repesztő Rákóczira. Mondott valamit Tarczali, de azt szerencsére senki se
                  vehette ki jól, hogy mit.</p>
               <p>Egy négylovas, nyitott hintóba tették a jelölt urat, s kocsin, lovagok, gyalogok,
                  nők, férfiak ünneplő ruhája kísérte a felzászlózott város felé. Akkora por
                  verődött, hogy nemcsak követ­jelöltet, de embert, lovat se lehetett egymástól
                  megkülönböztetni.</p>
               <p>Különben éppen elég volt az, hogy megjött, itt van.</p>
               <p>A tanyákon folyt a bor, párolgott a pörkölt, nyikogott, dörömbölt, morgott,
                  sivított a zene, és táncolt az egész világ - a kaució terhére.</p>
               <p>Kimosakodás, öltözködés, parolázás, ölelkezés, csókolódzás, egy szamosvári ügyvéd,
                  egy nyu­gal­­mazott finánc, ki most ellenzéki lett a legborzasztóbb
                  kormánypártiból s egy gimnaziális fiatal, okvetetlenkedő segédtanár
                  előterjesztették propozícióikat.</p>
               <p>- Itt úgy áll a dolog - vette át a vezetést rövid támadás után a polgármester -,
                  hogy Tarczali barátunk ellenzéki programmal jött. Igaz?</p>
               <p>- Igaz, uraim.</p>
               <p>- Hogy a nyolcszáz forint előleges költségvetést elfogadja.</p>
               <p>- Hát nem az egész összeg ennyi?</p>
               <p>- Az bizonytalan, egy bizonyos csak: a győzelem.</p>
               <p>- Egy követséget, méltóságos uram - szól közbe a finánc -, igen olcsón vennénk meg
                  rongyos nyolcszáz forinttal. Ezret én is adnék.</p>
               <p>- Én kétévi tanári fizetésemet örömest.</p>
               <p>- Kérem, uraim, folytassam. A költségvetést barátom elfogadja, és azonnal a
                  nyolcszáz forintot le is teszi.</p>
               <p>Tarczali kivette a tárcát.</p>
               <p>S a kereskedő és ügyvéd számba vették az összeget.</p>
               <p>- Tarczali barátunk óvakodni fog élesen nyilatkozni a kormányról, mivel
                  megállapodásunk és tett ígéretünk szerint követünk ugyan ellenzéki, de az első
                  hónapban tartozik - az okot maga választhatja, hogy miért - átlépni a
                  kormánypártba. Barátom, a mai kényes viszonyok közt csak így lehet élnünk.
                  Vörösvásárhely mindig ellenzékit választ, de a kormány ellen soha egy lépést sem
                  tesz. Ez a program.</p>
               <p>- Akkor, uraim, én jelöltségemet be is végeztem.</p>
               <p>- Miért, hogy? - kiáltanak az intézők.</p>
               <p>- Engedjenek meg, az efféle eljárás oly lealacsonyító...</p>
               <p>- Barátom - kényszerítés nincs. Csak egy baj van, akár maradsz, akár távozol -
                  amit én mint régi barátod és polgármester felette sajnálnék -, a költségeket meg
                  kell fizetned, s így a nyolcszáz forintot vissza nem adhatjuk.</p>
               <p>- Semmi esetre sem - perdült egyet a segédtanár úr. - Nekem eddig magamnak került
                  egy száza­somba.</p>
               <p>- És nekem öt hordó pálinkámba.</p>
               <p>- Én két hónap óta működöm - szorongatta az ügyvéd úr a pénzt.</p>
               <p>- Ez oly ártatlan játék, édes Tamás, hogy ezen egy művelt mai korbeli ember, mint
                  te is, meg nem ütődhetik. Országszerte, számos ilyen eset fordul manapság elő.
                  Gyermekeid vannak - hivatalt kapsz, de jót; nagy tehetséged van - egy szép pálya
                  áll előtted, akár a miniszterségig fel. Hát ott nincs ember, mégpedig a
                  legkitűnőbb, aki előbb tigris volt? No. Látod, te mint tanár is túlon-túl
                  idealista voltál. Megjöhettél volna már réges-rég. Egy szó mint száz: te tartod
                  magadat a propozíciónkhoz, s a mandátumot akár ma a kezedbe adom.</p>
               <p>- Sajnálom, hogy te - engemet, aki ifjú koromban is ösmertél - ily
                  jellemtelenségre képesnek tartasz.</p>
               <p>Fölpattant, bőröndje után nyúlt, és rohanni akart a kutyák közül. - Nem lehet,
                  édes úr - állott elő a finánc -, még számolni valónk van.</p>
               <p>- A kocsibérrel, vagy talán a szíves éljenekért tartozom. Itt van órám...</p>
               <p>S a drága órát láncostul az asztalra vetette.</p>
               <p>- Édes barátom - csitítá Vermes Pál úr, az okos polgármester -, te
                  fölhevüléseidben ismét túl mész. Nagy kellemetlenségbe kevered magadat. Minket nem
                  perelhetsz, mert te jutsz börtön­be, ki minket meg akartál nyolcszáz
                  forinttal...</p>
               <p>- S az órával - akasztotta nyakába a láncot a segédtanár úr - vesztegetni. Én
                  magam teszem fel a törvényszék asztalára. Komédiába való. Haha!</p>
               <p>- Ez igen nagyon szép - mormogá az ügyvéd -, ilyen hálát se láttam. Mi itt éjt,
                  napot eggyé teszünk egy ösmeretlen ember fölemelésére, s kapunk érte pofont.
                  Nagyon jó.</p>
               <p>Nem merek ahhoz fogni, hogy azt az őrjöngésig menő izgatottságot leírjam, mely
                  Tarczali Tamást körmei közé ragadta. Tombolt, kiabált, fenyegetődzött, emlegette
                  lapját, a pellengérre tételt, s majdnem tépett, szaggatott ruhával menekült ki a
                  barlangból, s futott egy vendéglőbe.</p>
               <p>És otthon Pesten - a szenvedélyes órák alatt, a Tarczali-család női ága mily édes,
                  reményteljes órákat töltött.</p>
               <p>S maga súroltatott, tisztogattatott, a leányok énekeltek, táncoltak, öltözködtek,
                  nem mentek a varróintézetbe, sőt fel is mondtak.</p>
               <p>Bezzeg most Kabay Pál egy nap háromszor is kiment hozzájuk, hogy mit hallottak?
                  hogy állnak a dolgok? Szép pálya, ó, egy követség a legszebb pálya most. Honatya,
                  törvényhozó, a királyi felséges asztal vendége. Igen, asszonyom, Tamás ezután a
                  király őfelsége fényes asztalánál és báljaiban is részt vesz.</p>
               <p>Egy percre a szegény Tarczaliné is betekintett a felséges bálokba. Látta a koronás
                  királyt kegyes mosollyal, körülötte a főurakat és dámákat - és igen előnyös helyen
                  - Tamást is, amint a király felséges személyével szót vált.</p>
               <p>No, Várhegy, irigy Várhegy. Ugye, nem hagyott el bennünket a jó Isten?! Aki igaz
                  meg becsületes meg hű, magát le nem alacsonyítja - mégis célt ér?</p>
               <p>Jöttek-mentek a régi jó barátok, szerét-számát se tudnám megmondani, hogy kik.
                  Mindnyájan, akik csak érző emberek voltak, és örvendettek a más szerencséjén.</p>
               <p>Radovanovics Timót néni is lejött, úgy feltollazva, bokrétázva, selymezve,
                  pántlikázva, amint csak egy hetvenes dáma ahhoz tud.</p>
               <p>Bocsánatot kért az elmúlt boldogtalanságokért, és elmondta Tarczalinénak, hogy
                  férje egy talpig becsületes, hű férj, amilyen nem is hiszi, hogy legyen még egy a
                  világon. Líviától tudja. Igaz, hogy én oktattam - tevé hozzá Timót néni.
                  Szerencséje, hogy nem heves vérű, nem mint az én szép Timótom, aki minden horgon
                  megakadt.</p>
               <p>Egész ebéd alatt s egész délután, késő estig, míg csak az egyetemi tanár úr
                  hintaja oda nem ment a néniért, folyvást Tarczaliról folyt a beszéd, s a szép
                  pályáról, mely most már bizonyo­san előtte áll.</p>
               <p>- Mondja meg, öcsémasszony - szólott le a hintóból Timót néni pártfogói hangon -,
                  hogy Tarczali közeledjék a kormányhoz, ezt Gábor is izente - és éljen jobban az
                  eszével. Szegény embernek nem való nagy urak ellen fúni a követ. Most már legyen
                  okos, és nézzen valami után, mert az a Pest olyan, mint a vendéglő, mihelyst
                  megsejtik, hogy nincs az embernek pénze, nyomban kilódítják az ajtón.</p>
               <p>Jó, jó - gondolta büszkén, boldogan Tarczaliné -, hogy csak jöjjön haza Tamás,
                  majd mellette leszek ezután én is jobban.</p>
               <p>Hát másnap öt és hat óra közt, mikor egy más rendbéli jó asszonyság ült a kávézó
                  asztalnál, Tarczali úr betoppan a mulatók közé.</p>
               <p>- Megvan? - kiáltják az asszonyok. - Hány szavazattal? De ilyen hamar. Mutassa a
                  mandátumot.</p>
               <p>S némelyik idősebb hölgy a nyakába borult Tarczalinak, és eltolta onnét
                  Tarczalinét.</p>
               <p>- Semmi, semmi - dadogá Tarczali Tamás sápadt arccal, mosolyogva.</p>
               <p>- Hogyan? - hangzott mindenfelől. - Ide a mandátumot.</p>
               <p>- Éljen - törtetett be Kabay Pál. - Láttalak, hogy jössz: egy kocsiba dobtam
                  magamat, hogy az első üdvözlő én legyek. Kedves, kedves öreg! Czilley is jő,
                  fogadd nyájasan. Szeret az téged.</p>
               <p>Tarczali Tamás - nem merte kimondani rögtön a szót, s annak tulajdoníthatja, hogy
                  egész éjjel ettek-ittak az új követ tiszteletére.</p>
               <p>- Engemet mindenemből kiraboltak, és követ se vagyok - tördelé a rémítő igéket
                  Tarczali a vendégek távozta után. - De jellememet megőriztem!</p>
               <p> </p>
            </div>
            <div type="chapter">
               <head>XVI</head>
               <p>
                  Szabadka, 187. július 14.
               </p>
               <p>
                  Kedves szeretett szüleim, jó testvéreim, különösen mélyen
                     megbántott Atyám!
               </p>
               <p>
                  Reszkető kezekkel ragadom meg a tollat, mert nem remélt öröm
                     tölti el szívemet, hogy azok, kiket mindenkor imádásig szerettem, nem vetettek
                     ki engemet lelkükből. Nagy bűnt követtem el, jól tudom, nem is merem magamat
                     védelmezni. Szülőimet csaltam meg, bennem helyezett reményüket, terveiket
                     tettem semmivé - egy meggondolatlan lépés volt ez, de attól fogva, hogy drága
                     atyámat láttam játszani, s oly felségesen, s nővéremet Gizellát: minden percem,
                     minden órám, gondolatom, vágyam, álmodásom csak az isteni művészet volt. Ezért
                     örvendtem, hogy Pestre megyünk, hogy szeretett atyám színműveket ír, melyekben
                     valamikor talán én is játszhatom, hogy egykor koszorúimmal imádott szüleim
                     hajlékát egy kis templommá fogom változtatni. Mint annyian, én is követtem a
                     múzsa hívó szavát, és ha száraz kenyéren és vízen kellene is élnem: boldogabb
                     volnék e szép független pályán, mint a legdúsabb hivatalokon. Ma király vagyok,
                     holnap koldus; ma kergetem a zsarnokot, holnap oltalmamba veszem az árvát; ma
                     egy uzsorást adok, talán egykori lelketlen tanáromat, ki bár mindig a
                     klasszikusokat emlegette, de azért a bőrt húzta le az emberekről; holnap az
                     athéni szegény Timont játszom, ki mindenét kiosztja felebarátai között, hogy
                     azoknak örömet szerezzen.
               </p>
               <p>
                  Mégis sokáig haboztam volna, hogy menjek-e, ne menjek szüleim
                     beleegyezése nélkül, ha Lívia néni nem jő segítségemre, s nem bátorít és
                     sürget, hogy csak menjek, mert minden nagy színész rendesen úgy szökik meg
                     szüleitől. Ő is éppen így kezdte pályáját. Ne féljek - beszélni fog atyámmal.
                     Drága Rafaellámat is Líviának köszönhetem, ő szer­zette köztünk a
                     találkozásokat, amiért örökre hálás is leszek iránta, de sőt az útiköltsé­get
                     és ajánló levelet is ő adta a Holló-társulathoz.
               </p>
               <p>
                  Rafaellám ezerszer csókolja kedves jó szüleim kezeit, és élete
                     legjobb céljának azt tartja, hogy önöknek hű engedelmes szolgálója legyen. Ő
                     mos, ő főz, ő varr, ő táncol, ő énekel, ő játszik mindent; velem egészen úgy
                     bánik, mintha gyermeke volnék, holott már van egy kis leánykánk, kit anyám
                     nevére Ágnesnek kereszteltettünk. Egészen olyan, mint Gizella, szép, elragadóan
                     szép, s olyan felséges drámai hangja lesz, mint Adrienne-nek.
               </p>
               <p>
                  Én drága szüleim boldog vagyok. Éppen nem érzem mit eszem, mit
                     iszom, hogy ruházko­dom - minden színész kissé gyengén öltözködik -, hogy
                     holnapra lesz-e egy krajcárom: mert a művészet olyan, “mint a bűvös pálca egy
                     suhintással teremt ott, ahol semmi se volt.” (Lásd “A rab herceg” II. felv. 10.
                     jelen. 7. sor.)
               </p>
               <p>
                  Mindezeknek dacára azonban még sem mertem volna írni, ha
                     szeretett, jó anyám ezerszer megcsókolt soraival minket végetlenül meg nem
                     örvendeztet. Elragadtatással olvastuk, hogy édes atyám vörösvásárhelyi követ,
                     hogy e parlamenti fényes állása által úgy a Tükrön, mely
                     közelebb érzékeny sérüléseket szenvedett, mint a mi sorsunkon is tetemesen
                     változtatni fog. Kezeit csókoljuk, szeretett jó atyám, addig is, míg
                     legforrób­ban személyesen megköszönhetjük e nagylelkű és meg nem érdemelt
                     gondoskodását. Most előbb Bakalovics bácsiékhoz megyünk, Szabadszállásra vagy
                     Paksra, de onnan sietve jogunk tiszteletükre lenni és menni. Bakalovics
                     bácsinak jól megy, felesége a leg­sze­rencsésebb egyik vidéki igazgató, ki apám
                     iránt ma is rajongó bámulással és szeretettel viseltetik. Velük fogunk Pestre
                     menni drága szüleimhez. Nagyon szeretné, ha atyámnak valamelyik új darabját ő
                     adhatná először. Azt mondja: Tarczali Tamás egy új magyar Molière. A
                  miniszterfogók mindig zsúfolt házat csinál vidéken, de persze a
                     miniszternél az ő felesége tudja csak adni a megszólamlásig híven és művészien.
                     Való igaz. Láttam.
               </p>
               <p>
                  Köszönöm, forrón köszönöm, hogy szabad atyámat e magas és dicső
                     pályán nekem is - a tékozló fiúnak - üdvözölni, ki ha némelyekben tékozló
                     vagyok is, de a szüleim és test­véreim iránti szeretetben, hálában,
                     engedelmességben minden érzésemet megőriztem. Azt akarom, hogy apámhoz méltó
                     legyek, hogy jellememet mindig megőrizzem.</p>
               <p>
                  Szakmám a Szerdahelyi-féle víg szakma. Ezt csak atyám számára
                     bátorkodom ide jegyezni.
               </p>
               <p>
                  Fogadja, drága jó atyám, a kitüntetéshez, a követséghez
                     legőszintébb szerencse­kívána­tainkat (egy nagy vacsorát adott Rafaellám ez
                     alkalomból a társaságnak, hol atyámra, a jeles íróra, rettenthetetlen
                     szerkesztőre, törhetlen ellenzéki hazafira és követre a toasztok­nak
                     vége-hossza nem volt), fogadja bocsánatkérő kézcsókjainkat, valamint szeretett
                     édes anyám is, és fogadják kedves nővéreim a felette boldog Aladárnak és
                     nejének és leánykájának ezer csókját, és felejtsék el mindnyájan azt a sok, sok
                     keserűséget, melyet lépésemmel tudom, hogy mindnyájuknak okoztam.
               </p>
               <p>
                  A Holló-társaság minden tagja kér, hogy hő tiszteletét szüleim
                     iránt e levelemhez csatol­jam. Ide csatolom.
               </p>
               <p>
                  Még egyszer, midőn a legalázatosabb tisztelettel és szeretettel
                     kérnők drága szüleim bocsá­natát és kegyes jóindulatát, vagyunk szerető
                     gyermekeik, illetve, testvérei, és illetve unokájuk, kis húguk
               </p>
               <p>
                  Tarczali - színészi néven Szentpáli Aladár, és neje Fick
                     Rafáella és Szentpáli Ágnes-Fedóra.
               </p>
               <p>
                  Ui. Talán öt-hat nap múlva már kezeiket csókolhatjuk.
               </p>
               <p>
                  Aladár és Rafáella s Ágnes-Fedóra.
               </p>
               <p>Kézről kézre járt a levél, könnyektől, főképp az édesanya forró könnyeitől
                  áztatva, s a leg­szenvedélyesebb örömkiáltásokkal kísérve. Úgy, hogy majd alig
                  akarták észrevenni azt a fináncféle, furcsa, városi egyenruhába bújt embert, ki
                  kezében a hóna alatt papiroscsomóval méltán követelte a figyelmet.</p>
               <p>- Wilhelm úr - fordult az egyik ember társához -, kérem, én mindent eligazítok,
                  hagyjon ma­gamra, várjon meg a városszolgákkal a kapu alatt. Ez az úr egy régi
                  barátom, kedves társam, vele gyöngédebben is bánhatunk. Kipótolhatjuk egyebütt.
                  Úgyis lesz alkalmunk bőven.</p>
               <p>Wilhelm úr, miután tudtul adta, hogy ő is sokgyermekes családapa, és van szíve,
                  bár ez törvényellenes, kihúzódott a folyosóra.</p>
               <p>A szép levél okozta vegyes érzés, úgymint a bánat és öröm, most villámlásszerű
                  hirtelenséggel a legélesebb fájdalomba csapott át. Az anya jajgatott, a leányok
                  búsan nézték a bútorokat - a szerkesztő úr hozzáillő nyugodtsággal és komolysággal
                  lépett a nagyon ösmeretes úriegyén felé.</p>
               <p>- Ne vedd rossz néven, Tamás, én vagyok a szegény Bencze János, adóvégrehajtói
                  biztos, tulajdonképp talán lefoglaló. Hogy láttam nevedet a kiírottak között,
                  magam kértem el egyik hivataltársamtól ívedet. Nem akartam, hogy valami örves
                  kutya a megszomorításon kívül még a saját gyomrára és torkára jól meg is
                  sarcoljon. Gondoltam, meg is látogatlak, és mondok is valamit. Kérem, édes Ágnes
                  (most már így beszélt), ne ijedjenek meg tőlem. De leülök.</p>
               <p>A család kijelentette, hogy semmit sem fél, és hogy szívesen látják.</p>
               <p>Tarczalinén azonban a bizodalmas címzés, mint valamely hideglelős borzongás úgy
                  futott keresztül. Ilyen hitvány ember ilyet merészeljen!</p>
               <p>Igen, akit exkuzálnak, mindenre el lehet készülve, és tanácslom, hogy semmin se
                  ütődjék meg. Kacagjon, nevessen, hátha e bizodalommal a jó Isten kedvét inkább
                  megnyerné! Egy exkuzált ember kicsivel följebbvaló e mostani időben, mint az, akit
                  a hóhér kezébe lök az atyai igaz­ság­szolgáltatás.</p>
               <p>Mert volt még egy kis seprőpálinka és kalács a háznál, és mert tudták, hogy Bencze
                  János úr mindenféle italt szeretett Várhegyen: Tarczaliné az említett cikkeket az
                  asztalra tette, és leányaival együtt távozott a szobából, magára hagyva a régi
                  barátokat.</p>
               <p>Két-három pohár után, felkérte János úr barátját, hogy kínáltatná meg Wilhelm urat
                  is, mert az jót fog tenni.</p>
               <p>- Hát hogy vagy, János? - kérdé Tarczali úr vendégét.</p>
               <p>- Én csak vagyok, de te?</p>
               <p>- Élünk.</p>
               <p>- Te most teszed azt, amit én már rég elvégeztem: benyomulsz az adósságokba.
                  Akinek háza van, mint neked, teheti. De elhiszem, neked sincs már házad?</p>
               <p>- Nincs - s akkorát koppant ez a szó, mintha valaki egy súlyos terhet ejtett volna
                  a földre.</p>
               <p>- Földed?</p>
               <p>- Eladtam. Kérlek, végezzünk.</p>
               <p>- Te még most is kevély vagy, Tamás. Ugye, hányszor hívtalak szegény házamhoz? No,
                  nem jöttél. Elfoglaltak a nagy emberek.</p>
               <p>- Kérlek...</p>
               <p>- Leányaim meglátogatták a leányaidat - no, amit tettek, megbocsátottuk, de bizony
                  sokáig sajgott a szívünk. Pedig én is okleveles ügyvéd voltam, sőt, egyszer
                  föllebb is. Látod, forog a kerék. Én sohasem haragudtam rád, mert tudtam, hogy
                  jószívű vagy, csak a feleséged gőgös, ő is inkább a szülei után. Ne haragudj, hogy
                  így beszélek, szegényeknek szabad őszintéknek lenni egymáshoz. Ha hallgattál volna
                  reám Várhegyen, most nem így látnálak, de én, egy bukott ember, hogy adhatnék jó
                  tanácsot. De legalább jöttél volna egyszer hozzánk, tudtam vol­na sokat mondani.
                  Énrajtam akkor már sok kocsi keresztül ment. Azt hitted, hogy a leá­nyaim rossz
                  életűek, kereken tagadom: mind férjnél van, no, persze csak polgári házassággal.
                  Itt Pesten különben sok nagy úr, író, bíró, doktor él polgári házasságban, de még
                  olyan is, akinek törvényes felesége van. Tudod-e, hogy én úgy jöttem ide, mert -
                  szóljak? vagy menjek?</p>
               <p>- Szólj.</p>
               <p>- Ezt szeretem. Úgy jöttem, hogy mondjak valami okosat. Leányaim örömest elviszik
                  te leányaidat is jó helyekre, egyelőre csak polgári házassággal - aztán végleg is.
                  Tudok egy fő főszerkesztőt, az évekig élt egy szolgálóval, most a cseh dáma
                  méltóságos asszony; tudok egy jeles költőt, az is úgy tett, de tanárt, bírót,
                  főembert, grófot. Nos? Úgy nézz engemet, mint a legigazibb barátodat, mint a szabadítót. Nyakig ülsz a bajban, maholnap semmid, híres
                  barátaid elkerültek, megtagadnak, mint engemet; Tamás, Isten rendelése az, hogy a
                  szegény, bukott emberen csak a szegény bukott segítsen. Rajtam is ez a Wilhelm
                  segített, ki ugyancsak egyik leányomat bírja - polgárilag. Most van mit együnk,
                  van ruhánk, kijárhatunk a zöldbe, megyünk a színházba, koncertbe, templomba,
                  szóval megint emberszámot teszünk. Ne sírj, Tamás, szégyen ez, ha egy férfi sír,
                  itt a kezem, mindent megteszek. Most azonban felírunk mindent - mert ez a
                  parancsolat. Úgy eshetik, rendel az Isten embert, aki mindent kifizet. Mi apák,
                  mindent megtettük gyermekeinkért, most tegyék meg ők a magukét. Isten törvénye ez.
                  Igaz-e?</p>
               <p>Tarczali minden ocsmány tanácsot visszautasított, és majdnem úgy taszigálta ki a
                  bölcs Bencze János urat.</p>
               <p>- Semmirevaló korhely! - zúgták mindnyájan.</p>
               <p>- Részeg korcs! - hangoztatá e kemény ítéletet Tarczali.</p>
               <p>- Inkább a Dunába megyünk! - nyögött a jó Tarczaliné.</p>
               <p>- Vigyenek el mindent az utolsó rongyig... de... - lángoltak a leányok...
                  de...</p>
               <p>(Ez körülbelül néhány hét múlva meg is történt.)</p>
               <p>Az erkölcsi érzés diadalmasan verte vissza a kísértéseket, és a Tarczali-család
                  méltó volt arra a nagy megtiszteltetésre, amelyet nyomban elmondok.</p>
               <p>December derekán az enyhe november által megkésett természet nem siethet jobban,
                  hogy derekasan bebizonyítsa ennek a zord szónak a jelentőségét, hogy: tél, mint
                  ahogy a sors haladott gyors futamban, hogy megmutathassa Tarczaliéknak, milyen
                  annak a szerencsétlen embernek állapota, aki egy rossz órában eltévesztette
                  pályáját.</p>
               <p>Egykor - s ó, sokáig kitárt, barátságos házában, most komor, sötét, nyirkos Tó
                  utcai hajléká­ban egymást érte a lefoglalás, végrehajtás, új meg új zálogolás.
                  Hogy a szerencsétlen követjelölti fellépés a kauciót tökéletesen megette: fel
                  kellett hagyni a Tükör szerkesztésével, legalább mint
                  napilappal. Egy ügyes kis heti lapocskát csinált belőle - a túlságos bő kabátból
                  sok nyirkálás által egy alkalmas gyermek-mellényt. Mikor először megjelent a Kis haza társadalmi, politikai, szépirodalmi és iskolai és
                  egyházi s részben gazdasági lapocska, elejétől végig maga csinálta, ollózta
                  cikkekkel, s egy megkezdett nagy regénnyel, melyből azonban csak tizenöt-húsz sort
                  adhatott: a Tarczali-család hangos hahotában tört ki: nini! a kis törpe, a kis
                  liliputi, a Babszemjankó, a Hüvelykmatyi! Egymásra néztek, amint azonban
                  észrevették egymás szemében a csillogó és kitörni készülő könnyeket, félre
                  fordultak!</p>
               <p>Ó, hogy kacagtak! Talán maguk se tudták, mit kacagnak.</p>
               <p>Tarczali Tamás kétszeresen, sőt ha volna a szónak értelme, hogy: tízszeresen, hát
                  azt kellene mon­danom, tízszeresen dolgozott. A leányok fordítottak, a mama az
                  irónnal megjelölt részeket ollózta ki a lapokból, és ragasztotta hosszú, hosszú
                  papírszeletekre. Tarczali pedig birkózott a főbb cikkekkel, a tárcával, és a
                  kezdődő filoxéra ellen heves támadásokat intézett.</p>
               <p>Az előfizetések mégis oly gyéren akartak gyülekezni.</p>
               <p>Egy hónap múlva azt gondolá Tarczali: nem jó a cím: Kis
                     haza. Igaz, a magyarnak, nagy haza kell. Széles birodalom, amilyen volt a
                  Nagy Lajos és Mátyás dicső birodalma.</p>
               <p>A lap homlokára új címet nyomatott tehát, nagy, kiálló betűkkel, minők egy sovány
                  ember szájában a ferde, keresztbe rakott, hosszú agyarak:</p>
               <p>
                  Igazság.
               </p>
               <p>Mindnyájan meg voltak elégedve a szerencsésen választott címmel, s a hatalmas,
                  szálkás, farkos betűkkel. Néhány új előfizető jött is, de sok meg elmaradt,
                  Igazság? de ki keresi most az igazságot? Írta volna ezt, hogy: Szerencse vagy a Magyarok istene vagy A nép zászlója vagy a Szent nép, Korbács,
                     Sárkány, Tűz, Villámlás, Égdörgés - vagy bármit, csak ezt ne: Igazság - mert nem jár erre most idő.</p>
               <p>Maradt csökönyösen a cím mellett, de nyomdát változtatott. Régebben olyan gyanú,
                  hogy nyomdász-pénzeket, előfizetési pénzeket sikkasszon, titokban lapokat
                  árulgasson, sőt, fele árban jó helyekre küldözgessen, meg nem fordult volna az
                  eszében, ám a nyomor, szegénység, indulatossá, gyanakodóvá teszi az embert. Pénz
                  nincs. Hát hol van? Megfogamzott lelkében a rettenetes gyanú, hogy itt visszaélés
                  történik és szakított a nyomdásszal.</p>
               <p>A Holbein- és Akasztófa-féle társnyomda még kevesebb eredményt mutatott fel.
                  Gorombább is volt, és sokszor hetekig szünetelt a lap.</p>
               <p>De a szörnyen megszorult család ez alatt sem vesztette el hitét, béketűrését.
                  Tarczali két vígjátékon dolgozott: Az újmódi királyi tanácsos
                     úr-on, s Kerület árú-n. A kacagtató részeket
                  fel-felolvasta, mialatt leányai az Eliz gyermekének készítettek némi apróságot,
                  mivel Eliz megírta, hogy jő.</p>
               <p>Egy szerencséjük volt: vendég, jó barát, művész, író, de még egy is többé föl nem
                  kereste házukat. Gizella képzeletében néha meg-megvillant egy kép, egy szép, szőke
                  ifjú ember: Fehér Károly. - Ha szeretett - tusakodék magában a boldogtalan szegény
                  leány -, ha igazán szeretett, akkor... - És minden ablakuk alatt elrohanó
                  árnyékban Fehér urat látta (ki rég meg­nősült már). Mikor maga volt, még kártyát
                  is vetett az ifjú emberről. Sok, sok akadály, sok fényes dáma választotta el tőle!
                  Egyszer se jött ki, hogy levelet ír vagy meglátogatja vagy elveszi. Semmi, semmi
                  effélékből.</p>
               <p>- Itt lakik Tarczali Tamás úr - harsant fel egyszer, de sokára, és nem mint írta
                  levelében, pár hét múlva, az Aladár csengő, szép hangja, egy tavaszon a Tarczaliék
                  kapuja előtt.</p>
               <p>Még két más bérkocsi is állott az Aladárék szekere után.</p>
               <p>- Itt lakunk - szöktek ki a leányok (ó, mily kopottak, soványak voltak!), itt, itt
                  lelkem Aladár.</p>
               <p>- Fiam! - hasította keresztül a levegőt az édesanya sikoltása - csakhogy még
                  egyszer láthatlak egyetlen kedves Aladárkám!</p>
               <p>- Ím itt nőm, Rafáellám, drága édesanyám és Ágneském - vitte kedveseit az ifjú,
                  édesany­já­hoz. Hát lelkem apám? hogy van? hol van?</p>
               <p>A lelkem apámat már a Bakalovics bácsi és Bakalovics néni, a híres, vidéki tragika
                  és direktor­né szorongatta, ölelgette.</p>
               <p>- Tetszik-é engem ismerni, uram? - kérdé bizodalmas, meleg hangon egy széles,
                  nevettető szájú ember, én vagyok a komikus, a volt törvényszéki bíró.</p>
               <p>Ó, hogyne ismerték volna egymást!</p>
               <p>- Ezek nővéreim, Rafáellám - vitte Aladár nálánál vagy tizenöt évvel idősebb
                  vastag, terje­delmes nejét Gizellához és Adriennehez.</p>
               <p>Öröm, zaj, zsivaj, gyermeklárma, művészi deklamáció, vidám, kifogyhatatlan jókedvű
                  társal­gás töltötte be a szűk, s most igazán szűk helyiséget.</p>
               <p>Még könnyesek voltak a szemek, jogosan fölháborodottak a szívek és elmék; még
                  látszott a szegény leányok arcán a szégyen lángolása, és a szülékén a legmélyebb
                  megaláztatás bélyege; még összevissza voltak hányva a bútorok, mely rendetlenség
                  egyébiránt minden zálogolás alkalmával előfordul még ma is országunkban, főképp
                  ahol a lefoglalandó tárgyak igen bizonytalan summát képviselnek; még lehetett
                  látni, hogy itt, e felfordult, kis világban vagy táncoltak, vagy verekedtek, mikor
                  Briczky úr, a még mindig hű munkatárs a szálas, termetes idegennel, ki ruhájáról
                  ítélve, valami vidéki, katolikus szerzetestanár, vagy - tekintve az öltözet
                  elnyűtt voltát, kéregető barát lehetett - mély alázattal és hódolattal
                  behajlongott.</p>
               <p>- Ó, istenem! - kiáltott fel a bánatból, amire csak a jó nők képesek, hirtelen a
                  legvidámabb hangulatba csapva át Tarczaliné - főtisztelendő úr itt nálunk? mily
                  öröm szegény házunkra, és megtiszteltetés.</p>
               <p>Mert a főtisztelendő úr Késő Pál, a várhegyi első erdélyi irodalmi egyesületnek
                     A nagy remények és várakozások társaságának (melyet azt
                  gondolom most már egész Erdély ösmer, és csak jól talált címénél fogva is pártolni
                  fog) tagja.</p>
               <p>A leányok átölelték a derék férfiút, hiszen Várhegyről jött, az ő egykori, szép,
                  kedves, boldog Várhegyükről.</p>
               <p>Képtelenség volna azt a sok kérdést egyszerre adnom, mellyel az egész család a
                  vendégre esett.</p>
               <p>- Mikor? hogyan? itt ebédel? hozzánk száll? Nem eresztjük, főtisztelendő bácsi,
                  kedves barátom­uram, mint örvendünk, mily régóta nem láttunk már várhegyi embert,
                  mindent elmond - ugye, bácsi?</p>
               <p>És tovább is ostromolták volna a szeretetteljes kérdésekkel, de Késő Pál úr, mint
                  olyan ember, kinek föladata, megbízatása vagyon, éspedig tudományos megbízatása:
                  fölemelkedett ülésé­ből, egy instáncia vagy részvétirat-féle papirost vett elő, s
                  komolyan, a tárgy szentségétől át­hatva szólott:</p>
               <p>- Tisztelt Barátunk! Midőn e percben szerencsés vagyok kedves úrihajlékodban A nagy remények és várakozások társaságának megbízása
                  folytán megjelenni, egy régóta már elvé­­gez­ni kellett kötelességet teljesítek
                  csak. Társaságunk ösmerve irodalmi érdemeidet, melyeket a Tükör nemes, erélyes szerkesztése, számos hatalmas vezércikkeid és fényes
                  tehetséget el­áruló vígjátékaid és közelebbről a politikai téren tanúsított
                  jellemes, erélyes, megveszteget­hetetlen eljárásod által - értjük itt a
                  vörösvásárhelyi kalmár mandátum férfias visszautasítását - szereztél, és folyton
                  szerzesz országunk, nemzetünk dicsőségére: egyhangúlag abban állapo­dott meg és
                  határozta, hogy tégedet A nagy remények és várakozások
                     társasága dísztagjává válasszon; engemet bízván meg, az erről hivatalosan
                  kiállított okmány átadásával.</p>
               <p>Viseld, törhetlen bajnoka az idealizmusnak s az eszméknek páncélodat diadallal,
                  forgasd fegy­veredet győzelemmel, és jusson mindig eszedbe, hogy van egy pont a
                  hazában, ahol ösmernek, szeretnek, és ahol nevedet feledés soha is nem takarandja.
                  Minket pedig A nagy remények és várakozások társaságának
                  téged hőn tisztelő tagjait, tarts meg becses barátságodban.</p>
               <p>Miután e fennkölt beszédnek egy hasonló szabású fennkölt válasz felelt volna meg,
                  közkézre bocsátotta a díszesen kiállított okmányt. Elnök: dr.
                     Szorítsd László, királyi tanácsos stb. stb. és titkár: Üveges Sámuel.</p>
               <p>- Hát te, kedves barátom - kérdé Tarczali a kitüntetés boldogító hatása alatt -,
                  te alelnök vagy? Hiszen a te idealizmusod teremtette e szellemi tűzhelyet?</p>
               <p>- Nem, én köztag vagyok csak. Én már mindentől elkéstem, úgy iparkodtam!</p>
               <p>- Hogyan? mikor elnöknek kellett volna lenned.</p>
               <p>- Addig válogattam be - mosolygott Késő úr - halálos ellenségeimet, addig
                  fűrészelgettem le nagy kitartással magam alatt minden erősebb ágat, amíg Szorítsd
                  szerzett meg minden be­folyást, hízelgő alázatossággal.</p>
               <p>- Talán a királyi tanácsosság is - bámulom ezt a szerencsés embert. Ugye?</p>
               <p>- Nagymértékben ott volt az argumentációban. Régi ének barátom: Hos ego versiculos feci. Pedig társaságunk emelésére még egy gyönge
                  krajcárt sem adott. Testamentumában - mon­do­gatja - fog megemlékezni. Hanem egyet
                  addig is megtesz és megtett: gyűléseinken nem alszik. S ez már, sokan mondják,
                  valóságos vívmány. Alelnökünk Czilley Béla.</p>
               <p>A nők mind a várhegyieket kérdezték, hogy van ez, az? - Tarczali meg folyvást a
                  nevezetes társaság fényes nevű tagjairól és jeles működéséről kérdezősködött. Hogy
                  mivel köszönje ő meg? Talán személyesen, úgy lenne illő...</p>
               <p>- Mihályfi virágzik, ő a polgármester. Bokros az ő borait javítja most, Bethlehem
                  főember, minden pénzes hivatalocska az ő kezei közt van. Vörös úr teszi a
                  tanácsosokat, István bácsi kitűnő vezető... a papok... ah! minden jól van.</p>
               <p>- Minden megfordulhat még! - mondogatá reménnyel Tarczali úr, egy fejjel
                  magasabbnak érezvén magát - az erdélyi díszokmány birtokában.</p>
               <p>Ide járult az, hogy Halmos Béláék is megérkeztek Várhegyről szerencsésen, magukkal
                  hozva két szép szőke fiacskájukat, Tamáskát és Béluskát.</p>
               <p>Eliz valami nagyon-nagyon szomorút hallott Késő Pál főtisztelendő úrtól, hogy
                  nemcsak a nagy szegénység itt már a baj, hanem az édesapa lelki állapotában olyan
                  változás is történ­hetett - különben -, mondá a főtisztelendő úr Halmoséknál, én
                  egész életemben úgy láttam, hogy a becsületes, szegény ember agyában mindig van
                  egy csomó bolondság.</p>
               <p>Ez, ez az egyetlen körülmény zavarta csak meg a legteljesebb derültség
                  összhangját. Eliz mind szüntelen apja sarkában volt, örökké kémlelte, mint a
                  lábadozó nagy beteget, át-átölelte, és sűrű, zápor csókjaival a jó asszony ki
                  akarta szívni atyjából, mint a sebből a mérget: azt a megnevezhetetlen
                  valamit.</p>
               <p>- Édesatyám, fáj a feje? úgy lehajtja...</p>
               <p>- Nem fáj, leányom.</p>
               <p>- Tudja-e, atyám, hogy Várhegyen még nem felejtették el? a kevély, részeges
                  Mihályfi helyett ma is megválasztanák. Az öreg báró a múlt pénteken is kérdezte,
                  hogy van az én kedves Tarczalim? Apám édes, mondja, maga olyan nehezen lélegzik.
                  Igen nyirkos szobák ezek. Béla emeletet húzott a házunkra, ott fenn apám jól
                  ellakhatnék.</p>
               <p>És simogatta, ujjaival fésülgette Eliz az ősz ember ritkás, gyér haját és hosszú,
                  fényes, szürke szakállát. - Ne írjon apám olyan sokat.</p>
               <p>- Hadd el, fiam Eliz, menj ki a kisgyerekekhez, látod, be kell végeznem A királyi tanácsost. Aladár jutalomjátékául választotta.</p>
               <p>- Ne írjon, édes jó apám, most is milyenek a szemei.</p>
               <p>- A szemeim? - nézett vérbe borult, künn ülő, nagy szemeivel Tarczali - az én
                  szemeim, leányom, jók. Ó, a szemeim miatt még akármennyit dolgozhatnám.</p>
               <p>- De a feje zúg.</p>
               <p>- Zúg, leányom, zúg - de csak mint az erdő -, s mosolygott.</p>
               <p>- Schwarcz Kóbi azt mondja, hogy ha apám éppen akarná, szívesen visszaadná a
                  házunkat, részletfizetésre. Még megvannak az öreg batul- és pojnyik-almafák, csak
                  a szőlőlugas pusztult el.</p>
               <p>- Azt szerettem legjobban.</p>
               <p>És írta a vidám, kacagtató jeleneteket a hiú, pöffeszkedő, üres fejű és vénember
                  létére, erkölcs­telen királyi tanácsosról, ki támaszul fiait és vejét mindenütt
                  maga mellé rakja bizalmi hivatalokba.</p>
               <p>- A nagy rétet visszaváltottam, a két bivaly is nálam van, csak a lovakat vitték
                  el Bukarestbe. De abból a fajból is lehetne még kapni. Ugye, édesatyám, visszajő
                  velünk? Ez a levegő nem magának való. Lássa, a feje mindegyre mozog. Bethlehemék
                  se olyan rosszak már, mióta a fiuk leesett a háztetőről és megbolondult. Egészen
                  mások, jobb szívűek. Apa?</p>
               <p>- Mondjad csak, Eliz, hallok én mindent, csak sietek ezzel a darabbal. Aladárnak,
                  szegénynek, szüksége van egy jövedelemre.</p>
               <p>- Hallotta-e, apám, hogy a kevély Vörös Károlyt is hogy megverte a jó Isten?</p>
               <p>- Mondjad csak, Eliz.</p>
               <p>- Addig evett-ivott a gazdag sóhegyi papnál, és forgolódott a felesége körül, hogy
                  a pap behúzta nagy váltókra, s most megbukott, és Vörös uram vagy ötezer forintig
                  jajgathat. A sok ingyen-ebéd jól felkerült. Apámért van ez is. Ó, az Isten
                  mindenütt és mindenért megfizet.</p>
               <p>- Hát én kit bántottam? - csapta le hirtelen a tollat Tarczali. - Nem tudtam
                  visszaszerezni az erdőt? Ha leszavaztak, megbuktattak, ha a hátam mögött
                  kiegyeztek a gróffal.</p>
               <p>- Nem apám, apám senkit se bántott.</p>
               <p>- Csak, csak - nyögé az apa, de csendesebben -, hanem visszaszerezhetnék még én
                  mindent. Talán csak nem hagyja az Isten, hogy anyátok koldusbotra szoruljon. A
                  leányok - azok majd segítenek magukon, elmennek Aladárral, menjenek is, hogy soha
                  ne lássa őket várhegyi ember. Jó színésznők lesznek, ha tanulnak.</p>
               <p>- Egyik se fog az lenni, apám. Mindnyájan hozzánk jönnek.</p>
               <p>- Már el is szerződtettem őket - nyitott be a végszóra Aladár. - Mindnyájan a
                  Bakalovics társaságában leszünk, éspedig elsőben is Erdélyben fogjuk bemutatni A királyi tanácsos urat, egyenesen Marosvásárhelyt, ahonnan
                  a legnagyobb magyar színésznők kerültek ki valaha. Ott senki sem ösmer bennünket.
                  Onnan aztán néhány játékra átmegyünk Várhegyre. Nono, ne hadonássz úgy, Elizkém, a
                  kezeiddel, mert “Művész hazája széles e világ.”</p>
               <p>Bakalovicsék is behúzódtak a vitatkozásra.</p>
               <p>- Nos, hogy állunk a darabbal, Tamás? - kapott a kézirathoz Márk bácsi.</p>
               <p>(Már csak Tamás lett a tekintetes, Nagyságos és Méltóságos úrból?)</p>
               <p>- Pár jelenet van még hátra - a tanácsos úr teljes együgyűségének, ravaszságának,
                  lelket­len­ségének és undok nepotizmusának kiderítése és nevetségessé tétele. Azon
                  gondolkozom, hogy ennek az önző, színeskedő, erkölcstelen fráternek hogy
                  ránthatnám le az álarcát. Megdorgál­tatom a házasságtörő fiával, aki a vén
                  gonosztevőt nyomon kapja, és éppen saját szeretőjével, kit apja rendőrileg
                  üldöztet.</p>
               <p>- Ah, ez Molière-i lesz - kiált föl Bakalovics. - Azt a vén gazembert én fogom
                  játszani, én éppen ösmerek egy olyan kegyes iskolai és egyházi kultúrfarizeust.
                  Nagyszerűen fogom portretírozni. Megörökítem, halhatatlanítom.</p>
               <p>S Bakalovics úr olvasta, és rögtön játszotta a modern Tartuffe-öt, hogy a
                  közönség, sőt maga Tarczali is szíve teljességéből kacagott.</p>
               <p>- Lelkem, lángeszű barátom - ölelte át protektori módon Bakalovics úr a szegény
                  vígjátékírót -, neked nem szabad társaságunktól elmaradnod. Te nekünk valóságos
                  tőkepénz leszel, és mi legszorgalmatosabb forgatóid, kamatoztatóid. Gyermekeidet
                  dúsgazdagokká teszed, s nevedet beírod a halhatatlanok panteonába. Új Molière,
                  előre is üdvözöllek. Amáliám, öleld meg és csókold meg ezt a nagy embert, és áldd
                  az Istent, mikor Várhegyre intézte lépteinket. Most már nem bánom, hogy életem egy
                  rövid szomorú szakaszát mint biztosítási ügynök vergődtem által, elfelejtem a sok
                  kilökést, megaláztatást, cigánykodást, és hogy annyi nyomorult szegény embert
                  behúztam a dicső Glória nagyobb tisztességére, mert egy gyémántot találtam
                  utamban, mert fölfedeztem a magyar Molière-t.</p>
               <p>- Uraim - fordult, mintha a színpadon lenne, az egész társasághoz -, ma mindnyájan
                  az én ven­dé­geim lesznek, s az ős fogadóban “A két bakokhoz” - a nagy költő
                  tiszteletére egy dísz­vacso­rát adandok.</p>
               <p>Harsogó éljen és rivalgás, kézszorítás, ölelés, csók - s minden oldalról -
                  rekeszté be a jelenetet.</p>
               <p> </p>
            </div>
            <div type="chapter">
               <head>XVII</head>
               <p>Lefolyt, minden lefolyt.</p>
               <p>A nagy díszvacsora is lefolyt; a szép, pesti élet is lefolyt; örömök; álmok;
                  remények; küzdel­mek; megaláztatások; mellőztetések; hálátlanságok; barátságos
                  eszem-iszomok; pénzkérege­­tések; végrehajtások; lapmegbukások; félbenhagyott
                  tárcák; megkezdett regények; gazdasági, pénzügyi értekezések; házbér nem
                  fizethetések; a holnapi kenyér, sőt só miatti aggodalmak is mind, mind lefolytak
                  rendszeresen az élet széles, hol apadó, hol túlon-túl megáradt folyamán.</p>
               <p>A Tó utcai sötét, nyirkos, penészes lakás - ha valamely fejét elvesztett
                  polgármesternek, papnak, alispánnak, sőt, bármely nagy családú aranykeresőnek
                  szüksége volna reá -, tehát íme, üresen áll. Semmi, semmi sincs benne, azon a
                  néhány lézengő, görbe hátú svábbogáron kívül, mely éppen arra való csak, hogy
                  legyen aki az ily lakót kedélyes mosollyal fogadja.</p>
               <p>Tarczali Tamás úrék leszerelték magukat lehetőleg az utolsó rétegig, kielégítettek
                  (mert Pest egyáltalán nem ért tréfát) mindenkit, mészárost, szatócsot, egy csomó
                  zugzálogházat, s egy hajónagyságú, de legrégibb divatú omnibuszon a
                  Bakalovics-Farkas társasággal egy kora regge­len, de most felséges, szép reggelen,
                  kieveztek a keleti vasúti induló-palotához.</p>
               <p>Még akkor csak a hordárok, gyalog mesterlegények, skatulyás szakácsnék, szemérmes,
                  de éber szemű szobaleányok jártak-keltek, a széles, virágos udvaron, s királyi
                  teremszerű váróterem­ben.</p>
               <p>- Ez aztán a terem, teringettét - kiáltott fel, mintha csak a sajátjában,
                  Bakalovics úr, vállaira csapva Tarczali Tamásnak -, micsoda? ugye, ha ilyenben
                  tarthatnánk vagy tíz előadást? Meg­hiszem azt! A királyi
                     tanácsos úr csak bár három nap töltené be a termet, adnék olyan
                  hono­rá­riumot, Tamás, hogy olyat a pesti Nemzeti Színház intendánsa sem adott
                  soha.</p>
               <p>Kettő-hármat köhentett Márk bácsi, de akkorát, hogy egy főhordár beszaladt, nem
                  lőtte-e magát agyon valaki.</p>
               <p>Bolond! hogy lőtte volna, s ilyen jókor reggel, ily felséges teremben? Tán az élet
                  olyan olcsó?</p>
               <p>Bakalovics úr észrevette a hatást, s a művészek mindnyájan nevettek, a Tarczali
                  leányok is - mivel már színésznők lettek - kötelességüknek tartották kacagni, s a
                  vastag Szentpáli Aladárné is készült tele torokból nevetni, csak hirtelen tisztába
                  akart jönni előbb azzal a nagy darab kaláccsal, amelyet Fedórájával már az
                  omnibuszban kibontott és fölszelt.</p>
               <p>Egy dühös, pöffeszkedő segédprofesszor nem nagyobb hatalom tanítványai előtt, mint
                  egy szín­igazgató, ha az talán csak nője firmája alatt igazgató is.</p>
               <p>A színészek, színésznők tehát jókedvvel nevettek.</p>
               <p>Tarczalinén azonban ijesztő búskomorság vett erőt. Szüntelen férjét nézte, aki
                  izgatottságában nem találta helyét.</p>
               <p>Talán félt, hogy kijönnek az írók s meglátják?</p>
               <p>Nem volt lehetetlen, sok íróban lakik nemes szív. Hanem szerencsére nem jött ki
                  egy is.</p>
               <p>- Kolléga úr - fogta karon a volt bíró, most jeles vidéki komikus Tarczali Tamást
                  -, kérem, csak hidegvér. Ön jelenben sokkal jobban áll, mint a színi világba
                  beléptemkor állottam én. Kedves leányai végezték a színi képezdét, s így kész
                  színésznők, rögtön fizetésbe esnek, míg az én leányaimnak mosni, súrolni is
                  kellett, nője pedig éppen megbecsülhetetlen kincs. Mint jegyszedő és pénztáros
                  csinos fizetést kap azonnal. S ön mint színész és színműíró­társa­ságunk­nak
                  dísze, kincsbányája leend.</p>
               <p>- Színész egyelőre nem akarok lenni.</p>
               <p>- Pedig minden nagy színműíró színész is volt egyszersmind: Shakespeare, Molière,
                  Katona, Szigligeti, Szigeti...</p>
               <p>- Majd meglátom, csak olyan helyt nem játszanám, ahol ösmernek...</p>
               <p>Bakalovics úr közeledett, abba kellett hagyni a társalgást.</p>
               <p>Jöttek-mentek az utasok, hévvel, zajjal, urak, katonák, földbirtokosok,
                  gazdatisztek, s a szegény Tarczaliné egy sarokban, megmaradt csekély bagázsija
                  mellett oly kicsinyre húzta össze jól megsoványodott termetét, amint csak
                  lehetett. Reszketett, hogy valaki ráösmer. Mindegyre intett szemeivel Gizellának,
                  ki egy fiatal színésszel a legderültebb érzéssel beszél­getett, hogy ó, te, te!...
                  ugyan ne kacagj annyit.</p>
               <p>Miért ne? hiszen talán csak nincs temetés?</p>
               <p>Örüljön. Egy fiatal szívnek ez az áldása, sőt, kötelessége.</p>
               <p>Isten csak akkor szomorodik el az egekben, hol vég nélküli az öröm, mikor a
                  fiatalok is elvesztik itt alant a reménységet.</p>
               <p>Aladár is örvend - ő “stand”-ban van, s titkon egy kucséberrel játszik, s
                  lépten-nyomon oszto­gatja a szép citromokat a nőknek, s csókolgatja az ölében
                  ugrándozó Ágneskéjét.</p>
               <p>- Cegléd, Nagyvárad - kiáltja a konduktor. - Csucsa...</p>
               <p>Igen, igen, a szép Erdély, a dicső, kis, regényes, bérces haza!</p>
               <p>Mint egy erős villanytelep folyama járta át e szó: Kolozsvár, a Tarczaliék szívét,
                  főképp a Tarczali úr és Tarczaliné asszonyság dobogó szívét.</p>
               <p>Isten vajon velök lesz-e? Látnak e még jobb világot? Erdő, mező, halom, völgy,
                  rét, intenek-e még feléjök? Maros vize, Szamos vize, rájuk ösmernek-e vajon?... S
                  a várhegyi szép temető, búbánatot feledtető, ad-e enyhelyt szíveiknek.</p>
               <p>- Beszállani, beszállani.</p>
               <p>S döfik-tolják az utasok egymást. Valami el ne vesszen, csak bot, esernyő, pipa s
                  valami féltős kincs el ne vesszen. Most az a fő: valami el ne vesszen!</p>
               <p>A mennyország kinyitott kapujára rohannak tán egykor majd így az emberek. Kedves
                  utasaink addig kifliztek, söröztek, daloltak, tréfáltak, nevettek, deklamáltak,
                  míg vasúton s tengelyen jól el nem gyötörték magukat - s a révparton - a szép
                  Várhegyen ki nem kötöttek.</p>
               <p>- De Várhegy! - tette össze kérőleg Tarczaliné kezeit Bakalovics előtt.</p>
               <p>- Azt gondolom, nem édes Tarczaliné a direktor, hanem én - ezt jó lesz egyszer
                  mindenkorra megjegyezni. Aztán ne féljen, nem szállunk most is magukhoz.</p>
               <p>S úgy nevetett, hogy minden törött foga kilátszott.</p>
               <p>- De Tamás - esdekel Tarczaliné, férje forró fejét borogatva.</p>
               <p>- Neki A királyi tanácsos-ban úgysincs szerepe. Első
                  darabnak az megy. Játszik Gizella, Adrienne és én. Második darab lesz Lear király, a címszerepben férjemmel.</p>
               <p>- De férjem nélkül? - kulcsolta kezeivel majdnem át a Bakalovicsné térdeit.</p>
               <p>- Mindenesetre a kedves férjével adjuk. Tetszik, asszonyom? Úgy látom, mi nem
                  ismerjük még egymást. Meg fogunk ismerkedni - sziszegé Farkas Amália úrhölgy. -
                  Első a társaság érdeke, a pénztár. Maguk, édes Tarczaliné, négyszáz forint
                  előleget kaptak már, és élni akar­nak. Mondja meg, miből és miként vélik ezt
                  kiegyenlíteni? Gizella nagyon sovány és sze­szé­lyes, Adrienne elég jó termetű,
                  molett, kedves leány, de szépség dolgában igen gyengén áll. Ön nem játszik,
                  legföljebb a pénztárnál foglalhat helyet. De ha akarja, ettől egyelőre föl­mentem.
                  Ne higgye, hogy nem tudom fölfogni helyzetüket. Adott-e Halmos úr önöknek csak egy
                  krajcárt, pedig a vejük?</p>
               <p>- Férjem nem fogadta el. S én is inkább meghalnék, semhogy mindjárt rájuk
                  szoruljak. Varrok, dolgozom, főzök vagy mosok, csak nem fogok senkitől semmit
                  elfogadni.</p>
               <p>- Igen helyes. Férje is így vélekedik, s épp ezért ígérte meg, hogy Learban
                  föllép, mert ha föl nem lépne, ez, asszonyom, igen végzetes csapást mérne
                  társaságunkra, s önökre főképp.</p>
               <p>- De miért Várhegy először is? - küzdött a jó asszony szégyenével és
                  aggodalmaival.</p>
               <p>- Itt biztos a bevétel, a tele ház, a régi érdeknél fogva.
                  A Tarczali-családot itt mindenki megnézni néhányszor - azután tovább megyünk. Nem
                  rossz kis város, öt-hat előadást megbír.</p>
               <p>Tarczali fölvetette szemeit, és ki tudja minő rettentő belső harcok után,
                  mosolyogva mondá:</p>
               <p>- Édes jó Ágnes, semmit se szégyellj, mi nem vagyunk többé Tarczaliék, azok meghaltak: mi egy család vagyunk, amelyik élni akar. Játszom, mindent játszom, válogatás nélkül.</p>
               <p>- Ezt szeretem, kedves apám - borult Aladár atyja vállára -, lássa, ez illik egy
                  bölcshöz és költő­höz. Ami elmúlt, az elmúlt; királyok lettek már iskolamesterek,
                  mért ne egy polgár­mester: színész, aki különben költő is?</p>
               <p>Dadogott valamit Tarczali, s kékülő ajkán egy mosollyal kísérte.</p>
               <p>- Hát úgy lesz - rontott be felfújt képpel s egy nagy horgas bottal Bakalovics
                  Márk úr a ven­dég­lői szobába, Tarczaliékhoz -, hogy az egész város ég a vágytól,
                  minél előbb látni Tarczali Tamást, mint színészt. Lelkem drága barátom, te most
                  nekünk megmentőnk, messiásunk lehetsz. A te neved, kincs, érted-e ezt? Egy nappal,
                  vagy ha akarod, míg jobban lesz - csak múló izgatottság - két nappal később
                  kezdjük meg az előadást. Legyen az első darab Lear, s a jutalomjáték, a feleségem
                  jutalomjátéka A királyi tanácsos úr. - Jó?</p>
               <p>- Nem akarok személyemre nézve semmi kivételt tenni. Parancsoljatok.</p>
               <p>- Nagyszerű! - kiáltanak a színészek; némelyek ölelgették Tarczalit, s Bakalovics
                  finom borral kínálta.</p>
               <p>Új falragaszok hirdették tehát még aznap, hogy</p>
               <p>Magyar színészet Várhegyen</p>
               <p>A Bakalovics-Farkas dráma-, vígjáték-, népszínmű- s operette társulata.</p>
               <p>LEAR KIRÁLY</p>
               <p>Világhírű felséges tragédia. - Várhegyen először. Öt felvonás.</p>
               <p>Írta: Shakespeare. Fordította: Vörösmarty Mihály.</p>
               <p>Személyek</p>
               
                        <p>
                           Lear, Britannia királya: A francia király:
                        </p>
                        <p>
                           A burgundi fejedelem:
                        </p>
                        <p>
                           Cornwall, fejedelem:
                        </p>
                        <p>
                           Alban, fejedelem:
                        </p>
                        <p>
                           Kent gróf:
                        </p>
                        <p>
                           Gloster:
                        </p>
                        <p>
                           Edgar, Gloster fia:
                        </p>
                        <p>
                           Edmund, Gloster törvénytelen fia:
                        </p>
                        <p>
                           Curan, udvaronc:
                        </p>
                        <p>
                           Aggastyán, Gloster haszonbérlője:
                        </p>
                        <p>
                           Orvos:
                        </p>
                        <p>
                           Bolond:
                        </p>
                        <p>
                           Oszwald, Goneril udvarnoka:
                        </p>
                        <p>
                           Tiszt, Edmund szolgálatában:
                        </p>
                        <p>
                           Nemesek, Cordelia kíséretében:
                        </p>
                        <p>
                           Hírnök:
                        </p>
                        <p>
                           Szolgák, Cornwallnál:
                        </p>
                        <p>
                           Goneril ü</p>
                        <p>
                           Regan ý Lear leányai
                        </p>
                        <p>
                           Cordélia þ</p>
                  
                        <p>Bakalovics Márk</p>
                        <p> Nagy István</p>
                        <p> Pető</p>
                        <p> Győrfi</p>
                        <p> Lázár</p>
                        <p> Ádám</p>
                        <p> Lénárt</p>
                        <p>
                           Tarczali Tamás
                        </p>
                        <p>
                           Tarczali Szentpáli Aladár</p>
                        <p> Száva</p>
                        <p> X</p>
                        <p> Kövesi</p>
                        <p> Biró Péter</p>
                        <p> N</p>
                        <p> Fülöp</p>
                        <p> P. K. T.</p>
                        <p> Vas</p>
                        <p> ---</p>
                        <p>
                           Tarczali Adrienne Tarczali GizellaBakalovicsné F.
                           Amália</p>
                    
            
               <p>Történik: Británniában.</p>
               <p>Minden kéz és minden láb megmozdult a városban.</p>
               <p>Mihályfi, a polgármester és Czilley Béla, a helyi lap szerkesztője, konferenciát
                  hívtak össze, melyben határozatba ment, hogy Tarczalit kifütyülik, mint aki az
                  erdő elvesztése által méltóvá tette magát a város megvetésére. Ennek azonban a
                  legmélyebb titokban kellett maradnia. A többi Tarczali menjen, vergődjék, mégis
                  őket senki is ne inzultálja - ők ártatlanok.</p>
               <p>E, csak nem is sejtett határozattal szemben, a beteg Tarczali Tamás a legnagyobb
                  erőfeszítést tette, hogy jól játsszék, s megmutassa, hogy egy becsületes embernek
                  - akárhova rendeli a sors - meg kell állnia híven a maga helyét.</p>
               <p>Az egész város ott akart lenni a kis teremben. Valóban ember ember hátán állott,
                  egy tűt nem lehetett volna leejteni a földre. Bakalovics Márk gyönyörteljes
                  érzettel dörzsölgette kezeit.</p>
               <p>- Egy tigris, egy elefánt, egy muzsikáló oroszlán nem hajtana többet a kasszába -
                  mormogá Lear királyi palástjában -, mint Tarczalim. Valódi szerencseképpen adta az
                  isteni gondviselés. Hátha még A királyi tanácsost adjuk,
                  akinek, azt mondják, a portréja itt tartózkodik a vidéken. No, csak szép napjaink
                  lesznek - tüzelé a társaságot a direktor.</p>
               <p>Sört adatott Tarczali Tamásnak. - Igyék, megérdemli. Igyék jól.</p>
               <p>Végre, sok dörömbölés után - a kis, rongyos, kék függöny, egy irtóztató kövér,
                  félmeztelen asszonnyal, ki Pannónia volt, s széles, húsos
                  szájával, mintha nevetett volna - felgördült. De nevetett is.</p>
               <p>Ünnepélyes csend...</p>
               <p>Lear recsegő hangon kiosztja leányai közt birodalma tartományait.</p>
               <p>A két Tarczali-leány kapott egy-egy tapsot s csokrot, a Halmos Béla segédeitől és
                  tanoncaitól.</p>
               <p>De minden szem és minden fül a polgármestert kereste és várta.</p>
               <p>Tarczali Tamás - a most már nemcsak műkedvelő, mint egykor épp e helyt, hanem
                  valóságos szerződött színész -, ott ült a színfalak között valami lepedőben. Neki
                  is meg kellett volna már jelennie az első felvonásban, hanem Bakalovicsné Farkas
                  Amália, ki mint sok direktorné, viseli a terhes tisztet, társaságának egyszersmind
                  dramaturgja és főrendezője és korlátlan parancsolója is volt, úgy rendelte, hogy
                  Tarczali csak a második felvonás dereka táján jelenjék meg, mint az üldözött Tom,
                  a szegény koldus Tamás. Addig pedig jelentse a rendező,
                  hogy elháríthatatlan és hirtelen közbe jött akadály miatt Edgard szerepét Száva úr
                  adja.</p>
               <p>Így is történt. A közönség, hogy rögtön nem láthatta, akiért jött, mormogott.
                  Mihályfiék és Czilley úrék meg felfüggesztették odáig a füttyöt.</p>
               <p>Ez a nem várt körülmény is izgatta az ismerősöket, kik különben teljes élvezettel
                  gondoltak arra, hogy a kegyes, büszke, fennlátó, még főispánságra is néző, és
                  minden elöljárójával össze­vesző volt polgármester, hova - teremtő Isten, hova is
                  süllyedt! Csak rágondolni is szégyen és gyönyör!</p>
               <p>A nagy közönség egyetlen fej volt, meredt nyakkal és ezer szemmel.</p>
               <p>Lear, a szerencsétlen agg király, vakon rohant egyetlen jó leányának, Cordéliának,
                  kitől nemcsak jogos osztályrészét vonta meg, amért nem tudott és nem akart
                  hazudni, hanem még kérőit is szerette volna oktalan dühében elmarni a háztól.</p>
               <p>
                  Lear: Jaj annak, akit késő bánat ér.
               </p>
               <p>- Igaz - mormogja magában zúgó fejjel Tarczali. Jaj annak!</p>
               <p>
                  Lear (a méltatlan bánásmód miatt sírva, és fejét
                  verve):</p>
               <p>
                  Oh Lear, Lear, Lear verd e kaput, Mely dőreséged előtt utat
                     nyitott Midőn eszed kiment...
               </p>
               <p>Nehéz sóhajjal kísérte Tarczali a vén őrjöngőt.</p>
               <p>Jött a rendező.</p>
               <p>- Tarczali úr, jelenete van, még ezt a pohár sört küldi Bakalovics úr.</p>
               <p>- Nem iszom - utasította el magától a habzó poharat.</p>
               <p>Leveti lepedőjét, s a második felvonás harmadik jelenetében kilép a színre.</p>
               <p>- Ah istenem! - fogják be szemeiket a nők, hogy ily rongyban látják azt az egykori
                  boldog, deli embert. (Hiszen csak játék!)</p>
               <p>A férfiak, a régi választók, barátok, vendégek borzadállyal nézik a nyomorultat -
                  (és még Mihályfiék is) viharos tapsban törnek ki. Percekig nem akar szűnni a taps,
                  az éljen, a tombolás, de itt-ott belesüvölt a Czilley Béla indítására a fütty is,
                  mintha a szél ordítana csak.</p>
               <p>
                  Edgar: (egy fenyéres vidéken.)</p>
               <p>
                  ...Egy faodú
               </p>
               <p>
                  Rejtett el a hajtók elől. Csak egy Rév sem szabad. Nincs hely,
                     hol rendkívüli Vigyázat és őrség lesben nem áll, Hogy elfoghassanak...
               </p>
               <p>
                  Szándékom a legaljasabb s szegényebb Alakba búni, melyben valaha
                     Embert az ínség és megvettetés Barmok közé alázott. Arcomat
               </p>
               <p>
                  Bepiszkolám, egy durva ágyterítő Ágyékomon... Így szállok szembe
                     széllel és az ég Minden dühével, nyíltan, csupaszon.
               </p>
               <p>- Sír, ah, amott - fordul a közönség egy pontra -, a leánya sír, a kereskedőné
                  sír...</p>
               <p>
                  Szegény Tamás! ez mégis valami. Edgár most semmi. (El.)
               </p>
               <p>A nép tapsol, tombol, ordít, dörömböl; Tarczali! Tamás; lássuk; ki vele! a
                  polgármester! Éljen. Halljuk. Tarr-czal-liii...</p>
               <p>- Barátom - fogják körül Tarczali Tamást a pihenő színészek -, nagyszerűen
                  festettél. Soha pompásabb: szegény Tamást.</p>
               <p>- Edgár most semmi - mormogja leütött fejjel, sötét, zavaros szemekkel Tarczali
                  Tamás -, Edgár most semmi...</p>
               <p>- Atyám az istenért - szökik hozzá Aladár -, jelenése van. - S vonszolja
                  magával.</p>
               <p>- Edgár most semmi - szaggatja lepedőjét, rongyait Tarczali Tamás. Jön dühösen
                  Bakalovics Lear.</p>
               <p>- Hát ez micsoda? - ragadja vállon a tántorgó Edgárt. - Verd ki, barátom, azt a
                  kis sert a fejed­ből. Jó színész mentől részegesebb, annál zseniálisabb. Menjünk,
                  menjünk...</p>
               <p>- Edgár most semmi...</p>
               <p>Odament az igazgatóné.</p>
               <p>A zajra sírva odafutottak a Tarczali-leányok, majd a pénztárból a szegény
                  Tarczaliné is odatörte magát, és ráborult férjére.</p>
               <p>- Tamás, édes Tamásom, én vagyok, mi vagyunk! Nézd: Eliz, Béla...</p>
               <p>- Edgár most semmi.... - mormogá szakadozottabban, tompábban a szerencsétlen
                  ember, egyet­len pontra szögezve tekintetét.</p>
               <p>Felugráltak helyeikről a régi barátok, a kis, hű Bokros; az emberré lett Mihályfi
                  Domonkos, a mostani polgármester; a Bethlehem-had; Czilley Béla sárga fogaival -
                  és körülvették Tarczalit.</p>
               <p>- Edgár, nos - röhögték előbb, majd látva, hogy nincs kit döfölni, simogatni
                  kezdék: Tamás, ismersz-é? mi vagyunk... barátaid...
               </p>
               <p>- Edgár most...</p>
               <p>- Az, az: semmi! - fordítá el fejét a szomorú látványtól néhány melegebb szív, a
                  régi barátok közül...</p>
               <p>Sok, sok év telt el azóta! A jó Tarczaliné, az egykor irigyelt, boldog Tarczaliné
                  künn nyugszik a lombos temetőben; a két színész-leány ki tudja, hol eszi a kemény,
                  fekete kenyeret, és aratja a vidéki hálás koszorúkat, vagy énekli vidáman, vidám
                  nép előtt: A kórista kenyér, de kutya kenyér... s Aladár,
                  meglehet valahol már színigazgató is, míg az öreg, ősz elsoványodott Tarczali ott
                  éldegél kedves leányánál, Eliznél. Ritkán szól egyet-egyet, s ha hosszú hallgatása
                  után, valami régi képet kergetve, föl-fölkiált, mély nyögéssel tördeli: Edgár most semmi, semmi!
               </p>
               <p> -&amp;-</p>
               <p> </p>
            </div>
         </div>
      </body>
  </text>
</TEI>
