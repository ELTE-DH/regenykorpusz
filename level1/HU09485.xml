<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU09485" xml:lang="hu">
    <teiHeader>
        <fileDesc>
            <titleStmt>
                <title>Jubilánsok</title>
                <author ref="viaf:6903976">Tolnai Lajos (1837-1902)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">26196</measure>
                <measure unit="pages">64</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>Jubilánsok</title>
                    <date>2011-05-10</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/09400/09485"/>
                    
                    <respStmt>
                        <resp>Original Electronic Edition</resp>     
                        <name>Varjú Mária</name>
                    </respStmt>
                </bibl>
                <bibl type="printSource">
                    <title>A szentistváni Kéry-család</title>
                    <author>Tolnai Lajos</author>
                    <pubPlace>Budapest</pubPlace>
                    <publisher>Szépirodalmi Kiadó</publisher>
                    <date>1956</date>
                    
                    <ref target="https://mek.oszk.hu/09400/09485"/>
                </bibl>
                <bibl type="firstEdition">
                    <title>Jubilánsok</title>
                    <author>Tolnai Lajos</author>
                    <date>1886</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="short"/>
                <canonicity xmlns="http://distantreading.net/eltec/ns" key="low"/>
                <timeSlot xmlns="http://distantreading.net/eltec/ns" key="T3"/>
            </textDesc>
        </profileDesc>
        <revisionDesc>
            <change when="2021-08-06"/>
        </revisionDesc>
    </teiHeader>
    <text>
        <body>
            <div type="chapter">
                <head>SZIKRA ÁTSZÁLL ÉS GYÚJT</head>
                <p>Az ember azt gondolná, hogy az öreg Kopár László gazdasági igazgató úr, a
                    hatalmas Péter papok teljhatalmú ura, azért állt meg az országúti új hídon,
                    szemben a vasúti állomással, mert meg akarja jól nézni, hogy az a gonosz
                    Borovitz megint micsoda országos csalást követett el - protekcióval.</p>
                <p>Forrón, égetően süt a júniusi nap; még a legőrzöttebb napszámos is le-lecsapja
                    kapáját, s nagyokat törül kemény, barna homlokán, s a hűvös télre gondol,
                    melyből de milyen jó volna most egy kis darabocska itt az árnyéktalan síkon; s
                    ím a tekintetes úr, ki behúzódhatnék a hintó belsejébe, nem félti szürke fejét,
                    sovány, görbe nyakát, hegyes vállait, hanem hosszú pipaszárával ott mutat a
                    vörös hídon. Mi köze neki az állam hídjához? Nem a papok hídja.</p>
                <p>Az állam hídját úgy építik, ahogy akarják. Fizet azért a kese Borovitz eleget. Az
                    lenne szép, ha az állam épületeiből is ne lehetne lopni egy-egy kicsit; most,
                    mikor ez a szép magyar szabadság úgyis ki tudja meddig tart. Szemesnek a világ.
                    Lehet a téglából is, kőből is, mész­ből is, munkaerőből is valamelyest
                    félretenni. Azért a híd nem szakad be mindjárt, s ha be­szakad, annál jobb.
                    Gazdag gazemberek után élhet csak a szegény, becsületes munkás. Egy ország annál
                    jobban virágzik, mentül szívesebben összetartanak az érdektársak.</p>
                <p>- Posztó úr, Posztó úr! Kérem, kérem - integet az öreg igazgató úr a kukoricák
                    közé, hol egy dombon éppen Posztó Sámuel úr áll.</p>
                <p>Hallja a hangot, de úgy tesz, mintha nem hallaná. Így uras.</p>
                <p>Dolgosai felé fordul, kik mintegy húszan, huszonöten nem bánnák, ha nem
                    alkalmatlan­kodnék a hátuk mögött a kiállhatatlan gazda.</p>
                <p>Jólesik az az embernek, mikor annyi lélekkel dolgoztat, s ezt látják.</p>
                <p>Meg nem fordulna a kevély Posztó Sámuel drága pénzért. Meddig kell egy iparosnak
                    küzdeni, míg odáig juthat, hogy magamagát is irigyli.</p>
                <p>- Kérem, kérem Posztó úr!</p>
                <p>A munkások közül egy-egy hízelgőbb odaszól:</p>
                <p>- Teins uram, az öreg Kopár nagyságos úr ugyan régóta integet ám.</p>
                <p>- Hol?</p>
                <p>- A hídon.</p>
                <p>- Mit akar?</p>
                <p>- Kérem, kérem...</p>
                <p>S mintha éppen most hallotta volna meg az éles, hasító hangot, vigyorgó
                    nevetéssel szalad a kukoricás szélén Posztó Sámuel úr a hatalmas igazgató
                    felé.</p>
                <p>- Ejnye, ejnye nagyságos uram.</p>
                <p>- Csak tekintetes; utálom a hiúságot. Én régimódi egyenes ember vagyok; azt is
                    megvetem, aki üres címek után szaladgál. Egyetlen törekvésem volt: csakis az
                    anyagi téren előrehaladni. Itt fekszik a haza ereje. Veszem észre, hogy kedves
                    Posztó barátom uram is pártolója a realitásnak. Nagy tábla, felséges tábla
                    kukorica! Isteni termést remélhet barátom uram. Hány hold? Erősen szeretem a
                    kukoricát. Hány hold?</p>
                <p>- Itt csak öt, de amoda a mészárosok rétjén még van vagy hat holdam...</p>
                <p>Ilyenkor a legbecsületesebb szegény ördög is nevet már örömében, hát Posztó
                    Sámuel úr, aki a legfurfangosabb módon kaparászta össze szép vagyonát.</p>
                <p>A pacsirta dala nem csenghet édesebben a kék, tiszta magasban, mint egy olyan
                    szerencsés egyén nevetése, ki csak az anyagi téren akart előrehaladni, és
                    derekasan előre is haladt.</p>
                <p>Ez a harsány, erőteljes nevetés; a gyáva, kétségbeeső szív az ilyet hallgassa
                    meg. Csak az anyagi téren előrehaladt embereknek van egészséges nevetésök. Csak
                    az ilyen boldog neve­tésre mosolyodhatik el a jóisten odafönn.</p>
                <p>És én mindig azt hiszem, hogy az isten, ha jól megnézi az idelent folyó dolgokat,
                    nem tudja megállani, hogy ne nevessen.</p>
                <p>- Olvasta a Szénavári közlöny-t?</p>
                <p>- Olvastam, olvastam, hogyne olvastam volna, nagyságos uram.</p>
                <p>- Mit mond reá? Nos?</p>
                <p>- Felakasztják őket.</p>
                <p>- Kiket?</p>
                <p>- Akik megölték azt a vén uzsorás asszonyt.</p>
                <p>- Ó, ó, hát ki törődik egy vénasszonnyal. A jubileumot, a jubileumot, nem
                    olvasta?</p>
                <p>- Megint jubileum? - És kezdett veresedni Posztó úr.</p>
                <p>- Megint. De maguk nem bánják.</p>
                <p>- Szénavárban!</p>
                <p>- Ott! Hogy forogjon a pénz, virágozzék a polgárság.</p>
                <p>- Mi itt meghalhatunk éhen.</p>
                <p>S Posztó Sámuel úr levette szennyes szalmakalapját, hogy haragos, nagy, kékeres,
                    vörös homlokát odadöfje az éghez.</p>
                <p>- Az isten is mindent egy helyre tesz.</p>
                <p>- Egy helyre Posztó uram, barátom uram. Borzasztó.</p>
                <p>- Ahol okosak az emberek, ott gyűjt össze a jóisten mindent egy pontban.</p>
                <p>- Nálunk nincs vezér.</p>
                <p>- Van.</p>
                <p>- Ki?</p>
                <p>- Én tudom.</p>
                <p>- A főispán? Ez gyámoltalan.</p>
                <p>- Nem az barátom uram.</p>
                <p>- A prépost? Ez fukar, s megenné a várost haragjában, mert nem választottuk meg
                    követnek. Azt hajtja: Ma már püspök lenne valahol. Hát mért nem nyitotta meg
                    szent erszényét. Bizony a nép azt választja, aki fizet.</p>
                <p>- Helyesen. Kedves úri családja? Jól van. Hallom, nagyon szép leánya van. Valakit
                    szemeltem ki számára. Én, én Posztó barátom.</p>
                <p>- Bizony megköszönöm nagyságos uram, mert rosszabb világuk sohase volt a
                    szalmavári leányoknak mint most. Kénytelen a becsületes ember is prédára
                    ereszteni a gyerekeit, mint Bende János a sok rossz leányát, ha azt akarja, hogy
                    lakodalmat is lásson vagy egyszer, vagy úgy cselekedni, mint Bivalyos Miklós,
                    aki az egyik vejével minden héten lehozatja Pestről azt a tejfeles szájú
                    legénykét, csak a leányának vőlegényt foghasson. Hazudik, urizál, rakja az
                    adósságot, pedig egy garas érője sincs.</p>
                <p>- Olvassa a Föltámadás-t, a szénavári ellenzéki lapot.</p>
                <p>- Azt nem olvasom, mert megbántott.</p>
                <p>- Pedig az ellenségeinket kell ám figyelemmel kísérni. Olvassa. Itt, itt... hogy
                    Jubileumot a nemzet nagy fiának, Magyarország legnagyobb tragikus színészének,
                    az utolérhetetlen Hamlet­nek, a fölülmúlhatatlan Lear királynak és Vén
                    bakancsosnak... Nos, polgártársak! fel, fel sorakozni és megragadni a kínálkozó
                    alkalmat, hogy a művelt világ néhány hétig bár ismét velünk foglalkozzék, és
                    kénytelen legyen látni, hogy sehol a világon nincs olyan vendég­szeretet, mint
                    nálunk.</p>
                <p>- Nem sérti ez, Posztó barátom, Szalmavár polgárságát? Én már vén vagyok, nekem
                    senkim, nekem nincs szükségem semmire, nekem csak az anyagi téren való
                    előhaladás volt célom, de maguk családos apák, s a város elbukik, ha
                    hallgat.</p>
                <p>- De hát mit tegyünk nagyságos uram? Nincs vezérünk.</p>
                <p>- Hogyne volna.</p>
                <p>- Ki?</p>
                <p>- Nekem ne beszéljen így. A polgárság vezére mindig Posztó Sámuel volt.</p>
                <p>Hogyne esnék egy ilyen őszinte nyilatkozat jól a becsületes embernek.</p>
                <p>Kettőt-hármat odakiáltott mintegy durva káromkodásképpen Posztó úr a dolgosokra,
                    azután a legcsúszómászóbb alázatossággal fordult az igazgató úr felé.</p>
                <p>- Hiszen vagyon egy kis hatásom a polgárságra, nem tagadom. De mégis, mégis sok
                    itt az úr, és ha koldus szegény is nagy része, nagyságoltatja, méltóságoltatja
                    magát s lenézi a becsületes polgárembert.</p>
                <p>- Maga a kaszinó háznagya.</p>
                <p>- Az vagyok.</p>
                <p>- Városi képviselő.</p>
                <p>- Az vagyok.</p>
                <p>- Egyházi tanácsos.</p>
                <p>- És iskolaszéki tag és...</p>
                <p>És még huszonöt fő-főbizottsági tagságát számlálta elő Posztó úr.</p>
                <p>- Még ezt olvassa el barátom uram. Ez komoly egyházi lap és hogy ír a szénavári
                    jubileumról!</p>
                <p>S odatartotta az egyházi és iskolai világítótorony legutóbbi vasárnapi
                    számát.</p>
                <p>- Ez dr. Iszom Béla egyetemi tanár cikke, jól ösmerem. Pompás cikk.</p>
                <p>Iskolák, egyletek, intézetek, társulatok tettre fel. Itt az idő, hogy az eszme
                    fölkent bajno­kainak, az édes hazai nyelv apostolának meghozzuk hálakoszorúnkat.
                    Várja, de ezt követeli tőlünk a hazai kultúra. Igen, igen, közeledik a huszonöt
                    év... a fövényszemek gyorsan peregnek. Tisztelt barátunk, Csókos Mihály,
                    készséggel ajánlja fel új vendég­lője nagytermét konferenciákra. Iskolák,
                    egyházak tettre fel...</p>
                <p>- Melyik apostolról van ott szó?</p>
                <p>- Timár Gáborról, aki múlt télen itt is játszott...</p>
                <p>- Aztán az apostol, aki a fél várost megcsalta, aki hitelben evett, öltözködött,
                    muzsikáltatta magát, aki a lakáspénzével máig is adós, s aki még a halotti
                    cédula hordozójától sem átallott kölcsönt kérni, soha meg nem adom fejében -
                    annak az apostolnak lesz jubileuma?</p>
                <p>- Annak. De mennyi pénzt hoz, ez a városnak, barátom. Odacsődül a fél ország.
                    Ahány dalár­­­da: ott lesz; ahány tűzoltóegylet: ott lesz; ahány
                    színésztársaság: ott lesz. Mennyi házasodó fiatal, mennyi pénzes kereskedő.
                    Barátom, egy ilyen jubileum egy-egy városra valóságos áldás. Itt köttetnek a
                    szövetségek, előjegyeztetnek az új vasútak, céloztatnak az új törvény­­székek,
                    katonai állomások. Úgy tudom, Posztó barátom uram a múlt őszön megint egy új
                    házat épített.</p>
                <p>- Emeleteset.</p>
                <p>- Új törvényszék - az kellene ám abba.</p>
                <p>- Nincs nálunk vezér. Kihaltak a vezérek. Hamarándinak megvan még a díszhintaja,
                    amelyiken az országos vendégeket hordta be. De mi haszna? Nincs aki nagy
                    ebédeket adjon. Egy polgár ezt nem teheti.</p>
                <p>- Miért nem? Éppen egy polgárnak volna ez kötelessége, barátom uram. Figyelmet
                    költeni maga iránt a kormánynál, egy szép ordót
                    kapni, ennek tiszteletére bankettet adni - úgy haladna az ember fölebb-fölebb.
                    Nekem nem kell, mert én már vén vagyok, se nőm, se gyer­­me­­kem, s én csak az
                    anyagi téren akartam előrehaladni. De Posztó barátom előtt egy fényes jövő áll.
                    Gazdag ember. Mi lenne, hogy országos ünnepély központja éppen - ó az kivihető.
                    Egy jubileum nagyot lendítene rajta.</p>
                <p>- De kinek adjunk jubileumot?</p>
                <p>- Szénavárt csak huszonöt éves jubileumot tudnak csinálni, itt lehetne ötven
                    éveset. Nem érzi, hogy minő nagyszerű lenne az: Ötven éves jubileum
                    Szalmavárott. Maga a minisztérium figyelmes lenne reánk. Nem gondolja: ötven
                    éves jubileum? Én szívesen segédkezet nyújta­nék. Ott van a páterek fürdője.
                    Felajánlanám az ünnepély helyiségeül. Ingyen fürdők, ez sok embert vonzana.
                    Tudnám módját ejteni, hogy a díszebéd...</p>
                <p>- No már az lenne jó, a papok költségén egy hatalmas díszebéd...</p>
                <p>- A fél vármegyét, de két vármegyét ide lehetne gyűjteni. Szalmavár egyszerre
                    mint egy torony emelkednék ki vetélytársai fölött. Most van szóban a hatodik
                    egyetem: ide tennék; most van szóban új színház: ide tennék; most van szóban
                    valami szoborfölállítás: ide alkalmaznák. Egy jubileum, tudja, megszabná ezt a
                    várost, de persze ötven éves jubileum, nem valami ötéves, tízéves gatyás
                    jubileum. Egy félszázados. Annyi lenne itt az újságíró, mint a sáska, s ma egy
                    várost, embert csak az újságok emelhetnek föl. Magára Posztó barátom szép jövő
                    vár. A kormány észrevenné... s tudja-e, mai nap csak abból lesz ember, akit a
                    kormány észrevesz. Én ötven esztendeje szolgálok itt, szolgálom hazámat,
                    nemzetemet, egyházamat, s nem vett észre, de én nem bánom, én csak az anyagi
                    téren akartam előrehaladni, de magának családja van, s mennyinek van még ebben a
                    városban? A kormány egyszerre többeket is észrevehet; a kormány ezer szemmel
                    dolgozik. Jó volna, ha észrevenné Szalmavárt, nagyon jó volna. Egy miniszter,
                    teszem azt, ha itt megjelennék. Már Szénavárt volt miniszter.</p>
                <p>- Nincs vezér. A vén Szorítsd László is most tudott meghalni, pedig az élt-halt a
                    cerimó­niákért. Polgárember nem lehet vezér.</p>
                <p>- Éppen polgárembernek való a vezérség. Ma demokratikus világot élünk. A polgár,
                    a polgár - ma Magyarországon ez a legszebb szó. Posztó barátomra szép jövő vár,
                    csak egyszer észre­vegye a kormány.</p>
                <p>A lovak a rekkenő melegben kezdtek igen kapálódzni, szinte lefordították a vén
                    hintót az új, korlátlan állami hídról.</p>
                <p>Az igazgató úr még egyszer fölvetette a jubileum kérdését; célzott a kormányra,
                    mely ha egyszer valakit észrevesz, az egész életére úrrá van téve;
                    megszorongatta Posztó úr görcsös ujjait, említést tett, hogy a kedves
                    leánykájának a számára egy derék, jóravaló egyéniségről fog gondoskodni, s még
                    egyszer hangsúlyozta, hogy mi az, ha a kormány egyszer végre-valahára valakit
                    észrevesz - s nyájas, igen nyájas, (amire különösen képes egy sovány, száraz,
                    fekete-szürke ember) igen nyájas mosollyal távozott. Csak néhány percig kellett
                    volna még várnia, s ott találkozik a Posztó úr kis, félfedelű úri kocsijával,
                    melyen éppen leánya jött egy ifjú emberrel.</p>
                <p>Már megállott a kocsi, s a magas, félvér, kimustrált fekete paripaló a pihenés
                    jelére fölcsapta kis, sovány fejét, de a leány még nem szállott le, mivel ő
                    hajtotta a lovat, akarta mutatni a munkás embereknek, hogy hogy áll a gyeplő a
                    kezében.</p>
                <p>Atyja máskor ily jeleneteknél büszkén mosolygott, most mogorván szólt oda:</p>
                <p>- Mire való volt ma kijönni?</p>
                <p>- Ozsonnát hoztunk apámnak.</p>
                <p>S egy nyúlánk szőke ifjú nagy szolgálatkészséggel emelte le a gyékénykosarat.</p>
                <p>- Sokra fogunk akkor menni, ha már öt órakor abbahagyjuk a munkát.</p>
                <p>- Mindent elvégeztem, postát rendbehoztam, a mai naplót lezártam.</p>
                <p>- Hm, de hamar, nekem le kellett volna zárnom már a napot délben, s egy fűzfa
                    alatt aludnom estig.</p>
                <p>- De apám most mért olyan haragos? Az igazgató urat szemben találtuk,
                    három-négyszer is kihajolt a hintajából, olyan nyájasan köszönt. Még Károlyt is
                    úgy megnézte. Sohasem láttam Kopár urat oly figyelmesnek. Már délelőtt kereste
                    apámat. Mindent megnézett a szobákban, a képeket, tükröket, a kitömött
                    madarakat, s ígérte, hogy valami nagyon szép kócsagokkal, s vízi szárnyasokkal
                    fog szolgálni. Megmutogatta magának a csűrt, gabonást, kertet, istállót,
                    kérdezősködött a lovakról, tehenekről, s anyámnak többször odasúgta: példás
                    rend, kitűnő gazdasszony, Samu barátomra fényes jövő vár. S Károlynak
                    kijelentette, hogy az uradalom épületeit, gabonáját, mihelyest a régi terminus
                    lejár - apámnál fogja biztosíttatni. Egy biztosító ügynököt mindezek illő kedvre
                    szoktak hangolni, s Posztó úr, ki a Haladjunk, című biztosító társulat ügynöke
                    volt, számos egyéb polgári kitüntetései mellett, csak nyersebb és nyersebb
                    mondatokban tárta fel lelke újabb indulatait.</p>
                <p>- Megnézte az irodát is, a könyveket megtekintette, s azt mondta, hogy nem vélte
                    volna, hogy apám így tudja vezetni az ügyleteket, levelezéseket, ez ugyan szép,
                    s hogy ezután még jobban fogja becsülni Posztó urat, az ő igen tisztelt
                    barátját. Így mondta. No, anyám elbeszélte, hogy az irodában minden a Károly
                    kezén megy át.</p>
                <p>- Mit okoskodik. Örökké abban jár, hogy keresztülhúzza azt, amit én csinálok.
                    Teszünk róla. Te fogod az irodát vezetni...</p>
                <p>- Én?</p>
                <p>S a kis, barna-fekete leány nevetve tekintett az ifjúra, ki mélyen elpirult, s
                    kék szemeit hirtelen befogta a szégyen könnye.</p>
                <p>- Hallotta ezt Károly? Az irodát én fogom vezetni, maga pedig addig anyámnak
                    segít a konyhán, kertben, kamarában.</p>
                <p>- Nézzen oda a munkásokhoz - intett durván Posztó úr az ifjú embernek.</p>
                <p>- Mihály jártasd meg azt a lovat.</p>
                <p>- Nincs elfáradva, lassan jöttünk - fordult vissza az ifjú magát védve.</p>
                <p>- Ki akarja az én kezeimet megkötni? Mióta nem vagyok én úr a magam portáján?
                    Azért tartson valaki valakit négy esztendeig hajlékában, hogy az ember még a
                    száját se nyithassa fel előtte. Mihály! Fogja ki azt a lovat, s húzza be azt a
                    kocsit a fűzfa alá.</p>
                <p>A csinos, szép ifjú ember, kinek szép, nemes, szelíd arcát elborította az égő
                    pirosság - tántor­gó léptekkel vonult odább a munkások felé, kik hallották az úr
                    goromba feddőzéseit, s kik közül nem egynek jólesett, hogy ím másnak is milyen
                    hirtelen kijut az áldásból.</p>
                <p>Senki sem tud oly szemtelenül vágni, mint egy paraszt, egy iszákos, lelketlen
                    tuskó, mikor erre az irigység, s az alkalom fölbátorítja.</p>
                <p>- Van még abban a korsóban egy kis víz, úrfi, igyék, mert nagyon ég az arcája,
                    még engemet is süt. No, az igaz, nem hiába szabó volt a teins úr, de vágja is
                    akit kezébe kap, mint a rossz posztót.</p>
                <p>Fölharsant a trágár, élcelődő nevetés, s nem egy fáradt, elgyötrött napszámos
                    erőt, és vigaszt merített az ifjú megaláztatásából.</p>
                <p>Hova jutna a szegény ember, ha nem látná, hogy a kerék hogy keresztülmegy a
                    boldogokon és a szerencséseken is. Ez ami megsózza száraz kenyerét, beköti
                    sajgó, gyógyulatlan sebeit, szívébe egy kis édes cseppet önt, s rábírja, hogy
                    tűrjön zúgolódás nélkül, jókedvvel.</p>
                <p>- Úrfi, - kiált hátra, fényes kapáját vígan magasra emelve egy égett arcú, tüzes,
                    villogó szemű parasztasszony - oda se neki, fittyet se:</p>
                <p>Ne szomorkodj, légy víg,</p>
                <p> Nem lesz ez mindig így.</p>
                <p> Ki megszomorított</p>
                <p> S hej! meg is vigasztal még</p>
                <p>Csöndesen szállt le az alkonyat; közelebb jöttek a szomszéd erdős hegyek; a kék,
                    tiszta ég csillagos sátorral vonta be a munkások nyugvóhelyét. Posztó Sámuel úr
                    maga hajtotta a lovat. Leánya ott ült mellette. Szótalanul haladtak a szoros
                    úton, a torlódó szekerek közt.</p>
                <p>Az ifjú ember gyalog ballagott a hazatérő napszámosok után. A fehér faluváros úgy
                    jött felé a sötétülő estében, egyenesen felétartva, mintha valamit akarna neki
                    mondani bizodalmasan: “Ifjú, aki mindent el nem veszt a rossz emberek gonoszsága
                    által, az semmit se nyerhet itt a földön.”</p>
                <p> </p>
            </div>
            <div type="chapter">
                <head>KIK AZ EMBER LEGNAGYOBB ELLENSÉGEI</head>
                <p>A munkások kisóhajtozták magukat nagy hál’ istenekkel a bő vacsora után, mert
                    mégis nem minden asszony olyan, mint a Gyüszű báróné; maguk mellé támasztották
                    kapájukat, fejük alá tették tarisznyájukat, ujjasukat, s búcsút mondtak a
                    hajnali csillag fölkeltéig e kedves, dicső világnak, melyben a műveltebb
                    társaságok még csak ezután fognak derekasabb időtöltéseik­­hez.</p>
                <p>Aludtak édesdeden a folyosón, ki a pincegádorban, ki a csűrben, ki az istálló
                    előtt, mely a falusi szegényebb földmíves szemeiben az úri teraszok, verandák
                    kedves kényelmét nyújtja: míg bent a teins úr, Posztó Sámuel, hitestársával a
                    vacsorázó asztal mellett taglalta a lefolyt nap kimagaslóbb eseményeit. Piros
                    bor kínálkozott a szép, fehér abroszon. S apró, finom metszett poharak állottak
                    készen szolgálatra.</p>
                <p>De nehéz a beszéd, mikor az asszony nem akarja megérteni az okos férjet. Csak
                    kurta szavakban, törött mondatokban felelgetnek egymásnak.</p>
                <p>- Holnap tíz.</p>
                <p>- Nyolc - mordul férjére a feleség.</p>
                <p>- Micsoda! Egyharmadához?</p>
                <p>- Elég. Gergő Jakabéknál is elvégezte annyi.</p>
                <p>- A fiadat is eltetted nagy okosságoddal, most látom az egyetlen leányodtól sem
                    maradhatsz. Ott van! leli a hideg. Annak kevés kell - s a vastag, kövér Posztóné
                    siratta leányát, akinek kevés kell, hogy az érzékeny szíve megtörjék.</p>
                <p>Valóban Posztó Klárika a vacsorát sem várta meg, lefeküdt, s mint rendesen, mikor
                    egy-egy édesebb kívánságát nem adták meg - az egyetlen leányok kiváltsága
                    szerint - halálos gondo­latokkal foglalkozott. Majd a mérget választotta, mely
                    mellett még lehet leveleket írni, mert Dobai Mariska is ötöt írt, míg csakugyan
                    lerogyott; majd a revolvernek adott elsőbbséget, melyet ha az ember jól a
                    szívére alkalmaz, ritkaság, hogy szerencsésen ne végezzen e szo­morú élettel.
                    Amint úgy befelé fordult a falnak, s a festés virágcsokrait vizsgálta, megállott
                    egy kissé a koporsó előtt, s elgondolta, hogy milyen temetése fogna lenni, mit
                    csinálna édes­atyja, hova lenne a jó mama, és hogy viselné magát Károly?
                    Követné-e és mikor?</p>
                <p>A legdíszesebb temetések vonultak el Klárika szemei előtt. Fáklyák lobogtak,
                    fekete ruhás bús ifjak kezeiben, koszorúk fedték gazdagon a halotti szekér
                    oszlopait, a koporsón pihentek a legszebbek, honi aranybetűs selyemszalagokkal.
                    Még a feliratokat is tisztán ki vehette: “A legjobb barátnőnek, Benkő Ilona”,
                    “Édes ott már lenn pihenni, nem fáj ott a szívnek semmi”, “Emlékezzél! J.
                    Piroska.” - “Követlek ideálom...” “Legdrágább, felejthetetlen
                    leányunknak...”</p>
                <p>Itt Klárika el is mosolyodott, meg is törülte szemeit és halkan, mintha a csöndes
                    koporsóban pihenne már fehér menyasszonyi köntösében, mirtuszkoszorúval,
                    egybefogott kezeiben rózsákkal, zokogott. Mégis fájt neki itt hagyni szüleit - s
                    az - irodát.</p>
                <p>Azonban, ha a mai leányok sorsa ez...</p>
                <p>S nézte tovább Klárika a menetet, a papokat, hónuk alá fogott palástjaikkal,
                    derülten beszél­gető képükkel; (ami csak nagy és jövedelmes temetéseknél szokott
                    előfordulni) az öreg Páli Károly bácsit, s a Kováts ügyvédet, kik rendesen a
                    papok mellett szoktak menni díszül, nézte a város úri rendjét, mely hosszú
                    négyesben cammogott a koporsó előtt, nézte a számos zász­lót, a kirukkolt céhek
                    zászlóit, hallgatta a tűzoltók trombitáit, és felkacagott, mikor meglátta a
                    vastag Józsát az óriási trombitával, amit rendesen a hátához kötnek, hogy le ne
                    csússzon.</p>
                <p>És sokáig, sokáig nevetett ezen a bolondos vastag Józsán, aki olyan nevetségesen
                    tartotta és fútta a trombitát.</p>
                <p>Emiatt alig vette észre, hogy a koporsó után kik ballagnak hajadonfőn, kisírt
                    szemekkel, két-két jó barát által támogatva, kik hasonlóképp szomorúak, bár
                    minden ablakba, ahol nők ülnek, odatekingetnek, sőt titkon ünnepélyes
                    szomorúsággal köszöngetnek is. Nem vette észre, hogy a gyász-bérkocsikban kik
                    ülnek, hogy J. Piroska, Benkő Ilona, Kudar Terka már osztakoznak a szegény,
                    kétségbeesett Károlyon, ki igazán a város egyik legcsinosabb fiatalja.</p>
                <p>Semmit sem vett észre, csak a nagy trombitát, s a bolondos Mercse kántort, aki
                    nevet, mikor énekel, és retteneteseket kiált.</p>
                <p> Elteheted a leányodat, elteheted a leányodat - szakadoz bújában Posztóné, aki
                    olyan szeren­csétlen anya, hogy ezt az egyetlen leányát is maholnap elveszti.
                    Elveszti.</p>
                <p>Mi miatt veszti el? Egy lelketlen apa miatt.</p>
                <p>Posztó Sámuel úr iszik egyet, s kevély öntudattal balga feleségére irányozza
                    tekintetét:</p>
                <p>- Engem ne mérj Gergő Jakabhoz.</p>
                <p>Mert azt gondolta, hogy felesége most is mind a Gergő Jakabról gondolkodik,
                    akinek a kukoricáját nyolc ember elvégezhette.</p>
                <p>- Mi Gergő Jakab? egy árvaszéki ülnök, akit akkor dobnak ki, mikor akarnak, és ki
                    Posztó Sámuel, egy Posztó Sámuel?</p>
                <p>Posztó Sámuel a leggazdagabb polgárember Szalmavárott, nyugalmazott nőszabó, aki
                    jó fizetésért férfiruhákat is varrt. Mert, ha egy ács szakmáján kívül asztalos
                    munkákat is végez­tet, kérdem, egy nőszabó kezeiből ki merné kiragadni a
                    férfikabátot és mellényt?</p>
                <p>Posztó Sámuel gabonával, rabélelmezéssel, kukorica fölszereléssel, mézzel,
                    bőrrel, borral, juhok­­kal kereskedett, s ezeknek kapcsán pénzecskével
                    manipulált, s mint ilyen, hirtelen elnyerte a város, egyház, intelligencia és
                    polgárság köztiszteletét. De bejutott az úri kaszinó­ba, ahol előbb gazda, majd
                    háznagy lőn, korlátlan tisztelettel és hatalommal. Mert a pénz minden szívet
                    megnyit, és a pénz minden szájat beköt.</p>
                <p>Posztó úr, hogy egészen megfeleljen polgári kötelmeinek, a Haladjunk című
                    biztosító válla­lattól ügynöki megbízást is szerzett volt, ha írni, olvasni
                    annak idején nem tanulhatott is meg kellőképpen.</p>
                <p>Az ő szép gyermekkorában a kényszeriskolázást és a Gönczi ábécéket még nem
                    ösmerték.</p>
                <p>Posztó úr mindig az urakkal tartott és a népet, kölcsöneinél fogva, erélyesen
                    vezette.</p>
                <p>Mégse vette észre eddig a kormány.</p>
                <p>Hanem most ütött az óra és eljött az alkalom, hogy észreveszi.</p>
                <p>Mi történhetik azzal, akit a kormány észrevesz?</p>
                <p>Ez a kérdés tekingetett ki a fohászból Posztó Sámuel felé.</p>
                <p>Posztó úr végigtekintett összeköttetésein, a város szerencsésebb emberein, a
                    magasabb hivatalnokokon, bérlőkön és fokozódott örömmel látta, hogy mi minden
                    történik azokkal, kiket a kormány észrevesz.</p>
                <p>Harminc-harmincöt esztendeje, hogy fut, fárad, a nagy költő szerint: hat, alkot,
                    gyarapít, s a kormány nem tudta észrevenni.</p>
                <p>Hanem most észreveszi.</p>
                <p>Oly erősen érezte, hogy észreveszi, hogy majd odaszökött a feleségéhez, hogy te
                    bolond, ne szomorkodjál, vesd föl a fejedet, nem tudod mi történt, maholnap
                    nagyságos urak lehetünk. Itt hagyjuk ezt a régi, dűlt lakást, megyünk az új
                    palotánkba, mert a kormány észrevesz, s akit a kormány észrevesz - jaj te...</p>
                <p>Fölkelt, szivarra gyújtott, el-elsétált a szomorkodó felesége mellett, úgy jött
                    neki, hogy meg­ölelje, megcsókolja, üssön egyet a kövér válla hegyére, hogy
                    Liszka te, észrevesz a kormány. Tudod-e, mi az?</p>
                <p>Sétája közben sajnálkozva tekintett komor búslakodó feleségére, ki nem képzeli,
                    mi áll az ő házuk előtt, és mi származik abból, hogy a kormány észreveszi Posztó
                    Sámuelt.</p>
                <p>Mi volt a kis Fakó János, amíg a kormány észre nem vette? Írnok a városházánál,
                    kinek alig volt a betevő falatja. Valami lopásért avagy hamisításért csukva is
                    volt, s már nem tudta, hová tegye a fejét, mikor egyszer csak Fakó János
                    alkapitány. Fakó János mindennapos a főispán udvarában, a három nagy leánya
                    örökké ott jő-megy. Fakóék ma törvényszéki albíróék. Fakó tudott jól hallgatni,
                    tudott okosan félrenézni - a főispán észrevette, a kormány fölkarolta. Nagyságos
                    bíró úr.</p>
                <p>Mi volt Hamóczy Mihály, míg a kormány észre nem vette?</p>
                <p>Majd csak annyit tanult mint én, néhány iskolát, bejutott nevelőnek a kezetlen
                    grófhoz, az el­tette egy gimnáziumba, ott a kormány észrevette; választási elnök
                    lett, követeket jelölt, emelt, odafönn észrevették - tegnap olvasom, hogy
                    kinevezték az árva-gimnáziumhoz állandó igaz­gatónak. Pedig tudja mindenki, hogy
                    semmit sem tud, de mert egy rektorból lett miniszteri tanácsos sógornéját
                    elvette, s így a kormánynál némelyek észrevették: ma úr. Nagyságos úr.</p>
                <p>De mi volt Borovitz? Egy jöttment cseh kellner. Mindig a kormány urai után
                    szaladgált, nem sajnálta a pénzt, fáradságot, minden licitáción Borovitz jutott a nyeregbe. Ma a fiai mind a
                    kormánynál vannak, öt fia húz stipendiumot, pedig
                        millionnaire a gonosz, de észrevette a
                    kormány. Most még valami rendjelet is kapott. Nagyságos úr.</p>
                <p>Gyere csak jubileum, ha olyan kocsi vagy, hogy a kormányt is hozod, kinyitom a
                    kapumat, két karomat. Itt vagyok.</p>
                <p>Eb lesz bolond ezután. Eddig nem mertem mondani igazában: ki vagyok, mi vagyok,
                    jobb­olda­li, baloldali, adtam valamit a tisztességre, a becsületes magyar ember
                    mégiscsak no, baloldali. Majd tudom ettől fogva, melyik madár nyelvén fütyüljek.
                    Jöjjön csak az a jubileum.</p>
                <p>- Liszka te, - tört ki utoljára is hangos szavakban Posztó Sámuel úr - Kopár
                    László úr tudod-é, mért járt itt?</p>
                <p>- Eleget hazudozott, de nem biztosított, mégis semmit.</p>
                <p>- Majd fog ezután. Hallod-é, ide vigyázz hát, mikor az ember beszél, nincs tán
                    halott a háznál vagy mi, hogy úgy leeresztetted orrodat, füledet?</p>
                <p>- Ott a leányod.</p>
                <p>- Annak is feljön a napja. Nem azért tettem én éjet-napot eggyé, tűrtem,
                    koplaltam, szenved­tem, fáztam, rongyoskodtam, hogy az egyetlen leányomról
                    megfeledkezzem, mert meg akarom én azt látni, hogy a város első urai üljenek az
                    asztalomnál, s olyan vőt válasszak, ami­­lyet akarok, urat, nagy nemből, elég
                    volt a csizmadia-, varga-, szabó-atyafiságból. Itt többet nem törüli egy is
                    abroszomhoz száját. Azt gondoltam fölhagyok az ágensséggel, átadom a kis Balázs Gyurinak fele haszonra. Megutáltam ezt a Fehér
                    Károlyt tökéletesen. Egy elbizakodott semmirevaló, még ő parancsolna nekem,
                    hogyne! Az a köszönet, hogy kivettem a rongyból, embert faragtam belőle, négy év
                    óta itt dédelgetem. Odább egy házzal, kölyök. Nem odább? Te mondod, hogy nem
                    odább?</p>
                <p>- Nem szóltam.</p>
                <p>- A szemtelen még Klárika felé kacsingatna. De te semmit se tudsz! Így bízza az
                    ember leányát az anyjára.</p>
                <p>Most már Posztóné is szembe fordult.</p>
                <p>- Ha ittál, feküdj le.</p>
                <p>- Én? Hát részeg vagyok én? Hát rossz vagyok én?</p>
                <p>Posztó úr elérkezettnek látta az időt, hogy mutassa meg: mekkorát tud az okos
                    ember, s elkeseredett apa kiáltani.</p>
                <p>- Hát ezt érdemlem én, aki egész nap pörköltetem magamat?</p>
                <p>- Tán én itthon aluszom?</p>
                <p>- Ne beszélj, mikor én szólok, most is a boldogságotokat forgatom. Minden asszony
                    fogja meg...</p>
                <p>- A’ bizony taszítsa ki az ilyen részeg bolondot.</p>
                <p>- Velem beszélsz te így? Nem vagyok én városi képviselő? Egy városi képviselővel
                    szabad így beszélni?</p>
                <p>- Eredj.</p>
                <p>- Nem vagyok én egyházi presbiter, iskolaszéki tag - hát úgy kell énvelem bánni?
                    Te, te - megeszlek...</p>
                <p>S Posztó urat annyira elragadta számos tisztességeinek értéke, hogy kénytelen
                    volt a fogait csikorgatni, s az öklével egy hatalmasat ütni az asztalra.</p>
                <p>Csörrentek a poharak, s hangos sikoltással a szegény Klárika kiugrott a virágos
                    koporsójából, hogy hirtelen a szülői közé álljon, s addig is, míg a kormány
                    észrevenné őket - kibékítse.</p>
                <p>Hosszas sírás, kölcsönös szemrehányás - s mint az operában, egy szép tercet magas, hosszan kitartott hangokkal, és elhaló
                        piánókkal - fejezte be a már jó előrehaladt
                    éjszakai órákban a családi jelenetet.</p>
                <p>- Jubileum lesz! - vágta oda a zárszót Posztó Sámuel úr. - A többit meghalljátok
                    holnap. Ezt akartam elmondani, de ki beszélhet itthon békében? A kormány, akit
                    észrevesz... de legyőzik a becsületes apát... - E sértő szó még egyszer
                    lángralobbantotta a hamvadó üszköt, még egyszer megvillantak vádoló fénnyel a
                    szemek, haragban zúgtak a már-már lecsöndesedett lelkek, míg végre Posztó
                    Sámuelnénak leánykájához intézett eme susogásszerű nyilatkozata után: Szegény
                    Károly, hallod? Még most is fújja flótáján a Marosvizét... ne félj leányom, apád
                    tudod mindig ilyen volt, veszekedő Posztó faj - minden ellenmondás, jogosult
                    keserv el­szunnyadt.</p>
                <p> </p>
            </div>
            <div type="chapter">
                <head>LESZ HÁT JUBILEUM SZALMAVÁRT</head>
                <p>Aki korán kel, aranyat nyer. - Szalmavárott e polgári mondás még keményen
                    tartotta magát. Alig törhetett elő a szép nyári hajnal első, kedves sugara a
                    hegyek közül, már megtelt a kisváros piaca úrral, napszámossal, gazdaggal,
                    szegénnyel. Mindenki föl akarta használni az élet elröppenő óráit.</p>
                <p>Ott járt-kelt hosszú, fekete kabátjában - hogy a derék páterekhez, kik után immár
                    ötven esztendeje, hogy szép egyetértéssel él, minél hasonlóbb legyen külső
                    öltözetében is - Kopár László jószágigazgató úr, sovány, fehér ujjait ropogtatva
                    és jóreggelt, jóreggelt kívánva kedves, kedves eh, eh, hm, hm tisztelt Kondor
                    úr, Tóbiás úr, Csejdi úr, Partos úr, nagyon szép, hogy már mind itt találom a
                    város legjobb polgárait. Csak úgy lehet előrehaladni az anyagi téren - nagyon
                    szép.</p>
                <p>A tisztes polgárok ily előzékeny, becsületes bánásmód után törekedtek egészen
                    körbefogni a nagyságos igazgató urat, ki tekintetes volt ugyan, de a nép előtt,
                    melynek mindig van szüksége támogatóra - nagyságos.</p>
                <p>Néhány futó kérdés után áttértek a napi munkaárra, s az embertelen magas napszám
                    tételein, a haza ügyeire, az ország felvirágoztatására tértek.</p>
                <p>- Igaz, sok még, ami kellene, - szorította egy ügyes fordulattal az igazgató úr a
                    beszéd tárgyát erre az oldalra - ó, sok nincs még kedves városunkban, ami
                    kellene.</p>
                <p>- Nem élhet a csizmadiaság - döfte föllebb kalapját egy köpcös, barna csizmadia,
                    ki hentes­mesterséget is űz jó eredménnyel. - Lesorvad az ember a borzasztó adók
                    miatt.</p>
                <p>Tán be akarta a tisztelt polgártárs gombolni dolmányát széles, kövér mellén, hogy
                    mutassa, mennyire ment nála is a lesorvadás, de nem boldogult.</p>
                <p>Kinőtt, hiába kinőtt a hitvány dolmányból. A dolmány lesorvadt a borzasztó adók
                    miatt.</p>
                <p>- Az asztalosok, nagyságos uram, - mutatott csonka ujjával, a kis bab asztalos,
                    az oláh temp­lom mellől - az asztalosok érzik igazán, hogy veszélyben a magyar
                    haza. Nincs ránk onnan felül semmi tekintet. Kész munkával árasztják el onnan
                    felül a várost, még csak egy paraszt­ládát sem tud az ember valahogy eladni.</p>
                <p>- Hát akkor mit szóljanak a fésűsök, szíjgyártók - hangzott két oldalról is. -
                    Nincs a népnek vezére, nincs köztünk egy csöngős.</p>
                <p>- Mihelyt vége a követválasztásnak, még a nap sem úgy süt többet.</p>
                <p>- Igaz, barátaim, eljött az ideje, hogy városunk javáról nyomósabban kell
                    gondoskodnunk.</p>
                <p>- A Temető út is egészen összeomlott, az ember még a halottját sem tudja kivinni
                    békével.</p>
                <p>- Kell tennünk valamit - ropogtatta még keményebben az igazgató úr ujjait. -
                    Szénavárt megint nagy jubileum lesz.</p>
                <p>A polgárok összenéztek, hogy ehol ni, ezt az újságot még nem hallották.</p>
                <p>- Mi lesz ott már megint nagyságos uram?</p>
                <p>- Jubileum.</p>
                <p>- Jubileum - mormogák a társak kedvetlenül. Mert egy jubileumnak hogy örvendjen
                    az ember, mikor jó szerén nem is tudja, mi az.</p>
                <p>- És itt az se lesz? - kérdé egy mészáros követelő hangon.</p>
                <p>- Gondolunk valamit - bátorítá őket az igazgató úr.</p>
                <p>- Az isten megfizet, gondoljanak már ki valamit az urak, mert elveszünk - lépett
                    előre a csizmadia-hentes. - Süssön már a szerencse erre a nyomorult városra
                    is.</p>
                <p>- Mi az, mi az, hogy lesz, mint lesz? - tört keresztül a napszámosokon Posztó
                    Sámuel úr. - Valamit hallottam.</p>
                <p>S köszöntötte nagy alázatosan az igazgatót.</p>
                <p>- Odatúl jubileum lesz.</p>
                <p>- Hol?</p>
                <p>- Szénavárott.</p>
                <p>- De bizony itt is lesz - erősíté Posztó úr.</p>
                <p>És mosolygott a szavaihoz, mint mikor négyszeres árt szabott a ruhának, és
                    mosolygása által akarta lépre vinni a megrettent varratót.</p>
                <p>Tudni kell, hogy a mosolygás a gazdag embernél olyan, mint a nap: süt, éltet,
                    bátorít.</p>
                <p>- De itt nincs.</p>
                <p>- Mi nincs?</p>
                <p>- Jubileum.</p>
                <p>- Ha nincs, hát azért nincs, hogy legyen - hangsúlyozta Posztó úr, ki kétségkívül
                    behatóan gondolkozott már e fontos tárgyról, most kész tervekkel is elő tud
                    talán már állni.</p>
                <p>- A város, én is azt vélem, - szólt az igazgató úr élénk fejmozgatásokkal - hogy
                    nem maradhat hideg szemekkel.</p>
                <p>- Nem maradhat jubileum nélkül, így gondolkozom én is polgártársak. A kormány,
                    akit észrevesz...</p>
                <p>- Posztó úr jól beszél, igaza van, halljuk.</p>
                <p>A papok tisztelt igazgatója, tisztább mosollyal, mint a most már egészen
                    földerült hajnal, erre, arra hajlongott, s majdnem észrevétlenül eltűnt a
                    tömegben.</p>
                <p>Mindenki Posztó urat akarta hallani, mivel sokan tartoznak a polgártársak közül
                    neki már eddig is, és még többen óhajtottak eljutni a nagy vasas ládájához.</p>
                <p>- A város nem maradhat jubileum nélkül.</p>
                <p>- Nem - harsogták az előkelőbbek.</p>
                <p>- Néma gyereknek anyja sem érti szavát. Szénavárt megint foly az országos
                    mulatság - ez nem jól van.</p>
                <p>- Rosszul van.</p>
                <p>- A kormány is úgy tesz, mint a szemétbérlő, mindent egy gödörbe hord.</p>
                <p>A polgárok nevettek, mert tudták, hogy Posztó úr egy időben a város seprűjét is
                    bérelte. Onnan is szépen gyűjtött Sámuel.</p>
                <p>- Szénavárt bezzeg forog a pénz, mi meg itt ülünk, mint hetes esőben a piacon a
                    falusi napszámos - éhes gyomorral, üres zsebbel.</p>
                <p>- Hej, jól beszél Tóbiás...</p>
                <p>Valami okból így is hívták Posztó urat. Talán mert nagyon vallásos volt. A nép
                    minden érdemet méltányol.</p>
                <p>- Ne legyek Posztó Sámuel, ha egy-két hetek múlva itt becsületes jubileum nem
                    lesz, mégpedig olyan, hogy a szénaváriak elbúhatnak mellette.</p>
                <p>Kocsmárosok, rőfösök, mészárosok, csizmadiák, fűszerárusok összeintegettek, hogy
                    mind jó volna ez, de hol az ember, aki vezesse a szegény népet? Hamarándi
                    méltsás úr, akinek az a nagy vendégszállító díszhintaja van - elhalt; a vén
                    Szorítsd László királyi tanácsos úr, mikor millió ebédeiért és jutalom
                    tallérocskáiért már megkapta a szép titulust:
                    egyszerre csak hirtelen meghalt; a híres, nagy ivó pap, ki ujjain forgatta a
                    várost, egy erdei nagy ebéden leszédült és többet egyet se szólt, így most a
                    város vezér nélkül áll. Posztó Sámuel derék ember, de nagy uzsorás, hirtelen
                    szerző, és az ilyen ember hogy legyen vezér?</p>
                <p>Pedig zászlók volnának, tűzoltóbanda itt hever, a fáklya, most hogy elteltek a
                    követválasz­tások, hát olcsó. Csak ünnepély, ünnepély! Ahhoz jut mostanában a
                    szegény magyar keservesen.</p>
                <p>Máshol még az országos egzekúció is bankettel van
                    összekötve: itt nem lehet csinálni egy kis jubileumot!</p>
                <p>- Más itt a baj, polgárok!</p>
                <p>- Micsoda? - sereglettek látható bizalommal az ünnepély után sóvárgó lelkek
                    Posztó Sámuel úr körül.</p>
                <p>- Más ütött szeget az én fejembe.</p>
                <p>- Lássuk, halljuk. Hát egy beszéljen.</p>
                <p>Posztó úr elővette régi könyvecskéjét, amelyikben valamikor a mértékek voltak
                    bejegyezve, most meg a hasznos tudnivalók ülnek zabról, borról, szénáról,
                    emberről, és írt, számolt, nyalogatta fakó, vastag szájával fél hüvelykujjnyi
                    plajbászát.</p>
                <p>Írta ott hirtelenében a neveket, válogatta a szereplő férfiakat és okoskodott,
                    törte a fejét a város urai helyett, és tusakodott, hogy de hát kit is kellene
                    hát megjubilálni... a város költségén, hogy a kormány azután észrevenné a
                    polgárságot. Odatúl Szénavárt csak huszonöt esztendős jubileum lesz, itt azért
                    is, ha már valami lesz, hát legyen ötven esztendős jubileum. Alább nem
                    beszélünk.</p>
                <p>Hangosan mondhatta ez utóbbi szavakat, mert többen a lelkesebb polgárok közül
                    rázúgták: nem beszélünk. Nem, nem, ötvenen alul nem beszélünk. Szénavárt, a
                    kevély Szénavárt le kell csépelni.</p>
                <p>S borzasztó az, mikor egy város vasakarattal, egyértelemmel, csépeli, csépeli a
                    gonosz, felfuvalkodott szomszéd várost.</p>
                <p>Ilyenkor hullanak a kémények, repedeznek az új házak falai és vesznek össze a
                    legjobb házasfelek, hogy a papok nem győzik a válóperek bejegyzését.</p>
                <p>Nem tudom már úgy van-é, nem, én azt tapasztaltam és sokszor tapasztaltam, hogy
                    minden közművelet egy becsületes ember akaratától függ. Ha az eszme megkapta
                    emberét, a dolog keresztülvitele csak játék. Polgármestert lemondatni,
                    rendőrfőnököt elkergetni, papot, kántort a határból sebtiben kihordani, csak egy
                    erélyes, buzgó ember kell, és a diadal biztos.</p>
                <p>A jó, becsületes nép akasztófát, szobrot, koszorút, botot, éljent, vesszent
                    mindig készen tart. Az igazi részvét forrása csak az ő őszinte szívében nem apad
                    meg soha. Ez az egyetlen alap, amire mindenkor biztosan támaszkodhatni.
                    Barátaink rendesen elhagynak a sötétségben, testvéreink rászednek az örökösödési
                    dolgokban, de a nép csöndben, viharban, hidegben, melegben veled van, vagy
                    ellened, hanem fáradhatatlanul kísér, s le nem veszi rólad a szemeit, míg a
                    tieidet vagy ki nem verte, vagy magadtól örökre le nem hunytad.</p>
                <p>Posztó Sámuel ebből a népből való volt.</p>
                <p>Most koszorút, egy nagy óriás koszorút - amit tizenkét jó polgár visz a vállán
                    nevetve - akart köttetni, de nem tudta, kinek is a számára.</p>
                <p>Mivel Magyarországon újabban nagyon sok a derék ember, kitűnő hazafi - még kis
                    városon is - nehéz a választás, kire essék a jubileum.</p>
                <p>Posztó úr is a keresgélésben láthatólag elfáradt.</p>
                <p>Csak volnának itt most színészek, de nincsenek!</p>
                <p>Ott megy az ilyen ünnepély a legkönnyebben és legszebben. A színpadon, az egyik
                    karéjban a fekete szalonruhás és fehér nyakkendős urak, élükön egy-egy kis
                    reszkető ember dadogó beszéddel, fityegő gyűrűvel, nagy tálcán táncoló
                    kelyhecskéivel, tárcácskáival; a másik karéj­ban ünneplő hölgyek a Mária Anna és
                    Magdaléna-egyletekből, jól levágott öltönyökben, le­sütött szemekkel, melyek
                    azonban a csinos embert az asztal alatt is rögtön észrevennék - és egy rettentő
                    szalagos babérkoszorúval.</p>
                <p>Az ezerfejű közönség ott áll nyitott szájjal, tapsra kész tenyerekkel, és nemes
                    indulattal a jubilálandó előtt. A háttérben a dalkar, a karmester, ki halkan
                    sipolgatja az Isten áldd meg a magyart vezérhangjait. A zenekar halk, égi
                    nótával a kulisszák között, míg amott egy kis emelvényen a főoldalon, hogy
                    mindenki jól láthassa őket, a jubilálandó neje kölcsönkért díszruhában, kölcsön
                    ékszerekkel és gyermekei fodrozott hajjal, és közvetlen mindjárt a hátuk mögött
                    a hitelezők, a vastag pék, a csizmadia háziúr, Debreczeni Doktor János, a
                    lefoglaló bírói végzéssel, és egyéb számos érdektársaik, kik alig várják, hogy:
                    mennyi jön be...</p>
                <p>Igen, a színpadot a jóisten is főképp a jubileumok színteréül jelölte ki, de ahol
                    nincs színpad, hol legyen ott szép jubileum?</p>
                <p>Posztó Sámuel úr ezt az akadályt is meglatolta.</p>
                <p>Ott van az új leányiskola nagyterme. Az lesz jó.</p>
                <p>Posztó úr már látta is a férfiút, kire a jubilálandó köntös a legjobban illik.
                    Ott az öreg Szabó bácsi, a tanító úr a hetven-nyolcvan közt járó tisztes
                    aggastyán, alázatos, kövér, piros orcájával, sok fáradalmas éveken gyűjtött és
                    ápolt rózsácskáival orrán, homlokán, szemei alatt - mert valamit mégis lehet
                    szerezni e rögös pályán is, ha egy szőlőcskét az Örömdombon idejében
                    megragaszthatott az ember. Látta a derék, jó tanférfiú kurta ujjait, melyekkel
                    nyáron úgy, mint télen át barátságos egyenlőséggel osztogatta az úri- mint
                    polgárfiúknak, köztük neki is, nekem is - a barackokat. És látta azokat a mély
                    megindulástól könnyező becsületes szemeket, melyek annak idején a leghátulsó
                    padban is észrevették, mikor Posztó Samu az üveglyukba a legyeket vadászta, és
                    szerencsés polgári pályájára a szükséges előismereteket mohó szorgalommal
                    gyűjtötte.</p>
                <p>Most itt a kedvező alkalom, hogy mindeneket hálásan és bőven visszafizessen.</p>
                <p>- Meg fog történni - gondolá.</p>
                <p>S a polgárok a napszámosokkal vitték ki az eszmét a mezőre, hogy jubilium,
                    jubilium, Szal­ma­vár nem maradhat; vitték ki a kukoricaföldekre, szőlőkbe,
                    rétekre, vitték az országutakra a prizmák mellé, vitték reménnyel,
                    lelkesedéssel, gyermeki bizalommal, hogy egy országos ünnepély valahára
                    Szalmaváron is lesz - ha isten segít.</p>
                <p> </p>
            </div>
            <div type="chapter">
                <head>A FŐISPÁN ÚR KEZD VALAMIT</head>
                <p>Nyájas kézszorítások és lelkesítő biztatások közt járt-kelt Posztó úr célja felé;
                    mindenüvé jutott egy-egy mosolya, s egy barátságos kérdése, hogy hát hogy
                    vagyunk? Tudja-é, mi újság? Jubileum lesz Szalmavárt, leverjük Szénavárt. Itt
                    lesz az ötödik egyetem. Az az! Annyi lesz a fiatalság, hogy nem lesz elég leánya
                    a városnak - mind férjhez megy. Csak olyan az a jubileum.</p>
                <p>Nevetett, hahotázott, mert olyan az a jubileum, hogy az embernek minden csöpp
                    vére megmozdul.</p>
                <p>Haladt főszékhelye, az úri kaszinó felé.</p>
                <p>- Hangulatot kell teremtenem - mormogá magában a volt nőszabó polgártárs,
                    eltanulva a műkifejezést az uraktól. - Föl kell jutnom a helyzet magaslatára, és
                    hangsúlyoznom kell az eszmét.</p>
                <p>Másképp nem is megy az ilyen kultúrmunka.</p>
                <p>Még hol a jóisten világában járt a dél; még hol volt a tizenegy óra - s a forró
                    júniusi délelőtt, amennyi lelkiismeretes, s a korral haladni akaró polgára és
                    hivatalnoka volt a városnak, megyének, már ahol, mind ott ült a jól
                    lefüggönyözött kaszinóban, egy-egy nagy lepedő újság árnyékában.</p>
                <p>És mit olvasott?</p>
                <p>Nem akarta elárulni egy is, hogy mennyire sérti önérzetét az a szénavári újabb
                    országos ünnepély, de Posztó úr leolvasta mindnyájának a komor orcájáról, hogy a
                    jubileum mardossa a szíveket.</p>
                <p>Hogyne?</p>
                <p>Már a szénavári lapok hátán nagy betűkkel így ordított a hirdetés:</p>
                <p>I g e n f o n t o s , f i g y e l e m r e m é l t ó. Konferenciák tartására
                    kész­ség­gel átengedi a T a n ü g y szerkesztősége szerkesztői irodáját,
                    amikoris Tokány Péter polgári vendég­lős, tisztelt barátunk, az éppen mindjárt
                    tőszomszédságunkban levő, finoman berende­zett tágas vendéglőjében tisztelettel
                    szolgál jó magyar borral és ízletes hideg, úgymint meleg éte­lekkel, a
                    legjutányosabb árakon. Társas vacsorákat, couvert-jét egy frt húsz kraj­cár­jával számítja csak. Bámulatos
                    pontosság.</p>
                <p>Posztó úr bosszankodott, s a Minden áron kormányra című szénavári ellenzéki lap
                    legújabb számát odatolta egy kopaszos bíró úr asztalára.</p>
                <p>- Tessék csak ezen sorokat, itt ni, olvasni, nagyságos uram. Vagy olvassam én?
                    Jó, hát olvasom:</p>
                <p>Szénavár óriási léptekkel halad előre, mert fel tudja fogni a kor intő szózatát.
                    Ilyen a jubileum égető kérdése. Valóban csakis egy sikerült ünnepély, egy
                    jólrendezett országos ünnepély képes most egy várost magasra emelni, képes egy
                    város polgárságára, úgymint értelmiségére is a magas kormány figyelmét terelni.
                    Mi nem vagyunk barátjai a kormánynak, de ebben igen is egyetértünk vele, hogy a
                    sűrű ünnepélyek egyedüli felvirágoztatói a polgárságnak...</p>
                <p>- Mit szól ehhez nagyságod?</p>
                <p>- Mi hivatalnokok tele vagyunk nyomorúsággal.</p>
                <p>- Hogy?</p>
                <p>- Adósságra eszünk.</p>
                <p>- Azzal kinek mi köze?</p>
                <p>- Adósságra ruházkodunk.</p>
                <p>- Ó, nem keresik azt.</p>
                <p>- Fiainkból, a hitvány fizetés mellett, koldusokat nevelünk.</p>
                <p>- De talán egy jó jubileum... nagyságos úr, kedves...</p>
                <p>- Kinek? A miniszternek? Utálom!</p>
                <p>- Nem.</p>
                <p>- A főispánnak? Menjen, lásson dolga után.</p>
                <p>- Nem.</p>
                <p>- A kövér püspöknek? Az amúgy is eleget vigadhat.</p>
                <p>- Polgári jubileumot gondolok.</p>
                <p>- Már maguk is ostobáskodnak? Eddig a polgár nem tudta, mi a szemtelen, lábnyaló
                    dicsőítés, önmagát istenné tevő gyalázatos ámítás, már annak az eszét,
                    becsületes gondolkozásmódját is ki akarják csavarni?</p>
                <p>- Hát a kormány nem vesz bennünket másképp észre...</p>
                <p>- Hagyjon békét Posztó úr! Örüljön, hogy maga alatt nem ég a föld.</p>
                <p>- Posztó úr mit tehetett mást, egy vén, zsörtölődő törvényszéki bíróval nem
                    kezdhetett, akinek öt leánya, s mind otthon; négy fia, s mind, ki itt, ki ott -
                    mesterinas. Az ilyen nem barátja a polgári jubileumoknak.</p>
                <p>Odament egy másik asztalhoz.</p>
                <p>Ott ült a törvényszéki jegyző, egy felette, tarkakockás ruhás, vén agglegény,
                    akiről tudta, hogy él-hal a mulatságokért.</p>
                <p>- Méltóságos báró úr, tetszett olvasni a szénavári lapokat?</p>
                <p>A fonnyadt, összeesett arcú, festett szakállú, erősen kipödört bajuszkájú, és
                    mert nagyot hallott, mindig tátott szájú ember - elmosolyodott. Gondosan ápolt
                    fehér kezét a jobb füléhez tette, és betett, fényes, kéklő fogaival
                    kiáltott.</p>
                <p>- Hogy a mennykőbe, Fejes Eduárd megházasodott? Hát kapott az leányt? Mondja: kit
                    vett? A szerencsétlen.</p>
                <p>- Nem, nem, méltóságos uram, nem tudok arról semmit, hanem, - s odahajolt a báró
                    füléhez - jubileumot akarnak csinálni.</p>
                <p>- Jubileumot? Nekem? Nem kell, még nem vagyok ötven esztendős. Barátom, én még
                    élni akarok. Nix vásár.</p>
                <p>S a szép, finom kezeivel hadonászott Posztó úr orra alatt.</p>
                <p>- Nem úgy méltóságos uram, tessen engem meghallgatni.</p>
                <p>- Tessék, tessék - válaszolt a báró, majdnem a Posztó úr szájába tevén gyér,
                    kopasz, aszott, pomádés fejét. - Mondja hát,
                    mondja. Az újságokat, ha jók, szeretem. Tud valamit - Palló Domokosnéról: most
                    ki a szeretője? Melyik tiszt? Írnok? Mert annak mindegy. A férje nem csinál
                    belőle semmit, semmit. Jól teszi, asszonyt magára kell bízni, mint a
                    madarat.</p>
                <p>- Jubileum lesz.</p>
                <p>- Szénavárt? Tudom, meg is vagyok híva, tagja vagyok a százas bizottságnak.
                    Elnöke dr. Iszom Béla egyetemi tanár, dr. Dudás István iskolaigazgató, Beszélek
                    Domokos, a plébános, s a szeretőjének a férje Pelikán, az örmény ügyvéd. Az
                    nagyszerű ünnepély lesz. Ha akar menni maga is, siessen, mert nem kap
                    szobát.</p>
                <p>- Ez fáj nekünk, méltóságos uram.</p>
                <p>- Hogy nem kap szobát, jól van no, nálam talán lesz egy kis hely.</p>
                <p>- Nem, nem, az fáj, hogy Szalmavárt senki sem veszi észre, hogy rólunk nemcsak a
                    kormány, de még az isten is megfeledkezett. Szégyen ilyen városban élni, megyek
                    a főispánhoz.</p>
                <p>- Ott mit akar?</p>
                <p>- Jubileumot kell, hogy tartson, a város nem lehet el jubileum nélkül. Itt az
                    emberek a kereset miatt éhen halnak. Mirólunk senki sem gondolkozik. Ez tovább
                    nem mehet. A szénavári lapok mind tele vannak a városuk magasztalásával, még a
                    minisztereket is várják.</p>
                <p>- Barátom el is mennek.</p>
                <p>- Ide bezzeg nem hívja őket senki. Megyek a főispánhoz, mi is tartsunk
                    jubileumot. Van nekünk emberünk elég. Ha Szénavárt lesz huszonöt éves - itt
                    azért is ötven esztendőst csiná­­lunk. Megjubiláljuk, méltóságos úr...</p>
                <p>- Engem? Engem nem. Én még élni akarok. Nem hagyom magamat eltemetni. Ohó, én még
                    élni akarok. Hanem várjon, mi az ördögöt tudnának rajtam jubilálni? Lássuk. A
                    kormány észrevenné, adna egy kis ordót, valahára lennék már rendes bíró, s ha
                    akkor penzionálna a süket bal fülemmel - mert
                    előbb-utóbb ide megy ki a dolog - csinosabb nyugdijacskára tarthatnék számot.
                    Jól van, Posztó úr, üljön ide egészen mellém, s beszéljünk bizalmasan. Magának
                    sem ártana, ha észrevenné a kormány. Maga gazdag ember, de nincs címe, értem;
                    magának van egy ügyes, szép leánykája, de nem akarja közönséges tökfilkónak adni
                    - helyes; magából sok minden kikerülne egy kis magasabb fölkarolás mellett.
                    Nagyon okosan gondol­kozik. Tehát azt gondolná, hogy engem meg lehetne
                    jubilálni? A mennykőt! Én már tíz esz­ten­dős jegyző vagyok - lehet, lehet;
                    huszonöt éves kaszinói tag - lehet, lehet; harminc eszten­­deje vagyok a
                    szénavári vigalmi bizottság tagja - lehet, lehet. Mondja, aztán hogy gondolná
                    édes Posztó, hogy indítaná meg azt a komédiát. Én hálás leszek, a kormány
                    figyelmét magára fogom irányozni, egy szép rendet - azt bizonyosan tudunk
                    szerezni magának. Az államtitkár jó barátom, együtt honvédeskedtünk. Hogy
                    kezdenék, hogy kezdenék? Albumot a hivatalnok társaim, a kaszinótagtársaim, a
                    vigalmi bizottság két-háromszáz tagjának arcképével, csinos beszéd mellett,
                    természetesen bankettel, természetesen a borokat, szivart, kávét, zenét én
                    hozatnám. Valahonnan szereznénk egy kis pénzmagot. A kormány észrevenne.
                    Halljuk, halljuk, hogy vélekedik Posztó barátom. Lássa nagyszerű az, hogy a
                    maguk esze minden ilyen furfangot kigondol. Szokott szivarozni? Gyújtson egy jó
                    szivarra. Huszonöt krajcár. Posztó úr eltette a szivart, és mosolyogva veregette
                    a báró úr vállát.</p>
                <p>- Nem úgy, méltóságos báró úr, édes, mi holmi tíz esztendős jubileumokkal nem
                    kezdhetünk, mi le akarjuk verni Szénavárt, ott egy részeges, eladósodott
                    színészt jubilálnak, de huszonöt esztendővel. Mi ötven esztendővel keresünk
                    valakit, ötven esztendővel.</p>
                <p>- No, annyi nem vagyok. Pedig lássa, Samu, most tíz esztendős jubileumok vannak
                    divatban. Igen, ez a sikk. Miniszter, főispán, felsőházi elnök, kúriai elnök -
                    hogy gondolja, hogy ötven esztendős jubileumokat tarthatnának? Ki ér most ötven
                    éves szolgálatot?</p>
                <p>- Kapunk olyat is, báró úr. Van. Megyek a főispán úrhoz. Jó szerencsét.</p>
                <p>- Jó szerencsét.</p>
                <p>S a báró látva, hogy az ő megjubiláltatásából nem lesz semmi, visszatemetkezett a
                    nagy lepedő újságokba, s hagyta, hogy a bolond szabó fusson.</p>
                <p>Posztó Sámuel mindig a gyors tettek embere volt, nem hagyta, hogy valami
                    gondolata meg­avasodjék, tudta, hogy addig lehet valamit kivinni, míg az egy
                    kicsit félig titok.</p>
                <p>Sietett a főispánhoz. Fent, fent, egészen fent, egészen fent akarta kezdeni.</p>
                <p>- Itthon van a méltóságos főispán úr? - szólítá meg a legbehízelgőbb mosollyal a
                    peckes maga­­tartású, piros, szederjes, fekete képű szakácsot, ki éppen most
                    végezte el - úri mód, tizenegy és tizenkét óra között igazi-jó -
                    villásreggelijét, s ki egy kis pohár, finom rizling óbort még mindig szedeget a
                    nyelve hegyére - befejezésül.</p>
                <p>- Itthon, itthon, de mindjárt megy az egyórai vonattal.</p>
                <p>- Hova, ha szabad tudnom, édes Dénes úr?</p>
                <p>- Jubilálni.</p>
                <p>- És hová menne?</p>
                <p>- Szénavárra.</p>
                <p>- Ehol, ez fáj nekünk polgároknak, lelkem jó Dénes úr, hogy drága nagy uraink
                    mind máshol jubilálgatnak, és rólunk megfeledkeznek, mint a sárba esett
                    kenyérszeletről. De majd, ha isten velünk lesz... Micsoda bor az, amit iszik
                    Dénes úr?</p>
                <p>- Rizling bor. A gróf rosszat nem iszik.</p>
                <p>- Hátha hozzá én egy nagyon finom szivarral megkínálnám, édes, édes jó Dénes
                    úr.</p>
                <p>S kivette Posztó úr a huszonöt krajcáros szivart, s átnyújtotta a szakácsnak.</p>
                <p>- Hm, ez fáin.</p>
                <p>- Tartsunk együtt Dénes úr, emeljük föl ezt a szegény várost. Munkálkodjunk
                    abban, hogy a kormány egyszer már minket is észrevegyen. Jubileumot akar a
                    polgárság.</p>
                <p>- Itt?</p>
                <p>- Itt lelkem.</p>
                <p>- A főispán őméltóságának?</p>
                <p>- Az később jön, csak egyszer ki kell mondanunk, hogy lesz jubileum Szalmavárott.
                    Be lehet-e menni őméltóságához?</p>
                <p>- Be, csakhogy nem jó olyankor háborgatni, mikor eszik, mert ilyenkor a gróf
                    minden porcikájával dolgozik. A néhai öreg gróf is mindig így evett. Én is így
                    eszem. Az étel is szereti, ha lélekkel veszik.</p>
                <p>- Ugyan?</p>
                <p>- Úgy. Szépen enni az nem olyan könnyű.</p>
                <p>- Sohase tudtam.</p>
                <p>- De, aki szépen tudja, az csupa gyönyörűség.</p>
                <p>- No?</p>
                <p>- Úgy. Nagy urak ezt is, mint a járást, meg a muzsikát csak úgy tanulják.</p>
                <p>- Meg a táncot...</p>
                <p>- Meg a táncot.</p>
                <p>Posztó úr észre akarta vétetni, hogy ő táncmester is volt valamikor.</p>
                <p>- Nincs is valami szebb, mint mikor ötven-hatvan úr eszik.</p>
                <p>- Nagyszerű lehet.</p>
                <p>- Előttük tükör, hátuk megett tükör, egyszerre mintha két-háromszáz ember
                        taktomos mun­kája látszanék. Hm, bizony.</p>
                <p>- Fognak látni olyat Dénes úr.</p>
                <p>A legjobb reményekkel ment be Posztó úr a főispánhoz.</p>
                <p>Őméltósága már szerencsére éppen a fehércsont fogpiszkálónál tartott, és lábait
                    az asztalra rakta, talán hogy azok is egyenek.</p>
                <p>- Lelkem méltóságos főispán uram, énnekem egy igen alázatos kérésem volna -
                    indult meg hajlongva Posztó úr.</p>
                <p>- Nos? - Nézett a főispán fehér fogpiszkálójával.</p>
                <p>- Mi nagyon szerencsétlen emberek vagyunk.</p>
                <p>- Bizony, ez itt hitvány kis fészek.</p>
                <p>- Nem tudunk élni.</p>
                <p>- Maga se? Hisz szerét-számát se tudja, Posztó úr, a vagyonának.</p>
                <p>- Ah, édes teremtőm, csak én tudom, mi fáj a szegény polgárnak!</p>
                <p>- Mi?</p>
                <p>- Látom, a szénavári újságok ott vannak a méltóságos gróf úr asztalán.</p>
                <p>- Azokban semmi nincs.</p>
                <p>- Halál, méltóságos gróf úr.</p>
                <p>- Ki halt meg?</p>
                <p>- A mi városunk hal meg, ha nem segítünk rajta.</p>
                <p>- Úgy kell, mért választanak mindig baloldali követet. Mit Ősz Ádámoskodnak
                    örökké? Ha egy becsületes, tisztességes, jó magyart választanának, de egy
                    jöttment Bach-huszárt. Úgy kell maguknak. Üljön le. Mit csinálnak a kaszinóban?
                    Mennyit vesztett az ezredes?</p>
                <p>- Az mind nem sok, de minket Szalmavárt megesz a szégyen.</p>
                <p>- Biz itt sok a gazember.</p>
                <p>- Nem úgy, méltóságos főispán úr, hanem hogy nem tudunk egy kis jó jubileumhoz
                    jutni, mikor az egész világ jubilál, jubilál. Az egész ország talpon áll, csak
                    mi ülünk. Szégyen az a mi városunkra, hogy itt még sohasem volt tudtommal
                    jubileum.</p>
                <p>- Hát mit akar azzal a jubileummal?</p>
                <p>A főispán úr még egy kicsit evett is, ivott is, nevetett is. Nevette ezt a bolond
                    Posztó Sámuelt.</p>
                <p>- Ó, lelkem, jó méltóságos uram, a város becsületét nem hagyhatjuk.</p>
                <p>- Válasszanak a részeges rendőrkapitányuk helyett egy józan embert.</p>
                <p>- Azt is megtesszük, de most...</p>
                <p>- Válasszanak kormánypárti követet.</p>
                <p>- Azt is megtesszük, de most...</p>
                <p>- Küldjenek deputációt, dísz-deputációt a
                    miniszter névestéje alkalmából.</p>
                <p>- Azt is megtesszük, de most egy kis jó jubileumot szeretnénk. El van
                    kedvetlenedve a polgárság, hogy Szénavárt folyvást muzsikálnak, táncolnak,
                    banketteznek, most mindjárt jubilálnak, ott lesz a kormány, mert bizonyosan ott
                    lesz, mintha már látnám, s viszi a sok kitüntetést, és mi itt ülünk árván. Meg
                    kellene előznünk a szénavári jubileumot, azt beszéli a páterek igazgatója is,
                    Kopár László úr, aki sokat lát és sokat tud, hogy kellene egy kis jubileumot
                    tartani - itt helyt.</p>
                <p>- És kinek.</p>
                <p>A főispán, mivel sejtett valamit, a lábait leszedte az asztalról, s egy finom
                    huszonötkrajcáros szivarral megkínálta Posztó urat.</p>
                <p>- Méltóságos gróf-főispán úr, egy szép jubileum sokat tehetne a városunk
                    fölemelésében. Hát minek állítottuk fel akkor a tűzoltó testületet; szereztünk
                    nagy költséggel instrumentumokat a bandának;
                    állítottunk dalárdát, kettőt is; csináltunk színházi bizottságot; rendeztük
                    újból a vigalmi bizottságokat, ha úgy teszünk, mint a fösvény a luszterrel, hogy sohase gyújtjuk meg a gyertyákat. A
                    tömérdek adót is szívesebben fizetné a polgárság, ha egy ügyes jubileumon jól
                    kitáncolhatná magát. Egy országos jubileum által - kérem alássan, észrevenne
                    bennünket a kormány...</p>
                <p>A fiatal, majdnem szakálltalan, bajusztalan, de azért egészen kopasz, sötét,
                    cigány-fekete arcú, jól táplált főispán fanyar mosollyal ivott még egy pohárka
                    órizlingbort, s szinte azon volt, hogy ezt a bolond szabót is megkínálja, akivel
                    lehetne valamit kezdeni. Hanem mégis, arisztokratikus érzelmei megóvták, s
                    inkább vágott még egy szelet sültet, s úgy a tányéron át nézegette Posztó urat a
                    jubileumával.</p>
                <p>- Kinek lenne az a... s itt Szalmavárt?</p>
                <p>(Kinek? Hát a főispánnak. Kinek szokott egy becsületes város, egy jóravaló megye
                    dísz­ünnepélyeket adni és kinek köteles?)</p>
                <p>S elgondolta a főispán úr, hogy ő már szinte két esztendeje itt ül a megye
                    nyakán, és még sem az arcképét le nem festették a megyeháza számára, sem egy
                    utcácskát bár el nem neveztek a nevéről Szalmavárt, holott csinosan hangzanék
                    Gróf Péli Pál utca, sem még egyetlen dísz­elnökséggel ki nem tüntették.
                    Elgondolta, hogy a főispánság sem ér annyit, mint első tekintetre hinné az
                    ember, mert manap már fakereskedőkből is lesznek főrendiházi tagok. Talán jobb
                    volna a minisztériumoknál - mégis a főváros, s egy miniszter - tudja az isten,
                    mintha mégis többet érne. Legyen hát az a jubileum, csináljon parádét a nép, s
                    forduljon közelebb Szalmavárhoz a kormány s ország figyelme.</p>
                <p>- Hogy lenne, mint lenne, mit akarna, Posztó barátom, a nép? Én, tudja a népet
                    szeretem, imádom, örömest teszek érte, amit lehet.</p>
                <p>- Ó, méltóságos gróf úr, - nevetett magában Posztó úr, hogy ni a főispán úr, hogy
                    ráment a lépre - mi mindent eligazítanánk. A főispán úr hívna össze egyszer
                    ankétot, a város legjobb polgáraiból - (s már készen volt Posztó úr a névsorral,
                    s vigyorgó arccal vonta ki belső zsebéből a könyvecskét) - a többi magától menne
                    pompásan. Én jótállok, hogy levernék Szénavárt, Szénavárt is a főispán áldoz,
                    tesz, ebédeztet, vacsoráztat, de bezzeg észre is veszi a kormány. Szénavárt
                    színház, itt még bódé sincs; ott méntelep, bika telep, itt egy kis óvodát nem
                    tudunk fönntartani. Ott azt mondják egyetem lesz, főhonvéd-stáció, országos kaszárnya, itt mi van? Semmi. De ott
                    egyik ünnepély a másikat éri, bankettre bankett, most meg micsoda jubileum.
                    Olvastam a lapokból, hogy már hatvan küldöttség jelentette be részvételét, még
                    háromszázat várnak. Kisül a szalmavári polgár szeme, hogy itt...</p>
                <p>- Jó, jó, hát hiszen kezdünk valamit Posztó barátom.</p>
                <p>- Fáj az a mi városunknak, hogy itt még sohasem volt jubileum.</p>
                <p>- Jó, jó, hát hiszen kezdünk valamit.</p>
                <p>- A piacon, - ütötte a vasat Posztó úr - a templom előtt, a kaszinóban, a
                    kávéházakban, kocsmákban mind csak azt hajtja a nép: nincs jubileum, nincs
                    jubileum! Csak ilyen a világ itt.</p>
                <p>- Jó, jó, ezennel megbízom Posztó urat, tegye magát érintkezésbe a jobb érzelmű
                    polgárokkal.</p>
                <p>Egyszerre a helyzet magaslatán érezte magát Posztó úr.</p>
                <p>Nem is szállt volna onnan le a széles, világért. Ő lesz eszerint a vezető,
                    intéző, s őt fogja eszerint legelsőbben is észrevenni a kormány.</p>
                <p>Egy pillanatra odatekintett a bal mellére, s látta ott a rendjelet, aranyos
                    zsinóron, mint a postamesterén, a katona tisztekén. Majd elszédült örömében.</p>
                <p>Annyit beszélt, hogy a főispán négyszer-ötször is odakiáltott:</p>
                <p>- Jó, jó, hát hiszen mondtam már, hogy kezdünk valamit.</p>
                <p> </p>
            </div>
            <div type="chapter">
                <head>EGY FÖLÖTTE ALKALMAS JELÖLT</head>
                <p>Az ember azt hinné, hogy ilyen bolondságra nem vállalkozik senki. Nem áll.</p>
                <p>Alig telt el két-három nap, már a helyi, egymással szakadatlanul veszekedő,
                    piszkolódó kormánypárti és ellenzéki lapocska, a Duna-Tisza és a Tisza-Duna
                    vastag, mázolt ciceró betűkkel hozta a
                    felvillanyozó hírt, hogy:</p>
                <p>Városunk fáradhatlan erélyű és legnépszerűbb embere, gróf Péli Pál főispánunk, a
                    szeretve tisztelt főúr, áthatva a kor magas eszméitől, köztünk lakó agg
                    írótársunk Héring Farkas tiszteletére aranytollal és egyéb, most még el nem
                    árulható kitüntetésekkel jubileumot szándékozik rendezni. Héring úr mindig a
                    függetlenség apostola, rendít­hetlen bajnoka volt, a duna-tisza megyei ellenzék
                    tántoríthatlan híve. Szép, annyival inkább szép ez a derék főispántól, mivel a
                        copftól legjobb erőink nem tudnak mozogni. Ő
                    tehát példát ad a pártatlanságra. Így, így, levesszük őméltósága előtt
                    kalapunkat. Oly tény ez, oly manifesztációjaó a
                    szabad érzelmeknek, hogy ezt aranybetűkkel kell meg­örökítenünk. Lapunk az
                    örvendetes mozgalomnak minden fázisáról kimerítő, gyors közleményeket
                    hozand.</p>
                <p>(A Duna-Tisza sokszor tizennégy nap alatt egyszer jelent meg, néha a helyzethez
                    mérve, egy hónapig is elmaradt.)</p>
                <p>Megszólalt, de minő más hangon, a kormánypárti Tisza-Duna is.</p>
                <p>Örvendünk, hogy az utcasárral író Duna-Tisza tisztába öltözött, és megtisztogatva
                    mocskos körmeit, az oly sokszor gyalázott, méltatlanul vérig keserített nagy
                    férfiút, megyénk büszkeségét, a főispánok lovagias, áldozatkész mintaképét, gróf
                    Péli Pál őméltóságát - kinek magas személyétől hisszük az excellenciás cím nincs
                    már messze - a tisztelet ünnepélyes hangján említi. Egyszer valahára. Azonban ki
                    kell jelentenünk, hogy: Timeo Danaos et dona ferentes ne higgy magyarom a szélkakasoknak.</p>
                <p>Igenis fog a város, fog a megye jubileumot tartani, ülni, de a kitüntetendő
                    személy nem a paszkvill-gyártó, bérenc tollú
                    Héring Farkas lesz, kinek egy okos sora nincs, nem is volt, és kit vacsorával az
                    asztal lábához lehetett kötni mindig, hanem - de ez most még nem a nyilvánosság
                    tárgya. Ülni fog Szalmavár jubileumot, hozzá méltót, nagyszerűt. Ennek
                    érde­mé­ben az első konferencia e hó 7-én lesz az I m p e r a t o r nagyvendéglő
                    dísztermé­ben, a város és megye intelligenciájának, és érdemes polgárságának
                    remél­hetőleg, fényes részvéte­lével. Amikoris, mint Szénavárt, itt is száztagú
                    bizottság fog megalakíttatni. Úgy hallottuk fülheggyel, hogy a tűzoltó banda is
                    szerepelni fog. A nagy költségen vásárolt óriási dob ez ünnepélyen fog
                    megszólalni nyilvánosan. E lélek­eme­lőnek ígérkező ünnepélyről sürgönyökben
                    fogjuk értesíteni a nagyérdemű közönséget. Szabad legyen itt hátralékosainkat
                    figyelmeztetni, hogy az előfizetéseket valahára egyen­lítsék már ki, mert nem
                    tehetjük, hogy gyermekeink szájából az utolsó falatot is kivegyük. Úgy tele
                    vagyunk már adósággal, hogy magán­­vagyonunk, polgári iskolai tanári fizetésűnk
                    annak fedezésére már teljességgel elégtelen...</p>
                <p>Ily szép cikkek, lángoló sorok közlése után az emberek bánata hirtelen eloszlott.
                    A keserű, gúnyos mosolyokat vidám, derült arcok váltották fel, s mindenki csak
                    azzal volt elfoglalva: jubileum, jubileum!</p>
                <p>Fejes Eduárd, a város huszonhatlapos levelezője - bár többször kijelentette, hogy
                    holmi éretlen sértések miatt végképp visszavonul a közügyektől, és minden erejét
                    kövérsége le­lohasztására fordítandja - most még egyszer kilépett
                    elvonultságából, s kijelentette az intéző körök előtt, hogy föláldozza magát a
                    jubileum javára.</p>
                <p>(Akkor, ha őt is észrevenné a kormány, elmegy ebből a hitvány, emberszóló
                    városból örökre.)</p>
                <p>A biztos nyereségekhez, diadalokhoz szokott emberek majdnem oly őszinték,
                    közlékenyek sokszor és tapintatlanok, mint a becsületes bambák. Holott tudni
                    lehet, miképp a legcse­kélyebb dolgot is rettentő titokban kell tartanunk, ha
                    azt akarjuk, hogy sikerüljön.</p>
                <p>Posztó Sámuel úrnak először is haza kellett volna menni, otthon magát jól
                    kigondolkozni a teendők felől, azután lesétálni Kopár László jószágigazgató
                    úrhoz, kitől az eszme származott, vele meghányni-vetni az eszközlendő lépéseket,
                    s úgy indulni nagy óvatossággal tovább.</p>
                <p>De oly mélyen áthatotta derék polgári szívét az a vágy, hogy a kormány őt
                    észrevegye, csak egyszer észrevegye, hogy végzetes elbizakodottsággal az
                    események minden szálát, mint egy új cérnagombolyagot - örömtől reszkető markába
                    szorította.</p>
                <p>Ha igaz, pedig nem lehetetlen, hogy az eszmének szárnyai vannak, akkor e suhogó
                    szárnya­kon most szélsebességgel rohant Posztó úr a leányiskola felé. Az
                    tette-é, hogy a hosszú fehér épület új volt, szép volt, tágas tantermekkel és
                    egy pompás épület mindig hat a művelt kedély­re, vagy az tette, hogy a
                    becsületes aggastyán megjubiláltatása által leginkább ide remélte vonzani a
                    magas kormány kegyelmes figyelmét: elég az, hogy egyenesen a leányiskola
                    udvarába lépett.</p>
                <p>Tele volt a tágas udvar virággal, újfajta tearózsákkal, rezedával, verbénákkal,
                    fuksziákkal, perargoniákkal és sötétkék, nagyvirágú vaníliákkal. Fent a
                    domboldalt gyönyörű szőlő fedte, melynek dús, zöld leveléről ragyogott a júniusi
                    nap. Ének hallatszott ki az iskolából, egyenletes, édes tiszta ének, mely
                    nemcsak az öreg tanító szívét, de a leánykákét is emelhette talán. Sietve,
                    minden kérdezősködés nélkül lépett Posztó úr, úgyis mint presbiter, úgyis mint
                    iskolaszéki tag - a leánygyermekek közé.</p>
                <p>Nem tudok képzelni vigasztalóbb, kedvesebb jelenetet, mint hatvan-hetven
                    leánykának ártatlan, élénk, vidám üdvözlő mosolyát. Üde piros arcok, tündöklő
                    kék szemek, fekete szemek, az öröm fényében, vékony, festetlen szivárvány
                    szemöldek, domború, tiszta, redőtlen homlokok; fehér, apró fogak, telt, csattanó
                    cseresznye-ajkak, sűrű, gesztenye haj, mellette amott a holló acélkék. Fejlődő
                    angyalai a szülői szívnek, a hét-nyolc évestől fel a tizenkét-tizennégy
                    évesekig...</p>
                <p>Egyszerre, mint egy tenyér-csattanására - pedig ím anélkül - az egész
                    leánygyülekezet föláll, a kisebbik is, a nagyobbik is, kiket egymástól most egy
                    nyitott, széles ajtó választ.</p>
                <p>Egy fiatal tanító áll a kicsinyek előtt, s az öreg Szabó bácsi a nagyobbak
                    élén.</p>
                <p>- Isten hozta a presbiter urat! - zúg énekhangon a leánysereg.</p>
                <p>- Isten megáldjon kedveskéim! - hajlik meg önkénytelenül is a kedves, szép
                    gyülekezet előtt Posztó Sámuel úr. - Énekeljetek, csak folytassátok.</p>
                <p>- Már éppen bocsátani akartuk őket haza - nyújtja tiszteletteljesen kezét az
                    aggastyán Posztó úrnak.</p>
                <p>- De azért egyet mégcsak énekeljenek.</p>
                <p>- No hát - int az öreg tanító, lábujjhegyre állva.</p>
                <p>Isten áldd meg a magyart...</p>
                <p>A lányok már kezdeni akarták.</p>
                <p>- No, hát mi ez? - szökött előrébb a fiatal tanító, ki már az új rendszer szerint
                    volt nevelve.</p>
                <p>- Himnusz, Kölcsey Ferenctől - válaszolt a kérdésre tíz-húsz nagyobb leány.</p>
                <p>- Helyes. Himnusz, Kölcsey Ferenctől. No, most mehetünk.</p>
                <p>S egy kézlegyintés után - mely a fiataltól származott - megharsan a felséges
                    himnusz.</p>
                <p>Isten, áldd meg a magyart</p>
                <p> Jó kedvvel, bőséggel,</p>
                <p> Nyújts feléje védő kart,</p>
                <p> Ha küzd ellenséggel;</p>
                <p> Balsors akit régen tép,</p>
                <p> Hozz reá víg esztendőt,</p>
                <p> Megbűnhődte már e nép</p>
                <p> A múltat s jövendőt.</p>
                <p>Az öreg Szabó bácsi integetett nagy ősz fejével - bizonyosan, hogy, úgy van:
                    megbűnhődte már e nép a múltat s jövendőt - más oldalról az ifjú rázta a fejét,
                    szítta a fogát, hogy nem jól van.</p>
                <p>- Patak Mari te megint elrontottad.</p>
                <p>- Jól van, jól van kedveseim, - bíztatta a megszomorodott sereget Posztó úr -
                    nagyon köszönöm.</p>
                <p>- De nem jól van, bocsánatot kérek tekintetes presbiter úr, ha méltóztatnék
                    megengedni még egy strófát vennénk.</p>
                <p>Ilyen tiszteletteljes kérés után, mely presbiter ne lágyult volna meg?</p>
                <p>Mozgatta a fejét Posztó úr, s az ifjú tanító egy kis sípot megfújt, a szemeivel,
                    kezeivel fenyegetőzött, s aztán egy dobbanásra odavetette:</p>
                <p>- Fülöp Erzsike: “Haj de bűneink miatt...”</p>
                <p>Haj, de bűneink miatt</p>
                <p> Gyúlt harag kebledben,</p>
                <p> S elsújtád villámidat</p>
                <p> Dörgő fellegedben:</p>
                <p> Most rabló mongol nyilát</p>
                <p> Zúgattad felettünk,</p>
                <p> Majd töröktől rabigát</p>
                <p> Vállainkra, vettünk.</p>
                <p>Nem hagyta az ifjú ember, kiáltotta:</p>
                <p>- Tovább, tovább! Még egy strófát.</p>
                <p>Most már úgy zúgott az iskola, úgy áradt a lelkes nemzeti ének, hogy az öreg
                    tanító úr is, de sőt Posztó Sámuel úr is beledolgozott. Ő ugyan a himnusz
                    szövege nélkül, mert azt hiába mégis, nem tudta - de annál teltebb, hangosabb
                    torokkal.</p>
                <p>Hányszor zengett ajkain</p>
                <p> Ozman vad népének</p>
                <p> Vert hadunk csonthalmain</p>
                <p> Győzedelmi ének!</p>
                <p> Hányszor támadt tenfiad</p>
                <p> Szép hazám, kebledre,</p>
                <p> S lettél magzatod miatt</p>
                <p> Magzatod hamvvedre!</p>
                <p>- Az, az - integetett kipirult, bús arccal az ifjú tanító a lányok felé. - Sok
                    sok gyász érte a magyar hazát.</p>
                <p>Sok köszöngetés, kézcsókolás, rendezgetés után eltávozott a kedves, szép sereg, s
                    az ifjú tanító úr is eltűnt egy diadalmas óra szép emlékével.</p>
                <p>Hátha az egyház figyelme... ó, jó volna! Kétszáz forintból gyengén lehet élni -
                    vitte keblében az ifjú ember az örömet is, a bánatot is.</p>
                <p>- Kedves jó tanító úr, - kezdé midőn magukra maradtak, Posztó úr - néhány
                    bizodalmas szavaim volnának.</p>
                <p>- Egyházi ügyben presbiter úr? - dobogott az öreg ember szíve aggodalommal, mert
                    ebben a négy teremben már három papi kegyetlen invesztigáció folyt.</p>
                <p>- Nem, Szabó úr.</p>
                <p>- Valamely rossz gyermek. A zsidó ablakát, tudom, beütötték, hogy ne kerüljön az
                    iskolaszék elé - a magaméból kifizetem.</p>
                <p>- Nem, nem édes jó tanító úr.</p>
                <p>- Akkor el nem tudom képzelni - vakarta izzadó tokáját az öreg tanférfiú.</p>
                <p>- Egy kis örömet akarnék szerezni a jó tanító úrnak. Tudja, mindig jó volt Posztó
                    Samuhoz, most ütött a fizetés ideje. Szeretnék beköszörülni valamit. Hány
                    esztendeje is, hogy tanító nálunk?</p>
                <p>- Ó, kedves presbiter úr, még bírom, nagyon bírom - szólt ijedten az aggastyán,
                    mert a gazdag Posztó Sámuelnek sehogy se volt jó híre. - Igaz, hogy a múlt télen
                    dagadtak voltak a lábaim. Már bort sem iszom azóta. Ha nem szabad, hát nem
                    szabad. Most, jó órában legyen mondva, igazán még a fejem se fáj.</p>
                <p>Annak a gondolatára is elrémült, hogy nyugdíjazni is találják. Így is alig
                    vergődhetnek a csekély fizetésből, akkor meg szörnyű lenne az állapot. Öt-hat
                    gyerekkel, egy csomó leánnyal - mehetnének koldulni.</p>
                <p>- Ejnye, ezek a rossz gyerekek idetették a vizes csebret - s mintha az isten
                    rendelte volna így a segítségére, hirtelen fölkapta Szabó bácsi a nagy tele
                    dézsát, s odábbemelte. - Ó bírom, bírom még, - szuszogott az aggastyán a nagy
                    emelés miatt - jócskán megvan még az erőm, presbiter úr.</p>
                <p>- Tartsa is az isten, de valamit akarok. Úgy tudom, betöltötte tanító úr az ötven
                    esztendőt, még többet is egy párral.</p>
                <p>- Ó, ne keressük azt kedves presbiter úr, még jó, ha nem tudják. Úgyis sok az
                    irigy. Dugnának már a sírba. Új kellene.</p>
                <p>- Dehogy dugnák, jubileumot ülünk.</p>
                <p>- No, akkor meg is kapom az utat fel is, alá is!</p>
                <p>- Nem, nem. Észre kell venni bennünket a kormánynak. Tudja, akit a kormány
                    észrevesz - majd meglássa, milyen jubileumot csinálok én. Éppen most jövök a
                    főispántól, ki van mondva, hogy jubileum lesz, az bizonyos, csak éppen az
                    emberben nem vagyunk még megállapodva.</p>
                <p>- Nagy úrnak való az.</p>
                <p>- Dehogy.</p>
                <p>- Ott az esperes úr, olyannak való. Van bora bőven.</p>
                <p>- Dehogy! Farkasháton is micsoda nagy jubileumot csináltak egy mesternek, a
                    kormány még rendjelet is küldött. De többen is kaptak. Le akarjuk verni
                    Szénavárt, ahol egy színészt fognak jubilálni, tudja azt a korcs Petró színészt,
                    aki nálunk fülig beadósodott, s aki három részben tudott elszökni, előbb a
                    felesége, aztán a gyerekei, aztán maga. Nekem is egy zsák krump­limmal adós. S
                    aztán most apostol, úgy írják a szénavári újságok. Ilyen az apostol? Egy zsák
                    krumplimmal...</p>
                <p>Nevetett Posztó úr, s rossz néven vette, hogy Szabó bácsi is nem nevet.</p>
                <p>- Egy szegény tanító hogy nevetne, mikor mindig készen van a csapásra.</p>
                <p>- Lelkem Szabó bácsi úgy lesz, hogy itt nagy ünnepély lesz, országos ünnepély.
                    Itt kell lenni a dalárdáknak, tűzoltó egyleteknek, tanító egyleteknek. Keveset
                    mondok: ötven-hatvan egylet. A költséget az egyház hordozza közösen a várossal;
                    lehívjuk a minisztériumot, meghívjuk az egész megyét, nagy-nagy bankettet
                    csinálunk. Ott fog ülni Szabó bácsi a főhelyen a főispán mellett; a mellén
                    aranykereszt. Úgy, úgy, én mondom, Posztó Sámuel. Ennek meg kell lenni, az
                    egyház sem fukarkodhatik. Készülni kell egy kis jó ruhácskát, mert tisztességes
                    feketébe öltöztetjük. Lássa a világ, hogy haladunk a korral, s lássa Szénavár,
                    hogy mit tud Szalmavár, ha egyetért. Most csak ennyit mondtam Szabó bácsi,
                    gondolkozzék, egy-két szép beszé­decs­kére készülgessen, de az asszonyoknak a
                    szájuk azonban el ne járjon. No, igaz, még mondanom kell valamit. Gábor itthon
                    van?</p>
                <p>- Itthon van.</p>
                <p>- Buriczkynál?</p>
                <p>- Buriczky úr fűszerkereskedésében.</p>
                <p>- Küldje hozzám. Adok én neki alkalmazást az ügynökségben. Vezetheti a könyveket,
                    viheti a levelezéseket, beoktatom a fölvételekbe, biztosítási furfangokba, s ha
                    van esze, itt boldo­gul­hat. Persze, bizony három-négy hónapig fizetés nélkül
                    dolgozik, de ha betanítottam, örökös kenyere van. Hol terem most az örökös
                    kenyér? Csak nálunk. Fehér Károlyt elcsaptam. Szem­telen kezdett lenni. Ki vele.
                    Még azt hitte talán a semmiházija, hogy a leányomat neki nevelem.</p>
                <p>- Pedig úgy beszélték a leányaim, hogy Klárika eljegyzése már meg is történt.</p>
                <p>- Kivel?</p>
                <p>S Posztó úr nagy, vastag szája egészen kifordult.</p>
                <p>- Fehér úrral. Azzal ám, Fehér úrral.</p>
                <p>- Rögtön kitakarítom a házamból. A gazember! No né! Jól jársz.</p>
                <p>El is feledkezett Posztó úr mindenről, kapta a botját, és sietett hazafelé, hogy
                    azt, aki eddig szorgalmatosan vezette az irodáját, kitakarítsa a házából.</p>
                <p>Az olyanokat okos, előrelátó ember idejében kitakarítja a házából, és Posztó
                    Sámuel úr három-négy évig megtűrte.</p>
                <p>Megtűrte, hogy hosszasan, ingyen dolgozzék, sokat, jól, s becsületesen. Megtűrte,
                    hogy csekély díjért az egész üzletet vigye, példásan. De hova is tehette az
                    eszét - fútt, zihált borzasztó haraggal Posztó úr. Ilyen ám a jólelkű ember, aki
                    mindenkiben bízik.</p>
                <p>Még eljegyzés. Majd eljegyezlek én! - szorított keményet a presbiter úr görcsös,
                    vadkörtefa botján.</p>
                <p>Mily óriási szégyen, és szerencsétlenség is lett volna most, mikor itt lesz a
                    nagy jubileum, vele a tenger úri népség; elnökök, küldöttségi fő-főtag,
                    (közöttük látta már a miniszteri küldötteket is, és éppen a saját házánál),
                    mikor a kormány azok között, akiket okvetlen észrevesz, őt is, a jubileum
                    főrendezőjét is észreveszi, és egy díszes renddel kitünteti, nagysá­gossá teszi,
                    mint a postamestert, aki pedig micsoda koldus őhozzá képest. Csupa szerencse,
                    hogy egészen tökké nem vált a feje. Rögtön elpusztítja azt a veszedelmet.</p>
                <p>A tanító családja a hosszas, heves beszélgetésből a legrosszabbat várta, s
                    ugyanazért nem akart szemeinek hinni, mikor az aggastyán piros arcán a
                    legörvendetesebb jókedv ragyogott.</p>
                <p>Mi ez? Hiszen veszekedtek. Posztó úr mindig veszekedni szokott a belső
                    emberekkel.</p>
                <p>A sovány, hosszú tanítóné, ki húsz esztendő óta, némelyek szerint huszonöt év
                    óta, mindig felkötve hordja az állát, most is, mikor már csak a foga helyei
                    vannak, nagy, lapos, szelíd arcával meg akarta előzni gyermekeit: hogy mi
                    történt?</p>
                <p>Szabó bácsi nevetett, és pödörte zöldes, őszes bajuszát.</p>
                <p>- Ugyan, szóljon már papa - kérdé vidám mosollyal a két nagy leány.</p>
                <p>Hogy álljon elő egy öregember, ki a legrosszabbtól tartott, a világon egy
                    tanítóra nézve a legörvendetesebb hírrel, hogy gyermekeim, hallod-e feleség,
                    engem meg fognak jubilálni. Az eklézsia, a várossal közös költségen egy
                    nagy-nagy ünnepélyt rendeznek a tiszteletemre; egyletek, dalárdák,
                    tűzoltótestületek lesznek itt; de többet mondok: a kormány emberei; sőt ha isten
                    őszentfelsége a dolgoknak kedvez, - különben egy ötvenkét esztendős vén szolgája
                    kedvéért, hogyne kedvezne - hát, mint a Kuczik Illés postamesternél is történt,
                    egy arany­érdemjel, aranyos zsinóron.</p>
                <p>Hogy fog az egész megye tanítósága irigykedni, hogy fogják beszélni, nem
                    érdemelte, az érdemelte volna inkább, én érdemeltem volna, igazságtalanság - ah,
                    jaj! -</p>
                <p>Szabó bácsi folytonos csöndes nevetéssel kereste elő és tömte meg pipáját, sőt
                    kezdte is színi hatalmasan, híven megtartva a titkot: de végre is az asszonyok
                    sírása kivette elérzékenyedett boldog szívéből, hogy: jubileum, jubileum.</p>
                <p>Nem tudott odáig menni az aggastyán, hogy rendszeresen fölfejtse az eseményeket
                    és odáig haladjon, hogy ím, tehát itt készülni kell fiaim, de én igazán
                    lerongyollottam, és még csak csizmám sincs ünnephez való, de kalapom se, hát egy
                    tisztességes zrínyim vagy atillácskám, fekete nadrágom... - Nem, ezekhez a
                    tételekhez nem tudott eljutni, mert a leányok, ahány, annyifelé, futott a
                    szomszédokba, hogy a nagy örömmel nagy örömet szerezzen a jó embereknek; a
                    papéknak, a kántoréknak, a kis boltoséknak, a Faragó ügyvédéknek, kiknél
                    kevélyebb família nem volt a világon - hogy a papa, hogy mi, hogy nagy, nagy
                    jubileum, aranykereszt a papának, hogy, hogy...</p>
                <p>Pompás, finom ebéd került volna a Szabó bácsiék asztalára, a kicsiféle angol
                    csirkékből, kettő kirántva, friss salátával, tepertyűvel, tojással, de kinek
                    kellett ez most. Szabó bácsi még csak egy cubákjával se tudott megbírkózni.
                    Tologatták egymáshoz a drága falatokat. S még a két gyerek is, a gimnáziumba
                    járó János, meg Samu, csak úgy foghegyen szemetelt össze egy-két mellet. Ők is
                    ott ültek a jubileumban.</p>
                <p>Későn, későn - csak estenden, fent a dombon, az édes almafa alatt fordult
                    nyugodtabban Szabó József tanító úr feleségéhez, hogy:</p>
                <p>- Hát ez hallod-e, mégis szép.</p>
                <p>- Tudtam én - (mivel a jó nők mindig tudnak mindent) - hogy az eklézsia annyi
                    fáradságot, becsületes igaz munkát, ötvenkét esztendei tanítóskodást végre is
                    száraz szemekkel nem nézhet. Azt gondolod, öregem, hogy ez talán a fösvény
                    uzsorás Posztó Sámuel fejéből pattant ki? Az bizony. Megírták a miniszternek, s
                    a miniszter ráparancsolt az eklézsiára. Itt, ennyi irigy kutya között jubileum
                    sohase lett volna. A miniszter - annak az akarata.</p>
                <p>- De mégis, kinek az útján ment fel a dolog a miniszterig?</p>
                <p>- Hát a tanfelügyelőnének mióta dolgoznak a lányok ingyen?</p>
                <p>- Igaz.</p>
                <p>- Hát az alispánné mióta viteti a drága rezedáimat, soha meg nem fizetemmel?</p>
                <p>- Lásd, feleség mégiscsak minden jó visszakerül.</p>
                <p>S míg lent a városban az ifjabb tanítók, előbb megütközve, majd kollegiális
                    büszkeséggel legyőzveaz irigy önzést, ünnepélyi énekekről beszélgettek, a két
                    öreg dicsérte a kormányt, a magyar kormányt, a nagy minisztert, kit isten az
                    egekig emeljen, s dicsérte a végén a presbi­tereket, különösen Posztó Samut, ki
                    mégis sokkal jobb, mint amilyennek mondják. Ehol, oda veszi Gábort is...</p>
                <p>Itt a szülők viselkedése megoszlott.</p>
                <p>Az anya azt mondta, nem adom a fiamat, jó helyt van, majd, dolgozzék ingyen.
                    Kinek? Egy fukar uzsorásnak.</p>
                <p>Az apa azt mondta: menjen a fiú, tanuljon, ma a legbiztosabb állás a biztosító
                    állás. Állandó kenyér csak ott van.</p>
                <p>Ó, nem lehet a szegényeknek még az öröme is zavartalan és keserűség nélkül: itt
                    is majd egészen összeveszve húzódtak le a szülők a kertből, hogy adom a fiút,
                    nem adom a fiút. Posztó ilyen, Posztó olyan. Csak a leányok daloltak. Ők már
                    benn ültek a jubileumban.</p>
                <p> </p>
            </div>
            <div type="chapter">
                <head>FEJES EDUÁRD ÚR MEGKÖTI A CSOMÓT</head>
                <p>Soha az ember hathatósabban be nem bizonyítja, hogy csakugyan ura a természetnek
                    és nagy­szerűen tud magán uralkodni, mint mikor az egész család, apa, anya,
                    gyermekek, (vagy ahol csak egy van - mint itt Posztó úréknál is, hogy csak ez az
                    egyetlen), dühös vélemény­különb­ségben állanak egymással, hogy harsány lárma,
                    éles süvöltő sírás, bátor taszigálás tölti el a családi termet, s egyszerre csak
                    valami nem várt, fő-fő vendég, látogató lép be nyájasan, sokatérő
                    hajlongásokkal, finom lábcsoszogással - a viszongó felek közé.</p>
                <p>A papa homlokáról minden vészterhes felhő gyorsan eltűnik, a mama egyik szemét
                    törülgeti még, de a másikkal már boldogan nevet, s mutatja, hogy mily erő lakik
                    a gyönge női kebelben, a gyerekek, mint a görög tragédiákban a kórus, a
                    főeseményeket jelzik, bátrabb, vagy félénkebb mozdulataikkal, mosolyognak,
                    hajlonganak, s amit a jó szülők el nem tudnak hirtelen tagadni, azt ártatlan
                    szemeikkel, fényes apró fogaikkal ők simítják el az utolsó redőig.</p>
                <p>Békesség, szeretet, egyetértés ragyog le a falakról, képekről, az fogad a
                    tükörből.</p>
                <p>- Csak tessék folytatni, - hívja fel tisztes, sovány, kérges arcájával Kopár
                    László úr a családot - én örvendeni fogok, ha miattam nem feszélyezik magukat
                    kedves barátom uraimék. Tudom, hogy igen kedves tárgyról folyhatott a társalgás,
                    mert már az ablak alatt hallottam valamit. Ó, csak tessék, tessék, én annak
                    fogok örvendeni.</p>
                <p>Egy percre kizöldül a Posztó Sámuel úr mérges arca, megvillan tüzes öldöklő
                    szikrákkal a kövér, elhízott Posztóné szeme, Klárika zsebkendőjéhez nyúl, hogy
                    azt a könnyet, mit a veszteség csalt ki szeméből - hát letörölje most már.</p>
                <p>Ezzel a lassan leeresztett függöny egy kissé felemelkedik, hogy a gyilkoló
                    fegyverek el­árulják, minő történet folyhatott itt - családiasan.</p>
                <p>Minő történet? Az a történet, hogy Posztó Sámuel úr most kergette el négy év óta
                    híven szolgáló könyvvezetőjét, Fehér Károly urat, mint egy tolvajt, aki lopott,
                    s aminek nyomára csak most jöhettek rá; hogy Posztóné húszéves szerencsétlen
                    (eddig nem volt az), házasélet után kijelentette, hogy: válik, ilyen pokolban
                    egy óráig se marad, s hogy Klárika zokogva rebegte el: jó, jó, tegyen apám, amit
                    akar, de én tudom, soha férjhez nem megyek, az én szívem története be van
                    végezve!</p>
                <p>Mindez a jubileum előhangja Szalmavárott, egy polgári családban.</p>
                <p>Néhány meleg, szívélyes, egészség után tudakozódó kérdés után Kopár László úr, a
                    hatalmas Péter-papok jószágigazgatója, előveszi kis, ezüst kézifésűjét, szürke
                    haját - mint a főprépost - tudósosan felfésüli, s felölti ráncos, fekete arcára
                    azt az ünnepélyes formát, mely nélkül soha semmi nagyobb vállalathoz nem
                    fogott.</p>
                <p>- Csak tessék, tessék, vegyék fel a beszéd fonalát, melyet miattam ejtettek el;
                    ha nem csalódom, az úgyis a jubileumról folyhatott. Nos? Eltaláltam? Ó, a
                    jubileum változásokat fog előidézni. A fürdőt nagyszerűen javíttatjuk, a nagy
                    termet festetjük, ott lesz az ünnepély. A fő­tisztelendők készséggel átadják a
                    város üdvének előmozdítására. A rend áldozatok hozatalára mindig kész volt,
                    örökké. Igen, igen, vendéglői helyiségünk is nagyon jó, alkalmas, kétszáz
                    perszonát bátran befogadhat. Szeretném, ha az egész megye jelen lehetne. Ah,
                    hogy el ne felejtsem, az alispán élénken tudakozódott tőlem, a kedves, kedves
                    kisasszony után, hogy a fiával megismerkedtek volna; hogy a fia szeretné magát,
                    Posztó barátom uramék igen tisztelt családjánál bemutattatni. És azután, et
                    cetera - cetera. A fiú derék fiú, most még
                    tiszteletbeli aljegyző, de könnyen feljebb lehet emelni - emelni. Utánalátunk.
                    Igen, igen. A pálya biztos...</p>
                <p>Kopár László úr még tudósosabban fésülte haját, úgy, hogy ennél már haj
                    hegyesebben föl nem állhat.</p>
                <p>De, mert talán a tudományos fésülés sokáig tartott - ami egyébként nem is
                    történhetett más­képp - mind a leány, mind az anya kivonult a férfiak
                    társaságából.</p>
                <p>Még egy alispáni fiú neve és díszes személye is nem eredményez mindig kellő
                    hatást némely hölgyek előtt.</p>
                <p>E körülmény az igen szépen indult társalgást egy kissé rendes folyamából
                    kizökkentette.</p>
                <p>- Mi, és ezt úgy hiszem büszkén kijelenthetem, - adott még egy kissé hegyesebb
                    állást az igazgató úr hajának - régóta ismerjük egymást.</p>
                <p>- Van annak jó harminc esztendeje, nagyságos uram.</p>
                <p>- Ez bizodalomra, barátságra elég. Én, lássa barátom uram, öregember vagyok már.
                    Mindig annak éltem, hogy az anyagi téren előhaladjak. Hiúság nem vezérelt. Cím,
                    rendjel és egy kis kormányi kitüntetés - no, ha az egész világ ezután szalad:
                    nem kell-é egy szerény embernek, polgárnak is magára gondolnia? Engem soha
                    hiúság nem vezérelt. Hanem annak mindig örvendtem, ha az anyagi téren másokat is
                    előhaladni láttam. Az anyagi érdek, a vallás, a nyelv, ez a három lebegett
                    előttem mindig. Barátom uramban ezekre egy igen erélyes társat leltem. Ezt be
                    kell vallanom.</p>
                <p>Nem, nem, sehogy sem ment a tisztes öreg férfiú érvelése. Vakarta is az orrát, és
                    hegyezte, hegyezte a haját.</p>
                <p>- Az az én akaratom is, hogy olyan embert jubiláljunk, aki a vallás szolgája
                    volt.</p>
                <p>- Helyes.</p>
                <p>- Aki egész életét a gyermeknevelésben töltötte el.</p>
                <p>- Az nem szükséges, vannak még nyomósabb pályák, nyomósabbak.</p>
                <p>- Nincsenek.</p>
                <p>- Tetszett olvasni a Duna-Tisza mai számát?</p>
                <p>- Hm, eszerint a nagyságos úr...</p>
                <p>- Városomért, csak kedves városomért. Engem különben soha hiúság nem vezérelt.
                    Ösmer a világ, hogy én csak az anyagi téren kívántam mindig előrehaladni. Cím,
                    rendjel és egy kis, csekély kormányi kitüntetés...</p>
                <p>- Nekem van már emberem, akinek a jubileumát teljes igyekezetemből előmozdítom -
                    rúgott egyet magán nagy kevélyen Posztó úr.</p>
                <p>- Kicsoda?</p>
                <p>- Az öreg Szabó József tanító, egy nyolcvan felé járó öregember.</p>
                <p>- Ah, minek oda jubileum? Adjanak neki néhány véka búzát, egy kis jó bort -
                    tanítónak elég az. És ugyan miből gondolja barátom, hogy egy jubiláns ebéd
                    kikerül, ahol ott egyék a megyei tisztikar, a városi tisztikar, a megyei
                    törvényhatósági bizottság, a tanítói, tanári, papi testület, a tisztikar - miből
                    gondolja, hogy egy ilyen ebéd étellel, itallal, muzsikával, fáklyával,
                    szerenáddal, díszebédekkel, albumokkal kerül? Miből gondolja?</p>
                <p>- Adja a város, meg az egyház. Szénavárt is mindent a város ad meg az egyház.</p>
                <p>- A jubileumukat mindig az illető jubiláns szokta hordozni. A kormány csak a
                    dekorációt... Értsük meg egymást, ne csináljunk szakadást ily fontos ügyben. A
                    kormány csak az együttes működést szokta észrevenni. Működjünk együttesen, s a
                    kormány észre fog venni bennünket. Van egy bizodalmas kérésem. Értsük meg
                    egymást. Kéz kezet mos. Én, barátom, magának egy szép rendjelet szerzek. Nos,
                    ért engemet? Hagyjon fel a haszontalan tanítójával. Minek annak cím, kormányi
                    kitüntetés, mit tehet egy tanító a kormányért, s egy vénember? S értsen meg, az
                    ebéd sokba kerül, jó ételek, italok nélkül nincs lelkesedés, pedig csak
                    lelkesedés által vesz észre bennünket a kormány. Fáklyás zene kell, oráció kell, egy kis valamelyes fundáció is kell, valamelyes főember emlékére. Ért már?
                    Én hiú ember sohasem voltam, utáltam az olyat is, aki üres kitüntetésekért,
                    rendjelekért, címekért, e haszontalan sallangokért fut, de lássa, barátom, nagy
                    szégyen érte rendünket közelebbről is. Olvassa, Éhes Mihály, a Dencz sógora, egy
                    tökéletesen stupidus szamár ember, ki négy-öt
                    osztályt végezett, egy nevelőintézetben, mint szolga és korrepetitor volt,
                        nexusok, gyalázatos nexusok folytán tanárrá
                    lett, ott tíz esztendeig vagy húszig egy kis kompendiumocskát tanított, s most a sógora relációján királyi tanácsosi címet kapott. Én ötven éve,
                    hogy itt működöm, ezer meg ezer embernek adattam a papokéból ingyen szállást,
                    ingyen kosztot - no, egy kis vagyonkát csakugyan én is kaparásztam - de
                    pártolója voltam minden egyesületnek, a csónakegyletnek, korcsolyaegyletnek,
                    dalárdának, tűzoltótestületnek, tanítók szövetkezetének, céheknek, a helyi
                    egyházaknak, iskoláknak, a Haladjunk hát, irodalmi egyletnek,
                    történettudósoknak, természettudósoknak, jogászoknak, iparosoknak, kertészeknek,
                    színészeknek - hogy a papok már méltán ferde szemmel nézték e tetemes
                    áldozatainkat - és mégis nem tudtam egy kis tanácsossághoz jutni. Csak úgy, per
                        abusum kellett bírnom, a most már olyan
                    közönségessé lett nagyságos címet. Nincs családom egy testvéremen, s annak a
                    családján kívül. Mindenem a hazáé, az emberiségé, hát én ne érdemelném-e meg,
                    hogy a száz szemű kormány Kopár Lászlót is észrevegye egykor? Nagy költséggel
                    jubileumot kell machinálnom, borzasztó sok
                    terítékre, mert kis dolgot nem vesz észre a kormány, meg kell hívnom a megyét,
                    minden egyletet, de azt nem nézhetem, hogy a Péter-papok semmi kitüntetést se
                    bírjanak kapni. Az én jubileumom csak arra való lesz, hogy kedves pátereimet
                    vegye észre a kormány. Nekem semmi se kell, legyen minden a főtisztelendő Rendé,
                    kedves városomé, szeretett drága megyémé, a szegényeké, elég nekem a tudat, hogy
                    a kormány figyelmét nekem sikerült fölkeltenem. De ilyen kiváló, becsületes
                    hazafi támogatására, mint Posztó Sámuel igen tisztelt barátom uram - szükségem
                    vagyon. Mindig tudtam, hogy Posztó úr a polgárság feje, a város és egyház nagy
                    befolyású tagja, ilyen férfiút észre kell venni a magas kormánynak. Ha
                    egyetértünk: észrevesz mindkettőnket.</p>
                <p>Posztó Sámuel úr az egész értelmes beszéd alatt küzdött okosabb, jobb
                    indulataival. Tisztán látta a hasznot is, de ha ő itt a vezetést kibocsátja a
                    kezeiből, ha nem azt jubilálják, akit ő akar, akkor, akit a kormány egy szép
                    rendjellel észrevesz, az nem ő fog lenni.</p>
                <p>- Ravasz vén Kopár, - mormogá magában Posztó úr - alacsony furfangodon átláttunk
                    abból, hogy a rendjelet te viseld - ha akármennyibe kerül is a városnak,
                    egyháznak - tudd meg, nem eszel. A vezérszerepet a kezeim közül ki nem eresztem.
                    Jubileum lesz, az már bizonyos, s a fő csak a jubileum.</p>
                <p>Mosolyra, édes hízelgő mosolyra változtatta Posztó úr kedvetlen, éles mordságát,
                    s a leg­alázatosabb szavakkal fordult Kopár úr felé.</p>
                <p>- Kedves, jó nagyságos uram, tudja, hogy én a főtisztelendő atyákat mindig
                    imádtam, csiná­lunk is nekik egy nagy jubileumot, mert van is hozzá módjuk, de
                    most már el van döntve, hogy itt, az egyházmegye kebelében fogunk jubilálni,
                    ötven esztendős, szép jubileumot terem­tünk. Olyan alkalmas emberünk van hozzá,
                    mintha a jóisten is éppen csak jubileumra adta volna. Öreg, becsületes, hű
                    szolga, jámboréletű itt egy helyt szolgált ötven terhes esztendőt, soha senkit
                    nem bántott...</p>
                <p>- De a baloldalra szavazott közelebbről is - dobta oda hirtelen e hatalmas bombát
                    Kopár úr.</p>
                <p>- Ah, azt ilyen öregembernél nem nézik.</p>
                <p>- Nem nézik? Majd meglátja, hogy nézik. Ezt nézik csak!</p>
                <p>- A fő, hogy becsületes, igaz ember. Tanítóm volt, a legjobb tanító. Százakat meg
                    százakat nevelt a hazának, emberiségnek. Engemet is ő nevelt.</p>
                <p>- Legyen elkészülve jó Posztó úr, hogy abból a ferde jubileumból nem lészen
                    semmi.</p>
                <p>Kopár László úr elfojtott haraggal, mosolyogva kelt föl, haját még hegyesebbre
                    fésülte, hogy csak egy ilyen szép fej megérdemli már a kormányi kitüntetést - s
                    csoszongva, hajlongva betekintett a nőkhöz, ajánlotta az alispán úr derék
                    házasulandó fiát; egy-két szót ejtett arról, hogy jobb lesz egyetérteni és
                    vállvetve működni, szem előtt tartva az anyagi, vallási és nemze­tiségi nagy
                    kérdéseket, s a kormányt, a magas kormányt - s távozott.</p>
                <p>Érezte Posztó úr, hogy milyen jó volna most, ha a nőknek bizodalmasan elmondhatná
                    lelke gondolatait, megjegyzéseit erről a ravasz emberről, de most harag,
                    egyenetlenség volt közöttük amiatt a hitvány Fehér Károly miatt, akit, most
                    látja, hogy rég el kellett volna csapnia.</p>
                <p>Mégis csöndesen kinyitotta a szomszéd szoba ajtaját, s úgy beszélt be, hogy azok
                    is hallják, amiket mond:</p>
                <p>- Ennek csináljak én jubileumot, ennek a fukar jezsuitának? Egész életét
                    húzással, vonással, asszonyok után szaladgálással, színésznőkkel töltötte el,
                    ehol most is egy strázsamesternét tart, s a testvére feleségét is elcsábította,
                    s most ennek csináljak én jubileumot? Mit adott ez valaha a magáéból? Amit
                    adott, a páterekéből adta, könnyű volt neki, s most fáj a foga egy kis szép,
                    fényes rendjelecskére. Szeretne igazi nagyságos úr lenni, királyi tanácsos -
                    ohó. Azt tedd el csak, vén gonosztevő. Mit mondasz, feleség? - nyitotta ki még
                    jobban az ajtót, hogy nézze, hol az asszony és hallgatja-é?</p>
                <p>De odabent senki se volt, feleség, leány eltűnt.</p>
                <p>Így bánnak az olyan apával, aki jó, meg aki a családja javát szereti, meg aki
                    későn veszi észre magát.</p>
                <p>Abban keresett enyhülést Posztó úr, hogy kiment a városba, járta az adósait,
                    lekötelezettjeit és csinálta a hangot a jubileumhoz.</p>
                <p>Mindenütt neki adtak igazat.</p>
                <p>- Helyes, helyes Posztó úr! Csak álljon a dolgok élére, - bíztatták a polgárok,
                    leányos hivatal­nokok, mulatni szerető nőtelen emberek, meg kell azt a
                    jubileumot teremteni.</p>
                <p> Egy szép, igen lekötelező hangon tartott levélkével, még aznap délután magához
                    kérette Kopár László jószágigazgató úr Fejes Eduárd urat, a vigalmi bizottság
                    jegyzőjét, a huszonhat lap levelezőjét.</p>
                <p>Ott volt a díszes igazgatói irodában egy másik öregember is, szakasztott mása a
                    Kopár úrnak, éppen olyan ráncos képű, de derültebb; nyájasabb, éppen olyan
                    hegyes, tudósosra fésült hajú, de simább homlokú; olyan kiborotvált állú, de
                    mosolygóbb, teltebb ajkakkal; olyan horgas, sasorrú, csakhogy orrcimpái nem
                    tudtak olyan sokféleképp mozogni: s éppen olyan fényes kéklő fogú, csakhogy ezek
                    a fogak igazi, ott termett fogak voltak.</p>
                <p>Fejes Eduárd úr nagy, tertyedt, elnyűtt cipőivel, pecsétes, kockás nadrágjával,
                    mélyen levágott, s gyengén begombolt, fityegő mellényével s olyan tarka ingben,
                    melynek kitágult gomblyukaiba nem lehetett gombot találni Szalmavárt, előbb az
                    igazgató úr előtt hajtotta meg magát szuszogva, mivel kövérsége miatt is
                    rendesen úgy fútt, mint egy gőzgép, majd széles, kövér, piszkos, tentás kezének
                    kisujját a másik öregúrnak nyújtotta e szavakkal:</p>
                <p>- Szervusz Kopár Jani bácsi, hát mit tudunk a jubileumról? A város tele van
                    jelöltekkel. Itt csak gyors intézkedés segíthet. Nagy a zavar.</p>
                <p>Kopár László úr elvágta a felelet lehetőségét, mert rögtön ő válaszolt.</p>
                <p>- Ékes tollára van itt legfőképp szükségünk, kedves Eduárd uram öcsém.</p>
                <p>- Huszonhat lap áll rendelkezésemre.</p>
                <p>S Fejes úr elvetette magát egy széles bőrdíványon.</p>
                <p>Ó, most még jobban látszott, milyen egy huszonhat lap levelezője. Zsebei teli
                    voltak újságok­kal, papirosokkal, brosúrákkal, saját maga írta kétkrajcáros
                    tanulmányokkal: A pénz beszél, a kutya hallgat. Egy segédfogalmazó
                    reformjavaslatai. Miként szerezzünk színházi alapot. Ki akar hozzámjönni
                    feleségül.</p>
                <p>- Hallgassa bátyám, mit írtam Domokosné estélyéről. Tudja-e, Pepinek új szeretője
                    van? Kardos kapitány otthagyta Csakpénz Alajosnét és megszökött a leányával.
                    Markovics Fogarasnéhoz pártolt, az Ádám leányokkal valami kényes skandalum történt? Hallotta? Éppen tegnap küldtem be a
                    Nógrád-nak. Hát mi most kénytelenek leszünk ezekkel a színész­nőkkel bajlódni?
                    Egyetlen valamirevaló nincs köztük, Sárné igen barna, nem szeretem a nagyon
                    barnát. Gyanús szín. Kardosné túlságosan sovány, s nagy a szája. Eh! Nincs
                    kilátás, hogy szebbeket kapnánk! Huszonhat lapban tehetek felszólítást. Új
                    tanulmányt írtam. Felolvassam? A báró el volt ragadtatva. Egy szó a
                    miniszterhez. Rettentőn odavágok. Meg­untam már örökös segédfogalmazó lenni.</p>
                <p>- Kedves Eduárd öcsém...</p>
                <p>- Nem értem ezt a prépostot. A prépost mikor ad már egy jó ebédet? Huszonhat
                    lapban megyek neki. Mozogjon már.</p>
                <p>- Kedves Eduárd öcsém, éppen abban járunk, hogy egy nagy ebédet...</p>
                <p>S a hegyesre fésült haj nagy jelentőséggel tekintett Fejes úrra.</p>
                <p>- Hol, mikor, hány személyre? Hát siessenek. Huszonhat lap egyszerre hozza.
                    Országos emberré tehetem egy nap alatt. De őzhúst akarok enni. Hát vaddisznót? A
                    Hamarándi fiú házasodik. Most jéger inget visel. De nyáron? Készül a
                    házassághoz. Kik a legnagyobb vendégek? Írhatok egy jó reklámot - huszonhat
                    lap...</p>
                <p>A lapok kezdenek előkerülni, valamint a mindig kéznél levő brosúrák is.</p>
                <p>- Ajándékozzon meg kedves Eduárd öcsém egy kis figyelemmel, aztán minden cikkét
                    meg­hallgatom, a tanulmányait minden páterrel megvétetem, magam is hozzájárulok,
                    csak most hallgasson meg. A jubileum itt a küszöbön, s még mind nem tudjuk, hogy
                    is állunk volta­képpen.</p>
                <p>- Most tízéves jubileumok vannak divatban.</p>
                <p>- Ötven év a jubileum rendes ideje, öcsém.</p>
                <p>- Ah, az sok. Vénembernek minek jubileum? Mi hasznát veszi az annak? Jubileumot
                    annak csinálunk, aki által lehet valamit kapnunk. Ez a kor vívmánya.</p>
                <p>- De kedves öcsém hallgasson ki engemet. A küszöbön a jubileum, négy
                    konferenciánk volt, s úgy-e nincs jelölt?</p>
                <p>- Nincs. Mert a professzorok írót akarnak, s író számba csak Héring Farkas jöhet,
                    ki ötven esztendős vidéki levelező, tízszer volt szerkesztő, de mindig
                    odapártolt, ahol többet lehetett enni. A főispán szerencsére elejtette. A vén
                    doktor is szeretne jubileumot, s járja a betegeit, könyörög, rimánkodik, dicséri
                    magát, hogy mit tett, s miket fogna még tenni, de előtte is csak a királyi
                    tanácsosság áll. Maholnap meghal, nem kell. Erélyes embert keresünk, ki
                    emel­kedőben van, ötév után lehet már jubileum. A prépost jó lenne, csak
                    borzasztó rossz a kony­há­ja, ehetetlenek a sültjei... Ah, hogy az ember oly
                    ritkán jut jó ételekhez, pedig huszonhat lapban írnék, igazán egy jó
                    ebédről.</p>
                <p>- No, én olyan ebédet adok, Fejes Eduárd öcsém, vaddisznó, szarvas, a legfinomabb
                    szárnya­sok, de kövérek, óborok, remekek. Első este ismerkedés, estély a nagy
                    vendéglőben, a mi költségünkre, - s az igazgató úr magára mutatott, - másnap
                    nagy ebéd százötven terítékkel, este bál, új bankett, szabad fürdő, s aki
                    ittmarad, egy hétig a mi vendégünk.</p>
                <p>- Ez beszéd, ez már tetszik nekem. No és, ki lesz a jubiláns?</p>
                <p>- Kedves lelkem, Eduárd öcsém, én mindig őszinte, tiszta lelkű, szókimondó
                    voltam: - én lennék.</p>
                <p>- Bátyám? Hogy a mennykőbe? S mit akar? Hisz László bátyámnak tökéletes jó dolga
                    van; úszik a bőségben, semmi gondja. Mondja, mije nincs? Huszonhat lapban
                    zengem.</p>
                <p>- Nem magamért, isten látja lelkemet, de a fürdőért, a páterekért, édes
                    nemzetemért. Igen nagyon hálás leszek. Öcsémtől félnek, öcsém itt hatalom,
                    öcsémnek, Eduárd öcsémnek mindenki keresi kedvét, mert fél a hatalmas tollától,
                    öcsémnek csak egy szavába kerülne, s egyszerre huszonhat lap jelentené, hogy a
                    szalmavári jubilálandó, Kopár László. S egy kis szép életrajzot, ó igen hálás
                    lennék, nem magamért, a páterekért, az életrajzot azonnal át is adhatnám. Eduárd
                    öcsém majd ki tudná aztán vasalni. A brosúrákból háromszáz példányt a tulajdon
                    kezeimmel osztanék ki - nagyon hálás lennék.</p>
                <p>A vénembernek egy intésére nagy tálcákon hideg sültek és finom csemege borok
                    kerültek Fejes úr elé, ki derekasan hozzájuk is látott.</p>
                <p>- Ma estére egy kis vacsorát rögtönöztetek a nagyteremben hetven-nyolcvan
                    perszonára. De ha százan lesznek is, szívesen áldozunk. A közügyért mért ne
                    tennők meg? Ezeket hívtam meg kedves öcsém, itt a lista. Ha más barátai
                    volnának, még szívesen meghívnám.</p>
                <p>- Így már lesz valami a dologból. Ez vad? - emelt magasra egy nagy darab sültet a
                    villával Fejes úr.</p>
                <p>- Tiszta, valóságos vad.</p>
                <p>- Mert pompás. A rosszat ki nem állhatom.</p>
                <p>- Nagyszerű ebédet adnánk. Kinek kellene indítványozni, hogy a jubilálandó én
                    legyek. Ezen a ponton szeretném, ha valami finoman eshetnénk által. Nagyon hálás
                    lennék.</p>
                <p>- Ide egy nagyszájú ember kellene, legjobb volna Posztó Samu.</p>
                <p>- Ah, ah, - tördelte kezeit Kopár László úr - hm, hm!</p>
                <p>- Mert a főispán is vágyik egy kis jubileumra. Valami államtitkárság mozog a
                    fejében. Úgy vettem észre.</p>
                <p>Búsan nézte az igazgató, hogy Fejes urat aligha hiába nem eteti; s hatalmasan
                    nyomkodva az ízes falatokat Eduárd öcsénk, hogy éljen az idővel, s minden
                    órájának leszakassza virágát.</p>
                <p>- Kitől fél legjobban, bátyám?</p>
                <p>- Attól a csekély tanítótól.</p>
                <p>- Lepaszkvillozzuk egy brosúrban.</p>
                <p>- Ó, tegye, az isten megáldja - tette össze kezeit az ősz férfiú, és simította
                    még hegyesebbre tudós, papos haját. A tipográfust fizetem.</p>
                <p>- Hát az írót?</p>
                <p>- Hát öcsémuramat is.</p>
                <p>- Én olyat nem írok. De Héring Farkas jó pénzért elbánik vele. Csak adatokat.</p>
                <p>- Szerzek én.</p>
                <p>- Csúful kell ám az olyat; feleségét, leányait, magát a tanítót. Ó, rettenetes
                    az! Mindent, ami gyalázat, piszok, rágalom, hazugság fel kell ilyenkor hozni. Ha
                    nincs: költeni. Néhány napra, míg a cél el van érve. Aztán kimosakodhatnak. Én a
                    huszonhat lapban a főbb vonásokat köz­löm belőle. Héring ebben nagy mester. Ő
                    semmit sem veszt, őt senki sem bántja. Ideküldöm. Csak etetni, itatni - és
                    fizetni. Ez az út.</p>
                <p> </p>
            </div>
            <div type="chapter">
                <head>A BROSÚRÁK ÉS PASZKVILLUSOK</head>
                <p>Szabó József főtanító úr - (ki tudná miért, csak egyszerre kezdték így nevezni a
                    városban) - eddig is korán fölkelt, mivel egy valódi tanító aranyai legtöbbször
                    csak a korán felkelésben állanak, s aranyokra a legszerényebb szív is vágyik, de
                    a jubileumra való eljegyeztetés után, már hajnali három órakor csöndesen
                    pipázgatni, kalkulálni, spekulálni és köhécselni kezdett.</p>
                <p>Ezer meg ezer terv űzte, hajtotta egymást sokgondú agyában.</p>
                <p>Félt, hogy hogyan fog ő megállani annyi meg annyi ember előtt. Ott lesz a
                    prépost, a fő­esperes, a kerületi főtanfelügyelő, ott lesznek a professzor urak,
                    minden felekezetből és iskolából; a tisztelendő urak - ezek bezzeg irigy szemmel
                    nézik, hogy a kitüntetés most nem őket éri. Hát hiszen éri azokat uram isten
                    elégszer. Jusson a dicsőségből, tömjénből már egy kevés a tanítói karnak is.</p>
                <p>Ott lesz a tanács, a polgármester, rendőrkapitány. Szép, mégis szép!</p>
                <p>S az öregember akaratlanul is elérzékenyedett.</p>
                <p>Eszébe jutott a hosszú ötven esztendő, számos keserűségeivel és ottan-ottan
                    örömeivel is. Bizony, sok százakra ment azoknak száma, akik az ő kezei alól
                    kerültek ki. Ezekből mennyi már a derék, felnőtt ember, jó háziasszony, boldog
                    feleség! Természetesen ezek közül is sok ott lesz. De mennyi elhalt, kik most
                    örvendenének, hogy őt ilyen tisztesség éri. Elhalt a szép, gazdag Fekete Mári
                    menyasszony korában, egy nappal az esküvő előtt, mert valami gaz lélek
                    irigységből rossz hírt költött róla. Kisült, hogy ártatlan, de mit ért már.
                    Elhalt a gazdag Kovács István, mikor kétemeletes háza már fölépült, agyoncsapta
                    egy gazember. Amire legjobban vágyott, hogy az emeletből nézhessen a nagy
                    piacra, azt nem érhette meg. Vadadi is elhalt; az is nagyon jó embere volt,
                    bizony sokan elszunnyadtak: ifjak, szépek, gazdagok elegyesen.</p>
                <p>Ezeket mind sajnálta, hogy az ő ünnepélyén nem lehetnek ott.</p>
                <p>Hanem azért lesznek elégségesen. Nem hiszi, hogy a méltóságos főispán úr is ott
                    ne legyen, igen kegyes, jó ember; az alispánék is bizonyosan lejönnek, már csak
                    a lányok miatt, s a sok virág miatt is.</p>
                <p>Más pipára gyújtott, amelyikkel más gondolatai támadtak.</p>
                <p>Mivel kellene neki viszonozni ezt a nagy szívességet?</p>
                <p>Neki semmije, csak egy szőlőcskéje se. Van egy szép bogár- és növénygyűjteménye
                    és régi pénzei - (amik nem járnak) - azokat felajánlja az alapítandó szalmavári
                    fiókmúzeumnak.</p>
                <p>Egyebet nem tehet.</p>
                <p>Ez a kis gyűjtemény kimondhatlan boldoggá tette most öreg szívét. Úgy látta, hogy
                    ennek az ajándéknak nagy becse van. Nincs ilyen messze földön. Ötven év alatt
                    gyűjtötte a legnagyobb szorgalommal. Mily jó, hogy legalább, ezt gyűjtötte. Nem
                    hagyta elsuhanni az időt. Most kisülne a szeme szégyenletében, hogy ő akkora
                    jóságért semmit sem adhat.</p>
                <p>De Szabó Józsefné asszonyság sem az az asszony volt, aki ilyen nagy események
                    előestéjén nyugodalmasan tudott volna aludni. Ő szabott, varrt a leányokkal
                    magának, a leányoknak, a gyerekeknek, sőt az öregnek is.</p>
                <p>Nagy dolog, nehéz gond, kevésből mindent szépen kiállítani.</p>
                <p>Csak karton- és olcsóbbféle szőrruhákra jutott, mégis alig telt a
                    legszükségesebbekre. A hitel nem megy, szégyen is, a készpénz pedig honnan
                    kerüljön. El kell adni azt a két hízó malacot, a baromfiak közül is amennyit
                    lehet, majd a jóisten őszre majd megint csak juttat valamit. A leányok szépen
                    dolgoznak, és ha sok nem is, de kerül valami.</p>
                <p>De honnan az öregemnek fekete ruha?</p>
                <p>Pedig ki volt mondva, hogy minden tisztességes legyen. Harminc, negyven, ötven
                    forint - Jézus Mária. Szent József!</p>
                <p>És főtt a jó asszony feje oly rettentő zúgással, hogy az egyik leány, az Irénke,
                    odaszólott:</p>
                <p>- Anyám.</p>
                <p>- No fiam.</p>
                <p>- Nem alszik?</p>
                <p>- Nem alszom gyermekem.</p>
                <p>- Én sem alszom.</p>
                <p>- Miért nem alszol?</p>
                <p>- Nem tudok. Képzelje, mit álmodtam hajnalra. Hallja anyám?</p>
                <p>- Hallom, hallom leányom.</p>
                <p>- Mondjam?</p>
                <p>És felült a szép hajadon leány ágyában.</p>
                <p>Sűrű, szőke haja befolyta fehér, gömbölyű vállait, elfedte kivillanó szép
                    melleit, hogy a csillagos tiszta ég se láthassa, amit nem szabad.</p>
                <p>- Pap Zoltán itt volt, megjött. Azt mondta, apám jubileumára jött - és egy
                    gyönyörű, de gyönyörű bokrétát adott. Jaj anyám!...</p>
                <p>- Ez leányom nem jelent rosszat.</p>
                <p>- Mit jelent anyám?</p>
                <p>- Hogy... hogy... valahol házasság lesz.</p>
                <p>(Valahol! Hát egy szegény anya, egy szegény tanítóné még annyit se mer a jó
                    sorstól remény­leni, hogy az a házasság itt lesz a Szabó Józsefék
                    családjában?)</p>
                <p>Irénke kinyitotta nagy, kék szemeit, odafüggesztette a csillagokra, és
                    mosolygott, édes, boldog mosollyal mutatta fel nekik a gyönyörű; gyönyörű
                    bokrétát.</p>
                <p>Ó, késsél még hajnal, pihenj még a hegyek szélén, a zöld erdőben, hadd
                    tündököljenek a csillagok, és töltsék be fénnyel, reménnyel, édes boldogsággal a
                    jók szívét...</p>
                <p> Élet, mozgás, rendezkedés, készülődés, vidám zaj a kis városban.</p>
                <p>Polgárleányok varrják serényen ünnepi köntöseiket; úri kisasszonyok, gazdag
                    asszonyságok járnak, sietnek a boltokba, az előkelőbb szabókhoz,
                    szabónékhoz.</p>
                <p>Az bizonyos, hogy jubileum lesz.</p>
                <p>Posztó Sámuel akarja, és akkor sok ember akarja egyszerre.</p>
                <p>A főispán úr akarja, és ekkor a megye, város akarja.</p>
                <p>A Péter papok akarják és akkor nincs akadály a dologban. A fürdőben nagy
                    vendéglő, tágas terem, díszes sétatér a vendégeknek. Jubileum pedig ilyen helyt
                    esik szépen, alkalmasan.</p>
                <p>A Duna-Tisza, és a Tisza-Duna helyi lapok dühösen küzdenek a jelölteik mellett.
                    Attól fogva, hogy Kopár László igazgató úr fényes vacsorával tisztelte meg a
                    konferenciát, hogy még pezsgő is több volt az asztalokon, mint másutt savanyúvíz
                    a bor mellé - határozottan két pártra szakadt a város.</p>
                <p>- Éljen Kopár László.</p>
                <p>- Éljen Szabó József.</p>
                <p>A vezérszerepet természetesen a két helyi hatalmas lap vitte.</p>
                <p>A Tisza-Duna hallani sem akart másról, mint a nagyérdemű igazgatóról, kinek
                    tényei, áldozatai az egész ország előtt ismérvek.</p>
                <p>A Duna-Tisza, mint jó ellenzéki lap, kegyetlen leckét tartott a miniszternek, ha
                    a megye érdemekben megőszült kitűnő fiát, Szabó Józsefet, a nagy Pestallóczit el
                    hagyná ejteni. Vagy még egy kis rendjelecskét, egy kis ártatlan ünnepélyt is
                    irigyelnénk egy hivatásának lelki­ismeretesen élő néptanítótól?</p>
                <p>Nem, az nem lehet.</p>
                <p>A tanítói kar megyeszerte lelkesen zúgta, hogy: az nem lehet.</p>
                <p>Kopár László úrtól kis összegecskék mentek a különböző testületekhez.</p>
                <p>Mely testületek azok, amelyek ilyen összegecskéket okvetlenül elvárnak, hogy
                    kultúr­­fela­dataik­nak megfelelhessenek és zászlóikat, ha arra kerül a sor, ők
                    is kibontsák?</p>
                <p>Kopár László úr ötven éves szolgálata alatt a páterek asztaláról annyi morzsát
                    juttatott mindenfelé, hogy most csak a becsületnek hódolt, midőn nagyobb
                    morzsákkal kopogtatott be a szükséges helyeken.</p>
                <p>Ma a dalárda nyugtázta a Duna-Tisza hasábjain, hogy:...</p>
                <p>S mint a labda egy jó ütéssel, föllebb emelkedett a derék Kopár László úr
                    neve.</p>
                <p>Holnap újabb egyletek cigányos köszönömjei, csókolom a kegyes kezeit-jei
                    következtek.</p>
                <p>Amellett Héring Farkas úr reggeltől-estig a pátereknél ült, tulajdonképpen az
                    igazgatói irodában, állandó boros üvegek, sült tálak és szivarok mellett.</p>
                <p>Dolgozta fel az adatokat.</p>
                <p>Rendezte, sorozta súlyuk, érdemük, hatásuk szerint.</p>
                <p>Ilyen főpontok vártak a formába öntésre:</p>
                <p>“Gyalázat a szalmavári népes, híres egyházra, hogy oly tuskót, kinek az újabb
                        Dencz-táblákról fogalma sincs, ötven éven
                    keresztül megtűrt kebelében.</p>
                <p>És ki ez az obszkurus> férfiú?</p>
                <p>Szelíden szólunk: egy eláradott részeges ember, egy lelketlen zsaroló, ki
                    krajcárok címe alatt az utolsó falatot kivenné a szegény ember szájából,
                    krétára, tollra, irónra - és minek ez - nagy, cifra-selyem köntösökre!!!</p>
                <p>Nincsenek szemei az előljáróságnak?</p>
                <p>Ne legyen a prépost oly nagylelkű, és indítson már tüzetes vizsgálatot.</p>
                <p>Vizsgálatot kérünk, mert oly adatokkal fogunk előállani, amelyek örök homályt
                    borítandanak a különben igen becsült tanítói karra.</p>
                <p>...Vulnus. Ense recidentum est, ne pars sincera trahatur.
                </p>
                <p>E fekély, egy gyanús életű és multú ember, kire jő volna, ha a fiskus már egyszer
                    kiterjesztené figyelmét.</p>
                <p>Nem hallott-e oly sötét tényekről, melyek városszerte keringenek???</p>
                <p>Csak most olvastuk egy pozsonyvidéki német lapban, hogy egy pékmester, nyolcvan
                    éves korában ártatlan...</p>
                <p>Fiskus itt nincs???</p>
                <p>Nálunk, e Szodomában és Gomorában minden
                    lehet”...</p>
                <p>- László, - hajlik át alázatos kérő arccal az igazgató úr hasonmása, édes
                    testvére, ki az adatokat írja és jegyzi - ezt a pontot talán ne vennők ide
                    mégis. Borzasztó, sohasem hallottam ilyet. Lehetetlen, hogy a fiskus ilyesmit
                    kihagyjon nyomatni. Hiszen ez egy becsületes embert örökre tönkretesz.</p>
                <p>Héring Farkas úr, egy összeaszott, fekete, pörkölt képű, apró, pislogó szemű,
                    vigyorgó ember, tar fejére fésült, ragasztott, gyér, őszes hajjal, hosszú,
                    madárcsőrszerű sárgás orral, és kékes ajkai között tartott szivarral, tiszta
                    magyar öltözetben, mely oly kopott, amilyen csak elnyűtt lélek lehet, melyből
                    minden jobb érzés kisorvad - köhögve tekintget az igazgatóra, ki maga is
                    megrémül e soroktól.</p>
                <p>- Fiskus, - szól Héring úr - mi köze ehhez a fiskusnak? Nincs-e szabad sajtónk,
                    nem azt írhatjuk-e, amit akarunk?</p>
                <p>- Ha igazat?...</p>
                <p>- Hiszen ezekből, barátom, egy szó sem igaz...</p>
                <p>- Ne csapd le azt a tollat, hanem vedd föl, - kiált az igazgató testvérére - és
                    írd, ahogy következik. Nem te felelsz érte.</p>
                <p>- Csak írja barátom. Én mondom, Héring, ki még cifrábbakat is írtam már, és még
                    se ítéltek el soha. Mindig akadt egy-egy hatalmas ember, aki a sajtóbíróság
                    előtt magára vállalta cikkemet.</p>
                <p>- De tekintetes úr - és villogtak az írnok szemei.</p>
                <p>- Ilyen emberre, mint én, csak oly szüksége van a társadalomnak, mint a villámra
                    a meg­romlott levegőnek.</p>
                <p>- A gyanús ebet elzárják, leütik, és az olyan cikket, mely egy családot
                    elpusztíthat, megengedi az állam kinyomatni?</p>
                <p>- Meg, barátom. Ilyen a szabad sajtó. Ó, szent és dicső jog ez! Írja csak
                    tovább.</p>
                <p>- Írd szamár, és ne okoskodjál, - förmed testvérére az igazgató.</p>
                <p>Héring Farkas úr új szivart kér, egy tele poharat kiürít, és a legjobb kedvvel -
                    mert a társa­dalom, s egy jubiláris kultúr-ünnepély érdekében dolgozik -
                    diktálja tovább jegyzeteiből a nyomda alá szánt életrajzi adatokat.</p>
                <p>Egy emberről, akiről maga tudja, hogy e gaz tételekből egy betű sem áll. De
                    megkívánja a jubileum biztos diadala. Tovább, tovább...</p>
                <p> Mint a fölvert hullám legkésőbben éri el a partot, melyet szaggat; ezek a szépen
                    elkészült és megjelent brosúrák is mindenütt jártak, meg kallódtak már, mire egy
                    példányával, sápadtan kikelt arccal Gábor, a Posztó úr új segédje, szüleihez
                    benyitott.</p>
                <p>Lassan, tapogatózva kezdett a szégyenítő munkához. Azt hitte, anyja tud már a
                    dologról, az Egy tanító viselt dolgai-ról, azért oly levert, szótalan.</p>
                <p>De atyját vidámnak, nyugodtnak látta, mint aki e semmirevalóságokra bizonyosan
                    mit sem ád, mint az igazi tiszta jellemek.</p>
                <p>- Nem tudom, hogy fog kiütni a jubileum.</p>
                <p>- Hogy fiam? Én azt vélem, jól. Szépen gyűlnek az aláírások.</p>
                <p>- Mire?</p>
                <p>- Ezek a fiatalok valami nagy koszorúkat akarnak vásárolni, aranyos selyem
                    szalagokkal. Kérdezték is tőlem, hogy mit írassanak reá. Mutatták a mondásokat,
                    de én egyszerűbbeket szerettem volna. Igen nagy magasztalások, fiam, szerfelett.
                    Félek, majd több lesz az irigyem, mint megbírhatnám.</p>
                <p>- Máris nagyon sok van.</p>
                <p>S a fiú majd kivette belső zsebéből a könyvecskét.</p>
                <p>Derült kedv sugárzott az öregember széles, nagy homlokáról.</p>
                <p>Apám semmit sem tudhat, - küszködék magában a fiú, elszorult szívvel lesve
                    atyjának minden mozdulatát.</p>
                <p>- A prépost úr máris megsokallhatta azt a kis jót, - folytatá a vidám öreg, -
                    mert kétszer is köszöntem tegnap a templom előtt, s mindig elkapta a fejét.</p>
                <p>Olyan cudar írás után - s pedig a prépost úrnak már kefelenyomatban megküldte a
                    brosúrát, Héring úr - egy pap, egy főpap, hogy fogadhatná el egy alantas közeg
                    üdvözlését.</p>
                <p>- A főispán úr is csak úgy elrohant mellettem. Hát, hiszen ha inkább akarják a
                    Kopár úr jubiláltatását, én szívesen visszalépek. Ilyen nagy megtiszteltetésre
                    sohasem áhítoztam.</p>
                <p>- Tegye azt édesapám. Lépjen vissza.</p>
                <p>- Hogy lépne, fiam, - pattant fel helyéről az anya - mikor a zsidó már holnap
                    hazahozza apád ruháját, csak azt nem tudom, miből fizessük ki, mert a leányok
                    köntösére még a malacok ára is fölment az utolsó krajcárig. S egy fekete fejkötő
                    csak nekem is kell. Itt, apád mellett, a nagy tisztességben csak nem állhatok
                    bekötött fejjel, mint egy szakácsné. Vagy énrám senki sem gondol? Én mindig csak
                    a rudas voltam, aki a legutolsó a háznál.</p>
                <p>Most hirtelen fölkerültek a következő ruhadarabok.</p>
                <p>A leányok készséggel bemutatták új szoknyáikat, csinosan díszített tollas
                    kalapjaikat, olcsó ékszereiket, és különösen büszkék voltak magas sarkú
                    topánkáikra, melyek - én is úgy gondolom - még igen-igen jóízlésű úrhölgyek
                    előtt is tetszésben részesülhettek.</p>
                <p>Nem hagytak békét a fiúnak, meg kellett neki várnia, míg gyorsan felöltözködnek a
                    benyílóban és ünnepélyesen megjelentek szülőik előtt.</p>
                <p>Két leány a jubileum előtt, majdnem teljes díszben - ez nem mindennapi jelenség.
                    Ragyogott is a jó anya szeme, és nem tudott betelni a két sugártermetű, csinos
                    leány nézésével. Irén, a nagyobbik, szebb volt, de Etelkán, a kisebben, mégis
                    jobban állott valahogy minden. Teltebb volt a termete, gömbölyűbbek a karjai,
                    pirosabbak a vidám orcái és fényesebbek a fekete szemei.</p>
                <p>Két szegény leány egyszerű olcsó ruhában, azzal a zavartalan, mindent kipótoló
                    jókedvvel, melyet isten különös kedvezésül szegény leányoknak oly sokszor
                    ád.</p>
                <p> A vén kurátor úr kopogtatott be nagy, szürke fejével, kisded köpcös
                    termetével.</p>
                <p>Bár rendkívüli örömmel fogadták, s elhalmozták a szeretetnek, boldog sejtelmeknek
                    minden jeleivel, mégis a vendég nem akart leülni, még csak a botját, vagy a
                    kalapját se tette le a kezeiből.</p>
                <p>Az adóvégrehajtó vagy az adóböcsüs, mi? - mégis mindjárt leül, szivarra gyújt, s
                    olyan barátságosan tekintget mindenfelé, mintha a legjobb helyen volna. Pedig
                    azt nem kínálják.</p>
                <p>- De kedves jó kurátor úr, ide tessék, erre tessék. Ezek a bolond leányok nem
                    bírtak a nagy kedvükkel, hogy ők a jubileum előtt felöltözködnek, itt egyet
                    sétálnak. Ilyenek ám ezek. Te, tegyétek le mindjárt azt a kalapot - utasította
                    őket rendre komolyan is, vidáman is édesanyjuk.</p>
                <p>Mert mégis jól állott rajtuk a ruha, s a két leány, mint a madár, csicseregve,
                    ugrálva illegette magát, míg nagy nevetések közt magukra zárták a kisszoba
                    ajtaját.</p>
                <p>- A nagyságos prépost úr egy pár szóra kéretné a tanító urat.</p>
                <p>- De nem mindjárt? - kérdé a tanítóné; - hiszen csak tessék leülni.</p>
                <p>- De mindjárt.</p>
                <p>- Vajon mi ügyben - ütődött meg az öreg tanító úr, mert minden alattvaló jól
                    teszi, ha teljes lelkéből megütődik, mikor a főnöke egy pár szóra kéreti.
                    Szükséges elkészülni az embernek idejében.</p>
                <p>- Ejnye, ejnye, vajon mi ügyben? - rángatta magára az öreg Szabó József úr jobb
                    ruháit. Nem-é a jubileum?</p>
                <p>- Valami írás. Nem olvasta a tanító úr?</p>
                <p>- Én? Én mit olvastam volna. Nemigen érek én most reá olvasgatni. A
                    jubileum-féle?</p>
                <p>- Afféle!</p>
                <p>S az agg ember olyan jókedvvel, nyugodt lelkiismerettel kapkodta össze kalapját,
                    pálcáját, hogy siessen a prépost úrhoz egy pár szóra.</p>
                <p>A kurátor úr a világért nem mondott volna egy szót is, hogy mi körül foroghat a
                    dolog, ámbátor mindeneket apróra tudott.</p>
                <p>Talán ő is úgy vélekedett, hogy jobb, ha az embert egyszerre éri a derekas ütés,
                    homlokon, vagy hátul, nyakszirten, hogy menten összerogyjék.</p>
                <p>Gábor most már idejénvalónak látta előállani azzal az írással, és a rettenetes
                    gyalázatosságot a jubileum előtt anyjának és testvéreinek bemutatni.</p>
                <p>Szabó József tanító úr - (néhány nap óta ritkábban lehetett hallani, hogy
                    főtanító) - tisztelet­teljesen, de mégis inkább jókedvvel jelent meg őnagysága
                    előtt.</p>
                <p>Meg nem tudta állani, hogy ne mosolyogjon, pedig egy főnök mindig többre becsüli
                    az alázatos érzéketlen arcot.</p>
                <p>Új ember volt a prépost és fiatal. Szigorú, kevély, méltóságteljes, ami a
                    fiatalsággal jár - és igen szép.</p>
                <p>Nem mondta hogy: tessék leülni édes jó tanító úr, ide mellém, jó öregem, itt a
                    szivar, gyújtson rá, hát hogy vannak, hogy vannak. Pompás színben van a tanító
                    úr.</p>
                <p>Nem mondta.</p>
                <p>Hanem ahelyett föltette a fényes pápaszemét, összeráncolta a keskeny, fehér
                    homlokát, és fekete, dús szemöldeit jártatta fölebb-alább, mint a csiga a
                    csápjait. Köhögött, mormogott. Olyan nehezen kapta meg a legszigorúbb szót.</p>
                <p>Most már - hacsak összhangzatosság kedvéért is - kezdett elborulni az aggastyán
                    arca.</p>
                <p>- Nagyon sajnálom, - s a fiatal főpap hosszúkás, szép, fehér ujjával az asztalon
                    levő ponyva­iratra mutatott - hogy megyénkben ily kellemetlen históriával kell
                    találkoznom. Ismeri?</p>
                <p>Az öreg tanító úr, mintha egy igen becses unikumot - (ó, sokszáz példányban
                    nyomatják az ilyen tanulmányt) - akarna megtekinteni, odasietett
                    őnagyságához.</p>
                <p>- Mi ez, kérem alássan?</p>
                <p>- Mi ez? Én mondjam meg? Nagyszerű!</p>
                <p>Lekapta a prépost úr nehéz szemüvegét és kezét hullámos fürtjeibe merítette.</p>
                <p>- Feleljen kitérések nélkül. Mit szól azokra a súlyos vádakra, melyek az Egy
                    tanító viselt dolgai-ban foglaltatnak? Különös, különös, mikor ilyen emberek
                    aspirálnak a legmagasabb polgári és fejedelmi kitüntetésekre. Nagy
                    elbizakodottság, de melynek szerencsére sarkában az igazságos büntetés. Ezennel
                    felfüggesztem önt hivatalából, és tartózkodjék mindennemű egy­házi avagy iskolai
                    funkcióktól. Azonban tekintettel a népes családjára, s tekintettel az ötven­egy
                    és fél szolgálati évre, a fizetését a vizsgálat szabályozó, és netán új
                    lépéseket rendelő pontjáig - meghagyom. Értette?</p>
                <p>- Könyörgöm alázatosan...</p>
                <p>- Elbocsátom.</p>
                <p>- Esedezem.</p>
                <p>- Távozzék.</p>
                <p>- De... de... - hebegett az öregember.</p>
                <p>Nevetséges, mikor egy vádlott öregember sír, annak találta a nagyságos prépost úr
                    is - és ebből kifolyólag nevetett. Fehér fogait vékony, piros nyelvével
                    megnyalogatta, és karcsú, sugár termetét kiegyenesítette.</p>
                <p>Most volt még szép a fiatal főpap, egy lesújtó apostol, plasztikus mozdulatokkal,
                    melyek méltók lettek volna egy jeles szobrász vésőjére.</p>
                <p>- Távozzék! - harsogta az ifjú főpap eréllyel, hogy szavainak kellő nyomatékot
                    adjon.</p>
                <p>Egy libériás inas, inkább gyermek még, mint férfi, csoszogott az
                    öregemberhez:</p>
                <p>- Kérem alássan, tanító úr, menjünk ki. Önagysága azt rendelte, tanító úr, hogy
                    menjünk ki most.</p>
                <p>A borvirágos orrú, veres, pufakos Krisztián sekrestyés, a kapu alatt
                    utánakiáltotta Szabó József úrnak:</p>
                <p>- Szerencsés jubileumot, örvendetes jubileumokat.</p>
                <p>Ragyogott a nyári nap, két öreg szem előtt mégis sohasem volt a nagy piac olyan
                    sötét...</p>
                <p> </p>
            </div>
            <div type="chapter">
                <head>POSZTÓ SÁMUEL ÚR ÚTJAI MINDENFELÉ</head>
                <p>Rettenetes erővel hatott a hír Posztó Sámuel úrra, hogy az öreg jubilánssal mi
                    történt a parókián. Eleven, furfangos polgári esze azonnal belátta, hogy a vihar
                    honnan kerekedett, hogy a becsületesen indult szép ünnepélyt ki akarja itt
                    elmesterkedni.</p>
                <p>Pénzt vett magához, s mivel a dolog nagy volt, amire kellett: sommásan.</p>
                <p>A pénz megbátorítja az embert. A pénz megtisztítja az észt; a pénz erőt ád a
                    kéznek, lábnak, világosságot a szemnek; a pénz megállítja a járókelőket, s még a
                    legkevélyebb, legengesz­telhetetlenebb ellenséget is mérséklésre és békülékeny
                    indulatra serkenti.</p>
                <p>Mint a harag, ahogy kilátszik a villogó, könnyhályog borította szemekből: a
                    pénzes ember is, akár gőgösen járjon - ahogy hozzá ez legjobban illik; akár
                    dülöngjön, alázatoskodjék, fűnek, fának köszöngessen - valahogy, ki tudná azt
                    hogyan, elárulja, hogy a tárcában, a belső zsebben pénz van, édes istenem atyám
                    - pénz, csinos summa.</p>
                <p>S egyszerre az egész piac az olyan ember felé fordul.</p>
                <p>A kereskedők a boltajtók előtt megállnak, s a pénzes ember felé tekingetnek; a
                    mészárosok mosolyogva köszöntik, a városháza előtt fölállanak az alkapitányok,
                    napi becsüsök, adóvégre­hajtók, hivatal után vadászók, nyereséget szimatoló
                    kocsmárosok, uzsorások, és a polgár­mester is megérzi, amint tárgyal valamely
                    élhetetlen felekkel, hogy a piacon egy pénzes ember halad: hirtelen kinyitja az
                    ablakot, mintha friss levegőt óhajtana, vagy isten áldott nyári napját akarná
                    tüdejébe nyelni - és hajtogatja a tisztes, kopasz fejét, nagy szakállát és nem
                    tud hová lenni örömében, hogy azzal a köztisztelet tárgyával egy pár barátságos
                    üdvözlést ő is válthatott.</p>
                <p>Nagy szerencse az ilyen arra, akit ér, és kívánni lehet, hogy minél többeket
                    érjen az az öröm, hogy pénzes emberrel találkozzanak.</p>
                <p>Posztó Sámuel úr ezüstgombos magyar atillájában indult meg a kaszinó felé, hogy
                    fel­háborítsa az egész intelligenciát.</p>
                <p>Alkonyaton járt az idő, együtt volt már az egész úri, és úri rend után élő
                    testület. Az elnök úr is kis bársony sapkájában áldozott már a közegyetértésnek,
                    és kártyázott, mivel az alispán és a főispán még nem jöhetett le, hát csak
                    Tóbiás István ügyvéd úrral, ki - mert a leggonoszabb matéria volt a városban, és
                    amiatt, hogy városi tanácsos korában lopásokért börtönt kellett ülnie, és egy
                    ötösért sok sértést eltűr ma is - illendő megvetésben részesül egyébkor érdeme
                    szerint - igen, igen, ezzel a Tóbiás István úrral ült most le az elnök s egy
                    fiatal firtlió suhanccal, ki mindig kardosan
                    jött, mert a kard valamivé teszi a semmit, és ezt a semmik nagyon jól tudják, és
                    Fejes Eduárd úrral, ki a város és megye élő botránykrónikája.</p>
                <p>Egy elnök, ha már a kaszinóban van, nem lehet el kártya nélkül, az bizonyos - oly
                    férfiakkal ül le ennélfogva, a folytonos működés fönntartása végett, amilyeneket
                    a jó sors a kaszinóba vezérel. Tóbiás István úr látja, hogy a börtön senkit is
                    megbélyegez; a firtli suhanc látja, hogy a közügynek ő is szolgálhat, és Fejes
                    Eduárd alávaló, becstelenítő röpiratok, hazug hírek kolportálása után is ím látja, hogy elnyeri az alispán
                    helyét, sőt esetleg a főispán úrét is - egy báró asztalánál.</p>
                <p>Mirevaló volna akkor, hogy a gazemberek, cudarok jobbak legyenek, mint aminőkké
                    az alkalom teszi.</p>
                <p>- Látott olyan szemtelenséget a báró úr - emelt magasra már messziről a kaszinói
                    háznagy valami ponyvairat féle könyvet. - Hát szabad ilyet a főiskolának
                    kinyomatni? Nincsen ott ember, aki vigyázna arra, hogy Rongyos Sándor nyomdász
                    ilyen alávalóságokat az iskola költségén ki ne nyomathasson? De azt beszélik
                    mindenfelé, hogy maga Deigeni Gáspár az igazgató cselekedte ezt az ocsmányságot,
                    amiért nem az ő huszonöt esztendős részeges­ke­dését, spillerségét, korcsos életét jubilálja meg a város, hanem egy
                    szegény, becsületes, ötven esztendős munkában, tiszta életben eltöltött
                    néptanítót akar fölemelni?</p>
                <p>Hát azért van itt törvényszék, kaszinó, azért vannak tisztességes hivatalnokok,
                    hogy ilyen istentelenséget elszenvedjenek? Hát hiszen nézze a báró úr, én csak
                    egy közönséges polgárember vagyok, de vasvillával megyek annak az embernek, aki
                    a feleségemről, a nagy leányomról, az egész házamról így ír; no tessék:</p>
                <p>...A jubilálandó Szabó József neje és híres leányai.</p>
                <p>- Nem olvasom, - csapta a földre a röpiratot Posztó úr - még az is alávaló, aki
                    ilyen könyvet megvesz. Százával szórják az utcán, bedobják a boltokba ingyen,
                    viszik házról házra, hogy egy tisztes életű családot kerékbe törjenek,
                    szégyenkaróhoz láncoljanak; hogy két ártatlan szegény leányt - akinek egyebe a
                    becsületénél nincs - földfutóvá tegyenek; egy vénasszonyt, a vénségére
                    förtelmesen lepocskoljanak, s egy tanítót, akinek eddig egy folt nem esett a
                    karakterén, a bolondok házába kergessenek. Könyörgöm...</p>
                <p>- Ugyan hallgasson meg Posztó úr - int a dühöngő ember felé Tóbiás úr, egy jó
                    kártyával, vidáman.</p>
                <p>- Maga most beszél ezekről, - emelte föl fejét büszkén Fejes Eduárd úr - én már
                    huszonhat lapban jeleztem és kivonatoltam. Értse meg: ez az ügy már egy
                    meghaladott álláspont.</p>
                <p>Az elnök, kinek szüksége van a népszerűségre, s ki ily magánügyekbe nem
                    elegyedhetik s kinek a közérdek tekintetében tartózkodnia kell minden
                    elhamarkodott nyilatkozattól, úgy tett, mintha mit sem hallana a háznagy
                    panaszaiból.</p>
                <p>Az a röpirat csöndesen megteszi hatását, azután leszorul a szőnyegről, más
                    skandalumot vet föl az alkalom, s foly minden a régi mederben.</p>
                <p>Egy kaszinó szavatosságot családok becsületéért nem vállalhat.</p>
                <p>Egy kaszinó tiszte: nyilvános ebédeket adni alispán, főispán, elnök, ezredes
                    nevenapján, előléptetésén; a vigalmi, tornászati, korcsolyászati, lóversenyi
                    ünnepélyeket vezetni, egy nagy elit-bált rendezni, és folyvást kártyázni - az
                    utolsó gombig.</p>
                <p>Továbbá hozzájárulni, hogy a magasabb országos férfiak születési emléktábla
                    leleplezésére képviselőket küldjenek, a jubileumaikra fölránduljanak és a
                    temetéseikre egy óriás koszorút küldjenek.</p>
                <p>Ha egy úri kaszinó hivatását jól felfogta, akkor ebből a díszes keretből nem fog
                    senki kedvéért is kilépni.</p>
                <p>- De könyörgöm méltóságos elnök úr, báró úr, azt csak be tetszik látni ugye, hogy
                    ez nem maradhat így? Az isten megáldja, ha egy szegény, szerencsétlen családapa
                    dolgába belenyúl. Hívjon gyűlést az elnök úr, én magam járok el, lépjen fel a
                    kaszinó és mondja ki, tegye indítványba, hogy...</p>
                <p>- Édes háznagy úr, - ropogtatja az elnök úr - jegyezze meg, hogy itt senkinek a
                    rongyos ruháit nem foltozgatjuk... Vagy: szeget szeggel...</p>
                <p>Veresen, zölden, sápadtan tántorgott ki a volt szabó. Első percben azt kiabálta a
                    két szol­gának, hogy: lemond, majd csakhamar visszajött és megkérte a két
                    szolgát, hogy fogják be a szájukat, és ne halljanak meg mindent. Értik! Semmit
                    se mondtam fiam!</p>
                <p>Egy húsz-huszonkét évig viselt bizalmi hivatalt úri társaságban, a város előkelő
                    körében, százszor is meggondolja az ember, míg letesz. Száz gazember ülne rögtön
                    a megüresedett hivatalába.</p>
                <p>Vigyázzon!</p>
                <p>Vigyázzon minden megsértett kaszinói alelnök, titkár, háznagy, hogy bármilyen
                    szemtelenség miatt is, be ne adja lemondását. Ha addig becsületesnek tartotta a
                    közvélemény: most siet kimondani - tévedett.</p>
                <p>Az alelnök országos gazember, a titkár sikkasztó - természetesen.</p>
                <p>Mert minden lemondott ember - a maradott többség előtt: - defraudans.
                </p>
                <p>Posztó úr véres szájú ember volt, de eddig csak egyről mondott le: a szabóságról,
                    mert a valóságos munka mindig terhére volt, azonban a többi díszhivatalait
                    szorgalmatosan meg­tartotta, sőt gyűjtögette.</p>
                <p>Megállt a kapu alatt, és kereste az irányig hogy merre menjen.</p>
                <p>Mert a Szabó József jubileumának meg kell lenni. Azt ő rendezi, ott a kormány
                    elsőbben is őt veszi észre, és a legfőbb vendégek az ő kezén szállásoltatnak
                    el.</p>
                <p>Gondolja: egy királyi tanácsosság nem lesz sok. Azt meg fogja ő ragasztani. A
                    tisztesség nem­csak a Péter pátereknek kell, meg Kopár uramnak, hanem az őnála
                    is elkel. Szeget szeggel. Úgy tesz.</p>
                <p>Akkor ebből a földszinti rozzant házából átmegy az emeletes új házába, a frontra,
                    ahol az áltány van. Ott fog lakni.</p>
                <p>S akármennyire el akarta is fedni a tenyerével azt a képet, amit a távolban
                    látott, mégiscsak ott látta magát az áltányon, házi sapkában, reggeli
                    sláfrokkban, nagy, vörös bojtokkal, és hosszú­szárú törökpipával.</p>
                <p>Alatta a járókelők. Hogy köszöngetnek az emberek, a szomszédok, a timár Mózes, a
                    szíj­gyártó Soós, az asztalos Krausz, a csizmadia Lengyel. Szeget szeggel, -
                    mormogá magában az elnök szavait.</p>
                <p>Megy. Hogyne menne? Szabó József jubileumának meg kell lenni.</p>
                <p>Tudja ő, hol fordítja fel a várost. Hasonló paszkvillust irat. Szeget
                    szeggel.</p>
                <p>A polgárokhoz. Előbb a jó polgárokhoz tekint be. Mit tehetne pénz nélkül?</p>
                <p>A műlakatos Liszka Pál vasas ajtaján lép be.</p>
                <p>Fiatal, pirospozsgás, izmos, barna ember dolgozik hatalmas csattogásokkal egy
                    rózsákkal kivert oszlopos utcakapun.</p>
                <p>- Csak folytassa, folytassa Pál öcsém, ne tegye le.</p>
                <p>- De hiszen nem is érnék reá letenni, Sámuel bátyám.</p>
                <p>- Hátha mégis azt mondanám: nagy dologban járok.</p>
                <p>Vidám, helyeslő nevetés felelt a kérdésre.</p>
                <p>Posztó úr megdicsérte a pompás munkát, hogy ilyen szép fáin munkát Szalmavár
                    aligha látott még, s bizodalmasan megfogta a fiatal mester kezét, hogy mennének
                    be a szobába, mert nagy és fontos az ügy. Gondolta Liszka úr: mentül nagyobb,
                    annál jobb.</p>
                <p>- Látom, a munka jól megy - tekintett széjjel a szép, tiszta szobában Posztó
                    úr.</p>
                <p>- Csak meneget - rángatta kemény negéddel az ifjú műlakatos szemhéjait.</p>
                <p>- Van-e ideje, Pál öcsém? Tudja, én mindig jó embere voltam. Van-e ideje?</p>
                <p>Úgy érti azt a jóravaló műlakatos, hogy fel tudnál-e még vállalni egy jövedelmes
                    nagy épületet.</p>
                <p>- Hát szorítunk, ha nincs.</p>
                <p>De lélekkel? A dolog nagy. Egész lélekkel, kedves öcsém.</p>
                <p>Lusta nem vagyok, a munkától nem félek, most is hét segédre főzet az asszony, öt
                    darab hízó az ólban, meg két tehén. De nem tudok ellenni ló nélkül. Sok a falusi
                    urasági munka. S az őszre meg építtetni akarnék, ha isten megsegít -
                    magamnak.</p>
                <p>- Ilyen hamar?</p>
                <p>- Hjah! már hétéves mester vagyok. Kell fogni valamihez.</p>
                <p>- No látod, Pál, az a szegény, becsületes ember, akinek a dolgában járok ötvenkét
                    esztendeje, mert annyi, hogy túrja fejével a földet, hogy se tele, se nyara, se
                    nappala, se éjszakája, mert furtonfúrt az iskolában a gyerekek közt - hát az
                    öreg Szabó József egész tanítóskodása alatt nem tudott egy tehénkét bár
                    szerezni. Háza? majd a koporsója. És még azt a kicsit is irigylik tőle, amit át
                    akarnék neki juttatni a polgártársaimmal. Hallottál-e valamit a jubileumról?</p>
                <p>- Hogyne, meg is hívtak.</p>
                <p>- Kicsoda?</p>
                <p>- A Péter páterek igazgatója. Ehol-e.</p>
                <p>S az ifjú mester kihúzott valami virágvázából egy nehéz papír-meghívót.</p>
                <p>Tés. Liszka Pál műlakatos urat tisztelettel meghívja Kopár László igazgató a
                    folyó hó 25-én, a nagy Pannonia vendéglőben tartandó jubiláris díszebédre. Ebéd
                    1 és ½ órakor. Válasz kéretik.</p>
                <p>Posztó Sámuel úr szerette volna a díszes meghívót darabokra szaggatni, s azután
                    ekképp kiáltani fel: Ó gazember, ó erkölcstelen semmirevalója, te uzsorás, te
                    cigány, te színésznők után futkározó vén rosszcsont, te vadházasságban élő
                        jezsovita; hát neked adjuk itt azt a szép
                    ünnepélyt; a te tiszteletedre gyűljön együvé a vármegye színejava; téged
                    jubiláljon a város, az egyház? Kötél kellett volna rég a te sovány nyakadra, nem
                    jubileum. Mit tettél te? Ettél, ittál, mulattál: S most egy emberséges szegény
                    tanító kezéből akarod kiharapni azt a kis falatot? Te kutya, te istentelen
                    kutya!</p>
                <p>Hanem nem lehet ám így beszélni Posztó Sámuel úr. Szeget szeggel inkább.</p>
                <p>- Oda nem mégysz el.</p>
                <p>- De elmegyek.</p>
                <p>- Tudod miféle rossz ember az?</p>
                <p>És dőlt a felvilágosítás a Posztó úr szívéből.</p>
                <p>Temérdek ocsmányság kiderült, csak ez alatt a rövid idő alatt is.</p>
                <p>- Nekem azokkal mi bajom. Úrnak minden szabad.</p>
                <p>- Így, hát Pál öcsém, így beszélsz? Hát te nem voltál tanítványa Szabó
                    Józsefnek?</p>
                <p>- Voltam, de mikor volt az?</p>
                <p>- S te talán elhiszed azt a sok gazságot, amit ez a könyv mond róla?</p>
                <p>- Én? Én? Hát én mit csináljak? Én az urak után élek, én semmibe sem
                    keveredhetem. Majd, ha én is úgy megtollasodtam, mint Sámuel bátyám, akkor én is
                    másképp beszélhetek. Most első a mesterség.</p>
                <p>- No, ezt se hittem volna, hogy így beszélj öcsém. Megbánod ezt Pál!</p>
                <p>Fölpattant Posztó úr, és kemény, korholó mondások után, melyeket háta mögé
                    dobált, odábbtörtetett.</p>
                <p>Odaszólt hozzá a belső zsebéből a nagy, tömött bőrbugyelláris, hogy: szeget
                    szeggel. Adj nagy ebédeket, hívd össze vacsorára a polgárokat. Lehet azokkal
                    beszélni. Adj kölcsönt az alispánnak; hányszor kért? - most itt a jó alkalom.
                    Zavard meg egy kissé a vizet. A tanács­háznál hányan lesik a tisztességes
                        akcidenciát a nyomorúságos fizetés mellett?
                    Lehet azokkal beszélni.</p>
                <p>Szeget szeggel.</p>
                <p>Az elnök úrnak ez az odavetett tanácsa különösen szeget ütött a fejébe. Mit is
                    érthetett voltaképpen alatta?</p>
                <p>A bukás előtt isten minden eszközt odatesz az ember elé, mivel a bukás senkire
                    sincs rámérve, csak a szégyen. Ettől már nem szabadul egy király sem.</p>
                <p>Melyek azok az eszközök?</p>
                <p>Perelsz, mert igazad van. De ellenfeled hatalmasabb. Vonulj ki a házadból, csak
                    éppen a házadat veszted el. Mi az ahhoz képest, hogy a ruhádat is lehúzzák.
                    Feleségedet leverje a betegség, a gyereked meghaljon, a hivatalodból kitúrjanak,
                    sőt egy szép napon, ha a keserű­sé­gedben eljárna a nyelved, világ csúfjára még
                    el is csukjanak. Csak azt a rablót szabad tolvajnak címezni, akinek a fejére már
                    jutalom van kitűzve. Abban is ritkán van haszon. Húzódj vissza. Hadd fussanak az
                    erősek és töltsék be jókedvükkel a világot.</p>
                <p>Szeget szeggel.</p>
                <p>Mi legyen ez, hogy pénzbe ne kerüljön?</p>
                <p>Ott ül a vörös Ruczúj boltja előtt a kis Partos Dezső. Ruhája rongyos, csak a
                    gyomra ép, orcája sápadt, mégis mosolyog, ha egy gazdag emberrel találkozik.</p>
                <p>A gazdagok a jó isten kezét képviselik a földön.</p>
                <p>Posztó Sámuel fordulj oda Partos Dezsőhöz.</p>
                <p>Aki annyi polgári házasságot kötögetett, meg kötöget, aki annyi szegényen segít
                    cikkeivel, a folyamadásaival, csekély fizetésért, mit meg nem tesz a
                    nagyobbacska summáért.</p>
                <p>Te azt akarod: a kormány észrevegyen, kitüntessen, fölemeljen, tisztességbe
                    öltöztessen, bíborba, bársonyba, amiért ennek a városnak jubileumot teremtesz.
                    Ím ott egy nyomorult féreg, egy hatgyermekes apa, kinek a furfangon, bátor
                    hamisításokon, jóakaraton kívül egyéb segédeszköze majd alig van, s ki mások
                    együgyűségéből, kétségbeeséséből él - nézd, hogy vár, hogy emelkedik, hogy vinné
                    szolgálatodra minden becsületes erejét: szólítsd meg. Az éhes kutya a mészáros
                    füttyentésére nem ugrik jobban, mint a kis Partos Dezső a te egyetlen
                    intésedre.</p>
                <p>Mekkora öröm egy szegény családnak, mikor egy gazdag kimondja, hogy: nohát szeget
                    szeggel. Csináljunk egy ocsmány írást, rántsunk le valakit emberségesen.</p>
                <p>Partos úr, jöjjön, jöjjön.</p>
                <p>A négy lábnál alig valamivel nagyobb Partos Dezső úr egy ölet ugrik örömében, és
                    szinte egy lábnyit nő a szívélyes megszólításra.</p>
                <p>- Mi dolga van most magának?</p>
                <p>Ó, istenem, egy éhes szegény ördögnek: semmi.</p>
                <p>- Most, most, - mosolyog a kis emberke.</p>
                <p>- Feleljen, tudna-é nekem egy ügyes paszkvillust írni?</p>
                <p>- Hó, ezer örömmel. Paszkvillust írni? Hogyne. Ma az egész világ azt ír, meg
                    abból él. Az a szerencsés, akit azzal bíznak meg, hogy írjon paszkvillust.
                    Mennyit írnak most a minisz­terekre, és mennyit írnak az ő kedvükért. Állok
                    elébe.</p>
                <p>- Olvasta a Fejes Eduárd, meg a Héring Farkas paszkvillusát?</p>
                <p>- Egy garast sem ér.</p>
                <p>- Hogyhogy? Hát maga különbet tudna írni?</p>
                <p>- Én? Hát ki látja el a polgárságot? A nagy suszterről ki írt; a Varga Jánosnéról
                    ki írt, hogy fölakasztotta magát utána? Akire én a kezemet teszem...</p>
                <p>- No?</p>
                <p>- Csak annak nem szeretnék a helyében lenni.</p>
                <p>- Nekem is kellene egy.</p>
                <p>- Kiről? Most igazán, hogy paszkvillust-író kedvemben vagyok.</p>
                <p>- Miért?</p>
                <p>- Haragszom az egész világra. Csupa rongy vagyok.</p>
                <p>- Úgy? No, csak Kopár Lászlóra haragudjék.</p>
                <p>- Hát tán azt kell leteremtenünk? Jaj! A világon senkire jobban nem fáj a
                    fogam.</p>
                <p>Posztó úr, mint igazi fösvény ember, azt hitte, erről most már olcsóbban is ír
                    Partos, tehát kevesebbet bíztatta.</p>
                <p>Nagy tévedés.</p>
                <p>- Erről írjunk tehát Posztó úr? Kicifrázom.</p>
                <p>- De hamar, hogy minél előbb a nyomdába vihessük. Én viszem magam. Csak feketén,
                    feketén.</p>
                <p>- Megírom, hogy az ördög nem fogadná el atyjafiának.</p>
                <p>- Adatokat aztán adok, tömérdeket.</p>
                <p>Pénzecskét kellett volna inkább.</p>
                <p>- Mikor kapom meg? Hej ha tudná!</p>
                <p>- Jöjjön el estefelé. Lesz egy poharacska bor is. Aztán csitt.</p>
                <p>Vígan vált el a két ember egymástól.</p>
                <p>Tudniillik a lehető jó reménységgel Posztó úr, kinek eddig a dolog egy
                    krajcárjába se került, de annál kétesebb gondolatokkal a kis Partos, ki jól
                    ismerte a polgártársat.</p>
                <p>Megvárta, míg a kevély Posztó Sámuel egy utcasarkon eltűnik, akkor üres markával
                    fogta magát, s a Galamb utcán, a csorgó kút mellett csöndesen lehaladt a páterek
                    felé.</p>
                <p>Kis, szürke feje modern gondolatokkal foglalkozott.</p>
                <p>- Kiadlak, felfújt kecskéje! Ingyen, tudom egy pohár rossz borért.</p>
                <p>Tán a szegény ember becsülete olyan olcsó? Cudar, ő felfalná az egész világot,
                    tőlem még a morzsát is sajnálná. Én álljak ki, mint Dávid a Góliáttal, s ő meg
                    vigye el a prédát. Hohó, Samu. Az isten a szegényről se feledkezett ám el
                    végképpen. Nem ő adta-e egyenesen a markomba, hogy: itt egy gazember, egy
                    lelketlen uzsorás, egy nyúzó, aki más becsületére szomjúhozik - ingyen; eredj,
                    tanítsd meg. Élj az eszeddel. Ha a galamb lopott búzából neveli fel kisdedeit és
                    szabad neki, hát az én éheseimet talán bűn, ha a te kontódra most jóltartom?</p>
                <p>A kis, falusias fürdő hársfái között egyenesen az igazgató lakása felé tartott
                    Partos úr.</p>
                <p>Akkor is egy sereg jövő-menő, és a jubileum után élődő úri ember leste a kapu
                    alját, és ülte el az utcai padokat.</p>
                <p>- Mi jót hoz nekünk, kedves tekintetes úr lépegetett hajladozva Kopár László úr a
                    kis emberkéhez.</p>
                <p>- Igenis, aki jubiláltatni akarja magát, az még az ilyen csekély egyéneket is,
                    mint Partos úr, előzékeny, szíves mosollyal köszönti. Ez már a jubileum
                    természetében van. Semmit se szabad kockáztatni. Ébren kell lenni, alázatosnak
                    kell lenni, míg a jubileum szent órája el nem következett, s a magas kormány
                    drága figyelme reád nem irányzódott: a rendjelecske meg nem érkezett; s azt a
                    megye főispánja egy igen szép kis rögtönzött ünnepélyen csinos, lelkes hazafias
                        dikció mellett átal nem adta.</p>
                <p>Azután ismét szabadon tekinthetsz széjjel és kitaszíthatod az ilyen nyomorékot,
                    de még a különbeket is.</p>
                <p>- Mit jót hozott, nos mi jót hozott?</p>
                <p>Kopár úr felfésülte tudós haját, mert mindig szerette, hogy tudósnak tartsák,
                    mint a pátereket.</p>
                <p>- Egy-két bizodalmas szavam volna nagyságodhoz.</p>
                <p>- Ej, ej, mondja csak: tekintetes. Utálom a hiúságot.</p>
                <p>- Esedezem alázatosan én-én-de csak négyszemközt...</p>
                <p>- Ez itt a testvérem, - mutatott Kopár úr egy mindenben hasonló formájú, csak
                    szelídebb, butább tekintetű emberre. Éppen olyan fekete volt, csak mivel
                    szegényebb, - tehát kövérebb: olyan magas homlokú, csak e homlokon, az életet
                    nyugodtan vette, nem volt annyi barázda, s a haját oly tudósosan fésülte ő is,
                    talán mert a tehetősebb testvér ezt személye iránti tiszte­letnek tartotta. Úgy
                    mosolygott az is, csak hogy aligha tudta mindig, miért, s úgy ropogtatta az
                    ujjait, mint testvére, s a főtisztelendő páterek.</p>
                <p>Mit volt mit tenni, Partos úr nekifohászkodott titkainak.</p>
                <p>- Nyilatkozhatom?</p>
                <p>- Nyilatkozzék, drága tekintetes úr, csak bátran.</p>
                <p>- A nagyságos urat nagy veszély fenyegeti.</p>
                <p>- Engem? - hátrált megütődve Kopár úr testvére felé.</p>
                <p>- Igen.</p>
                <p>- És...</p>
                <p>- De isten kezembe adta a rossz embert.</p>
                <p>Hogy szorongatta a kis Partos úr a rossz embert, mint egy postautalványt több
                    forintokról.</p>
                <p>- Nagy veszély! - emelgette a karjait a kisded férfiú.</p>
                <p>- És honnan?</p>
                <p>- Rémítő irigység!</p>
                <p>- Ki részéről?</p>
                <p>- De kezemben van, halálra szoríthatom.</p>
                <p>- Kicsoda?</p>
                <p>- Arra vagyok igen tetemes pénzfizetés mellett felszólítva, hogy...</p>
                <p>Most már csakugyan a testvére háta mögé rejtette magát Kopár úr. Királyokat is
                    leszúrtak már jó pénzért. S egy ilyen ember, mint Partos Dezső, ki irnokságot
                    sem tud kapni a folytonos iszákossága miatt - sokra képes. Az ilyen az
                    akasztófával mit vesztene? Semmit.</p>
                <p>- Hogy a nagyságos urat...</p>
                <p>Mind a két tudóshajú úr egymás hátát kereste.</p>
                <p>- Lepaszkvillizáljam.</p>
                <p>- Engemet, kinek jámbor fedhetlen az élete?</p>
                <p>- Mint egy gaz kéjencet. Úgy.</p>
                <p>- Ki utolsó krajcáromat is...</p>
                <p>- Uzsorákra adja, de még milyenekre. Úgy.</p>
                <p>- Ki csak a főtisztelendő páterek javán munkálkodtam...</p>
                <p>- És mindig színésznőket tartott, de duplán, csinosan, úgy.</p>
                <p>- Ki senkinek soha nem vétettem...</p>
                <p>- Ki soha semmire egy kis krajcárt nem adott, de kicsalta volna a tehénből a
                    borjút...</p>
                <p>- És ki az az istentelen?</p>
                <p>- Azon gondolkozom éppen, hogy eláruljam, vagy hallgassak mégis. - Ne szólj szám,
                    nem fáj fejem - tudom. Hanem én a becsületnek vagyok az áldozatja, mindig az
                    igazságot kerestem, az egész városnak szolgáltam s nem tudok egy kis megyei
                    aljegyzőséghez, avagy másod­tanfelügyelőséghez jutni. De bár mértékhitelesítő
                    lehetnék. A mostanit éppen most csapták el. Ha nagyságod szót tenne mellettem a
                    méltóságos főispán úrnál. Csak egy szavába kerülne. Hat gyermekem, beteg
                    feleségem, egy vén néném, két vén bátyám, olyan rongyosak, mint én. Isten, te
                    isten, ki ott fent a magasban lakozol, tekints már egyszer énreám is! A
                    nagyságos urat nagy veszély, rút, gyalázatos cselekedet, kimondhatatlan szégyen
                    fenyegette, hogy ki­paszkvillizáljam; de kegyetlenül, csúfosan, hogy soha többé
                    ember előtt meg ne állhasson. És mikor? Most, mikor ajtaja előtt az óriási
                    tisztesség; hajlékán az egész megye, tisztes mellén az érdemrend, és a hivatalos
                    lapban a nagyságos királyi tanácsosság. Mindezeket egy nap alatt megeheti egy
                    jól írt paszkvillus, amit megküldenek a miniszternek, a főpapoknak, a magas
                    tisztikarnak, az újságoknak - ez, ez, ez a rettenetes! Ezer példányokban szórják
                    az utcán, bedobják az emberek ablakain. Erről beszélnek a templomban, a templom
                    előtt, a piacon, a falvakon, a lakodalmakon, keresztelőkön, temetéseknél.
                    Rémítő! Egy embert egy nap alatt meg lehet enni, mint a halat, hogy még a
                    szálkájából se marad csak ennyi is-e!</p>
                <p>Tudtam, hogy nagyságod kegyes ember, árvák oszlopa, szegények gyámola,
                    nyomorultak vezére. Csak egy szavába kerül, hogy egész nyáron itt a fürdőben
                    üljek egész családommal, mert az egy fillérjébe se kerül, s minket pedig
                    nagyszerűen talpra állít, hogy a telet nevetve fogadhatjuk.</p>
                <p>- Kedves tekintetes úr, tekintsen engemet a legjobb emberének, és bízza magát
                    reám. Ki az a semmirevaló?</p>
                <p>- Az is kérdés, de az a főkérdés, hogy a paszkvillussal mi történjék? Én nem
                    írom, de az adatok egybe vannak gyűjtve. Rémítőségek. Én csak egy ki, mi vagyok,
                    de meghalnék szégyen­letemben, ha nevemet, becsületes polgári karakteremet egy
                    írással úgy összevissza gyaláznák.</p>
                <p>- Tekintetes úr, - lépett a kis ember elé sápadt, kikelt arccal, remegve a
                    felindulástól Kopár László úr - én mindent megteszek, de azt az istentelent
                    kegyetlenül meg kell büntetnünk.</p>
                <p>- Igaz, aki egy ember becsületében...</p>
                <p>- A legdrágább kincsében!</p>
                <p>- Akar tönkretenni egy mocskos írással, halált érdemelne.</p>
                <p>- Szívemből sajnálom, szegény Szabó József öreg tanító polgártársamat. Az is hogy
                    gondolta volna, hogy valaki, egy lelketlen suhanc, egy istentől, embertől
                    elrugaszkodott ocsmány lélek, úgy nekiessék a jó hírnevének? És mi történt? Azt
                    mondják, a vízbe ölte magát - a nagy fia; a leányai nem mernek kijönni, szegény
                    ártatlan teremtések, a szobából; a vénasszony sír, tépi magát - egy hetven felé
                    járó, tisztes asszony.</p>
                <p>- És miért? - Egy nyomorult paszkvillusért! Ha van kormány, az ilyet üldözze
                    kegyetlenül. A medve csak a kukoricában tesz kárt, de egy paszkvillus családokat
                    pusztít el.</p>
                <p>Kopár László úr pirulva, lesütött fejjel járt-kelt a szobában, veregette a kis
                    Partos Dezső vállait, és ígért mennyet, földet, hogy azt a paszkvillust
                    megsemmisítsék.</p>
                <p>Hol van? Megvan-e már írva? Nem olvasta-e már valaki?</p>
                <p>Mint a hatágú gombos korbács, csapódtak e gondolatok, kérdések a tisztelt
                    jubiláns aggastyán hátához.</p>
                <p>Leültették Partos urat, s mint egy messzünnen jövő kedves vendéget, ellátták
                    szeretettel, becsülettel.</p>
                <p>Hol az egyik Kopár, hol a másik kedveskedett neki valamivel.</p>
                <p>Azonnal külön fürdőt rendeltek a számára, finom, ásványos meleg fürdőt, ami egy
                    szegény emberre nézve fontosabb, mint a betevő falat; reggelre savót vízzel -
                    ingyen, délre ebédet a színészekkel - ingyen, este jó ellátást a páterek
                    konyháján - ingyen.</p>
                <p>De több volt az, hogy felöltöztették.</p>
                <p>Ez nehezen ment, mert egy ily kurta extra emberre hol kapni hirtelen ruhát? A
                    szeretet itt is legyőzte az akadályokat.</p>
                <p>A paszkvillus legszebben el volt tehát nyomva. Csak így lehet elnyomni.</p>
                <p>Ily hatalommal szemben hová fordult és mit tett Posztó Sámuel polgártárs? Nem
                    bízott Partos Dezső úrban. Erősebb támasz után nézett.</p>
                <p>A vallás ragadta meg, mint egy nyomorult, tántorgó vakot, és a templom adott neki
                    vigaszt.</p>
                <p>Szerencse, hogy az egyszerű keblekből nem száradt ki ez anyagias korszakban a
                    vallásosság szent érzete.</p>
                <p>Posztó Sámuel úr, az igaz, hogy úri hivatalánál és számtalan megtisztelő bizalmi
                    állásainál fogva egészben követte az úriosztályt, és a templomot mindenestől
                    átengedte az együgyű népnek, de mint jó katolikus, fenntartott szívében egy kis
                    zugot - a görög nem egyesült öreg esperes
                    számára, ki híres imádkozó volt, és ráolvasó. És csekély polgári árért.</p>
                <p>Sokan haltak el azok közül, kikre az öreg Euzsebius kimondotta, hogy meg kell
                    halniok. Gyógyultak meg olyanok is, akikre azt mondta: ember, vedd fel a te
                    nyoszolyádat, és járj. De ha az ilyenek felgyógyultak, szerették maguknak
                    tulajdonítani - már csak a fizetés miatt is - hogy ők lábra kaphattak még. Míg a
                    halottaknál ez nem történt.</p>
                <p>Ott mindenki bevallotta, hogy annak meg kellett halnia, olyan erős imádság elől
                    nincs menekvés.</p>
                <p>A közelebbi esztendő alatt végigtekintett Posztó úr a halottak nagy számán, és
                    elbámult, hogy az öreg Euzsebius mit tett.</p>
                <p>Meghala a vén, dr. Szorítsd László, királyi tanácsos, sok egyletek feje,
                    számtalan közügy keze-lába, mert Harkály Péter elüldözött tanár,
                    ráimádkoztatott. Akkor halt meg egy nagy ebéd után, mikor éppen kaszinói
                    alelnöknek akarták megválasztani. Meghalt java erejében, hetvenkilenc esztendős
                    korában, holott atyja, a vén borbély, kilencvenet élt. Csak annyit szólt: Nelli,
                    tiszta inget, fázom. Meghalt Lakatos Sámuel, a polgármester, amért Varga József
                    mérték­hitelesítőt, a mértéktelen hibák miatt, embertelenül, hivatalából
                    kimozdította. Varga József előre hirdette, hogy Lakatosnak meg kell halnia. No,
                    meg is halt. A nyakán egy kelevény, de attól élhetett volna még. Meghalt az
                    örmény doktor, kinél többet enni tudó ember sohasem élt a szalmavári doktorok
                    között. Meghalt, mert fölkelt a levéltárnok ellen, s a főispán ellen, s az egész
                    világ ellen. Megbolondult. Elment a vén Kabay feleségestül, egy hónap alatt,
                    amért télvíz idején ki kellett költözniök a jó úri lakásból, s egy kunyhóba
                    húzódtak meg a Kis utcában. Temérdek rosszat tettek - a vén ember... Elmene,
                    elmene, egy nagy sereg ember elmene, mint a hó.</p>
                <p>Csak Kopár Lászlót is el tudná valahogy egy hetek alatt imádkozni az öreg
                    Euzsebius - ez fordítana legbiztosabban az állapotokon. Megpróbálja. Ha tudott
                    másokon segíteni, segítsen most az ő szívén is.</p>
                <p>Ott feküdt a kis töpörödött, aszott vénember a méhesben, és aludt, mert mit
                    tegyen egy öregember ily forróságban?</p>
                <p>Posztó Sámuel, az okos, kevély, gazdag, hatalmas polgár reszketve ballagott a
                    rettenetes kis ember elé. Mert az volt a közönséges hír, hogy kétélű kard az
                    öreg esperes munkája: az is elhal, akire reáimádkozik, de az se maradhat sokáig,
                    aki az imádkoztatást kívánta, fizette.</p>
                <p>Oly erősen óhajtotta a Kopár László elpusztulását, hogy egy percre legyőzte azt a
                    félelmet, mely minden becsületes ember lelkét a halál kapuja előtt elfogja.</p>
                <p>Itt nem kellett sokat beszélni, mert a vénember gutaütött volt, csak egy
                    papiroson oda kellett adni a nevet, s mellette egy bugyellárisban - a pénzt.</p>
                <p>- Atyám, lelki szent atyám! - Kapaszkodott, fohászkodott mégis Posztó úr - csak
                    most legyen a drága imádságának foganatja, hát én ezt a rongyos templomtetőt,
                    ezenkívül - (már amit odaadott) - megfedetem pléhvel, rézzel, hogy a csodájára
                    járnak.</p>
                <p>Az öreg Euzsebius tapogatta a könyökével az ajándékot, de úgy vette észre, igaz,
                    amit beszél a város, hogy: Posztó Sámuel fösvény egy személy.</p>
                <p>Pedig kár ilyenkor fösvénykedni.</p>
                <p>Ami történt, csak a szerencsétlen fösvénysége miatt történhetett.</p>
                <p>Úgy el volt telve Posztó úr a hittel, hogy Kopár László elmegyen, s annyira
                    becsülte magát, hogy oly gazdagon megajándékozta az öreg esperes urat (két o.
                        é. forintokkal), hogy szinte szaladt a
                    hegyről, s nem fiatalember létére, majdnem repült. Mindent el akart mondani a
                    feleségének, kinek az esze nélkül eddig se tett semmi fontosat, fel akarta
                    vidámítani a leányát, hogy olyan ünnepély lesz itt nemsokára, amilyet a város el
                    se gondol, olyan jubileum, hogy elülhet aztán Szénavár, de az asszonyok nem
                    olyan békülékenyek soha, mint a férfiak. Míg egy nő, egy leány meg nem kapja
                    azt, amit kíván: a békességről tudni sem akar.</p>
                <p>Posztó úr vidáman járt-kelt a nagy bekövetkezendő öröm előérzetében, százszor is
                    odatoppant a feleségéhez, hogy: mit mond az új tehén, hát a borjú, no, tetszik?
                    - de az asszony egy szót sem szólt.</p>
                <p>Majd a leánya szobájába tekintgetett.</p>
                <p>Klárika feküdt.</p>
                <p>- Hát neked mi bajod? - hökkent meg az apa az erős lélegzet miatt.</p>
                <p>- Csak öld meg a leányodat; ez az egy is minek? - hangzott az éneklő hang a
                    konyhából.</p>
                <p> </p>
            </div>
            <div type="chapter">
                <head>A VENDÉGFOGADÁS</head>
                <p>Öles, zöld, sárga, piros hirdetések tudatták a nevezetesebb épületek sarkain a
                    mindinkább érdek­lődő közönséggel, hogy:</p>
                <p>Városunk kitűnő szülötte, a fáradhatlan igazgató, a közművelődés bajnoka, a jeles
                    hazafi tiszteletére, “Kopár László jubileuma” címmel, a város párt- és vallási
                    színezet nélkül országos polgári ünnepélyt rendez folyó hó 25-én, a Péter papok
                    nagy, Pannonia nevű vendéglőjében, a következő programmal:</p>
                <p>1. Isteni tisztelet a kis kápolnában, kis mise. Tartja főtisztelendő Kanyaró
                    János prépost úr őnagysága.</p>
                <p>2. A templomból ünnepélyes felvonulás a nagyterembe.</p>
                <p>3. A küldöttségek díszöltözetben zászlókkal, koszorúkkal.</p>
                <p>4. Egy aranytrombita, az ajándékozó birtokosok neveinek bevésésével. Átnyújtja
                    beszéd kíséretében, jeles írónk, Héring Farkas.</p>
                <p>5. A színészek arany bilikomának átadása - énekkel.</p>
                <p>6. A nőegyletek óriási együttes koszorúja, tizenkét egyleti hölgy vállain.</p>
                <p>7. A polgári egyletek, zászlókkal, díszben.</p>
                <p>8. Egyház, iskola, művészet, szegényház, árvaház, koldusegylet.</p>
                <p>9. A megye urai - kardosan.</p>
                <p>10. A város atyái - Szalmavár címerével.</p>
                <p>A lelkes közönség este fáklyás zenével fog tisztelkedni a jubilálandó ablakai
                    alatt.</p>
                <p>Szalmavárt, 1885. augusztus hó 17-én.</p>
                <p>A százas bizottság.</p>
                <p>Itt láthatta Posztó Sámuel, hogy nem lehet többé okoskodni afelett, lesz-e
                    jubileum és hol, és ha lesz: kinek!</p>
                <p>Tényekkel szemben csak okos meghajlásnak van helye.</p>
                <p>Volt is egy nyugodt órája Posztó úrnak, amikor így okoskodott: átmegyek a másik
                    párthoz, valahogy odacsúszom. Hát követválasztásoknál nem történnek-e ilyen
                    odacsúszások? Ó, bizony. Sárga Fülöp úr is nem megtette a választás utolsó
                    óráján? Hasznát vevé. De mi lesz az ő bizottságával, a tanító urakkal, a
                    polgárokkal, a vidéki meghívott egyletekkel? Vissza lehet még talán csinálni?
                    Nem lehet. Megölnék.</p>
                <p>És ki fizet? A gyűjtemény lassan szaporodik. Az lenne szép, ha a java az ő
                    nyakába találna szakadni.</p>
                <p>És borzasztó összegeket látott - fizetetlenül.</p>
                <p>Elfogyott a szemevilága.</p>
                <p>Nem, erre nem áll. Feleségével kellett volna ezeket idején megbeszélni, de azzal
                    most nem bír, az, mióta azt a kölyköt elkergette a háztól, az ördögöknél
                    mérgesebb.</p>
                <p>Kitört, nem bírta tovább:</p>
                <p>- Az is bolond, aki a városáért egy lépést lesz. Minek akartam én ide jubileumot?
                    Kell egy rongyos városnak országos jubileum? Kell söprű. Én az asztalfőre akarom
                    húzni az egy­házam, városom fejét, s ő egy gaz, lator, vén uzsorás kedvéért a
                    pad alá dugja.</p>
                <p>S borzasztó bűnöket hozott fel, melyeket állítólag Kopár László követett volna el
                    az erkölcs, haza, város és a nagy publikum ellen.</p>
                <p>- De Szalmavár vak, de Szalmavár gyáva, de Szalmavár egy bélpoklos, akinek csak
                    az evésen, az iváson az esze, az ingyenmulatságokon. Hogy fut a prédára!
                    Gyalázat! Van itt becsületes intelligencia, jóravaló polgárság? Van ilyen város
                    Magyarországon több? Nincs, lehetetlen­ség.</p>
                <p>Megint csak egy-egy vigyorgó programmal találkozott, mely halálos ellenségének
                    diadalát hirdette.</p>
                <p>Bízott ugyan az öreg Euzsebius hatalmában, de volt olyan pillanata, mikor úgy
                    vélekedett, hogy ha a halál megkésik, akkor mi haszna lesz neki abban.</p>
                <p>Nem tudta, hova tegye eszét. Partos Dezsőben nem bízott. Ehol; el se jött.</p>
                <p>Kocsira ült, s maga személyesen hívogatta a vidéki egyleteket, minden tanítóhoz
                    betekintett, paphoz és végigmagasztalta Szabó Józsefet, aki ártatlan és akit
                    csak azért is, hogy kitűnjék a becsületes tiszta élete: meg kell jubilálni. Az ő
                    jubileumok egy nappal előbb lesz, augusztus 24-én, a Pipás Lajos fogadójában,
                    egy kis forinttal. Mi az? A bort ő állja. Meg fogják látni, hogy van még isten
                    az egekben. A miniszter is lejön.</p>
                <p>Ezt csak úgy tette hozzá, de hangoztatta mindenütt.</p>
                <p>- A miniszter telegrafirozott, hogy: okvetlen ott leszek. A nép apostolait föl
                    kell karolni, ők ama vezérszövétnekek, akik után haladnia kell az
                    emberiségnek.</p>
                <p>Posztó Sámuel úr annyira belezavarta magát s néhány szegény tanítót s
                    kapaszkodóbb csiz­­madiát, asztalost, péket, szíjgyártót és szabót, hogy minden
                    dolgát elhanyagolta, levelezéseit a biztosító ügyekben félretette, s csak
                    gyűlésezett, konferenciázott, hol egyik, hol a másik házánál, csak otthon
                    nem.</p>
                <p>Jöttek is a szebbnél szebb válaszok a különböző tantestületektől, művelődési
                    társulatoktól, hogy: megyünk, ott leszünk!</p>
                <p>A Szabó József tanító jubileumi ünnepélye iránt nyilvánult közérdekeltség és
                    részvét hívebb visszatükrözéseül, történelmi szempontból is indokoltnak találjuk
                    a meghívott egyletek, társulatok, magános kultúrférfiak részéről a
                    Posztó-Szabó-féle bizottmányhoz intézett üdvözlő levelek és táviratok százai
                    közül az érdekesebbeket az alábbiakban közölni.</p>
                <p>1</p>
                <p>Alulírottak, mint a szatmármegyei “Biblia egylet” elnöke és jegyzője, a
                    szalmavári derék kartárs, Szabó József jubiláns tanító tiszteletére rendezett
                    dicső ünnepélyeni megjelenésre kijelöltük Székely Ferenc és Balog Pál
                    kartársainkat. Fogadjátok kartársi, meleg szeretettel és mennél előbb
                    bocsássátok őket vissza, hogy hallgathassuk elő­adásaikból a lelkes ünnepély
                    magasztos részleteit.</p>
                <p>2</p>
                <p>A magyar tanügy dicső hőse és apostola, Szabó József jubileumi ünnepélyére
                    meg­­jelenni, s a farkasháti “Világosság” egyletet képviselni eddig jelentkeztek
                    a Palotai Lajos ferbéci tanító és Müller Ferenc németi állami igazgató.</p>
                <p>Vezesse a Szentlélek az ünnepélyt. Az értesítést várjuk.</p>
                <p>3</p>
                <p>A magyar kultúrális harcban, a magyar nemzet és felvilágosodás ügyének hősi
                    küzdel­mében annyi érdemet szerzett Szabó József kartárs jubileumi ünnepélyére
                    történt szíves meghívásáért hazafiúi köszönetünket kifejezvén, fogadja a
                    jubileumi bizottság őszinte sajnálatunk kijelentését afelett, hogy az idő
                    rövidsége, s a nagy távolság miatt - (innen a baranyai hegyek közül a
                    tisza-dunai hegyek közé) - a derék tanító nagy érdemei, a ma­gyar tanvilág
                    tisztelete és hálája, Szalmavár közönségének és a jubileum-bizottmánynak
                    hazafias kezdeményezése és buzgó működése által nemzeti ünneppé emelt
                    Szabó-jubileumi ünnepélyen küldöttségileg magunkat nem képviseltethetvén.</p>
                <p>Édes hazánk iránti szeretet, történelmünk nagy alakjai iránti mély tisztelet
                    azonban a távolban is részesévé tett bennünket azon országos ünnepélynek,
                    amelynek a Szabó-Posztó jubileum alkalmával szerencsés színhelye Szalmavár.</p>
                <p>Ilyen válaszok is érkeztek, de ezeknek a szép, meleg hangjában is annyi volt a
                    fölemelő, hogy a Szabó-Posztó jubileumi bizottság csak örvendetes tudomásul és
                    levéltárba tételül vehette.</p>
                <p>Aminthogy akképp is cselekedett.</p>
                <p>Nem lehetett csüggedni, jóllehet az ellenpárt hatalmasan szórta az ingyenes
                    meghívókat, és nem kímélt áldozatot.</p>
                <p>A Posztó-Szabó bizottság is megállapította és kiragasztotta a programot.</p>
                <p>Öt teljes ponttal adtak többet a műsorban - az ingyen ebéd helyett!</p>
                <p>1. Felvonulás a nagy bálházba.</p>
                <p>2. Ácsok, szabók, vargák, fésűsök, asztalosok zászlókkal, céhmestereik élén.</p>
                <p>3. Hét tantestület, jelvényekkel.</p>
                <p>4. Ifjak küldöttsége koszorúkkal.</p>
                <p>5. Leányok küldöttsége virágkoszorúkkal.</p>
                <p>6. Gazdasszonyok egyesülete.</p>
                <p>7. Kedves Mózes mészáros szaval.</p>
                <p>8. Müncher Erzsébet énekel.</p>
                <p>9. A jubilálandó családja.</p>
                <p>10. A régi tanítványok csoportozata díszben.</p>
                <p>11. Selyemvánkoson a jubilálandó számára kitett ajándékok.</p>
                <p>12. A polgári dalárda éneke.</p>
                <p>13. Az iparos önképző egylet.</p>
                <p>14. Fáklyás zene.</p>
                <p>15. Műkedvelői előadás, utána táncmulatság reggelig - a Pipás Lajos úr deszka
                    sáto­rá­ban, teljes kivilágítással.</p>
                <p>A rend fönntartásáról kezeskedünk.</p>
                <p>- Nem lehet a magyar embert félteni - mondogatták többen az intelligenciából a
                    nagy program láttára. - A magyar a kiegyezés óta óriásit haladott. Eb lelkét! -
                    hol voltunk csak ezelőtt tíz évvel is - magyarázgatta egy öreg vásári írnok, kit
                    nem hívtak a Kopár bankettre, s ennélfogva a polgársághoz csatlakozott, s annak
                    lelkesítésére mindent elkövetett - de elmegyünk biz oda, megmutatjuk az uraknak,
                    a kevély hatalmasainak, hogyha őnekik mind szüntelen jubileum kell, már bizony
                    ne féljenek, mert összetett kezekkel a polgárság sem ül. Mulatunk. Micsoda,
                    atyafiak? Ugyé?</p>
                <p>S a kis, rongyos, kopott emberke után számos, hasonló öltözetű és haladni kész
                    polgár kiál­totta: mulatunk, azért is mulatunk!</p>
                <p>Posztó Sámuel úrnak ragyogó arcát lehetett látni mindenfelé, amint majd ezen az
                    utcán, majd amazon szólott néhány buzgó, kokárdás, tollas rendezővel. Ó, észre
                    fogja őket venni a kormány.</p>
                <p>Tanítók jártak itt, tanítónők jártak ott, büszkén érezve, hogy valahára a szegény
                    tanítói osztály csillaga is feltűnt.</p>
                <p>Jubileum! egy tanítónak, kinek a mindennapi kenyere is sokszor könny és sóhaj, a
                    ruhája adósság - a virágzó ipar szerencsés százezresei mellett: mégis nagy
                    fordulat, dicső vívmány, a megromlottnak híresztelt politikai új éránkban.
                </p>
                <p>Kelj ki szent öreg, gyermekszívű, tiszta aggastyán sírodból, melybe bánattal
                    szállottál alá; vesd félre porló szemfedődet nagy Kölcseynk, s azzal az egy
                    félszemmel, mellyel akkor annyi nyomort, gyalázatos kapzsit, hazafiatlan nagy
                    urat láttál - nézz végig az Árpád honja hatá­rain, és dalold lelkesedve a Rákos
                    Nimfájához fenséges dalát:</p>
                <p>Ó hon, ha egy pillanatig</p>
                <p> Szétoszlik felleged,</p>
                <p> S vígan mosolygsz:</p>
                <p> Olimpig szállnak érzetim...</p>
                <p>- Ez mégis cudarság... - ordított néhány véresruhás polgár.</p>
                <p>- Micsoda? - hangzott száz ajakról a kérdés.</p>
                <p>- Itt állunk a Malomtó mellett, hogy fogadjuk a vendég...</p>
                <p>- Jézus! - kiabál, sivít egy csomó futó asszony a vámház felől. - Verekedés.
                    Posztó Samut agyonütötték - Csihán Palit...</p>
                <p>Emberrobaj: gyermeksírás, fölemelt botok, hörgő mellek, városi rendőrök,
                    zsandárok; utcák mozdulnak, kapuk csapódnak, ablakok csörrennek, ünneplő ruhás
                    nép tör keresztül elesett aggokon, gyermekeken - Szalmavár ég, a Posztó Sámuel
                    szénakazla ég, magasra csapódnak a lángok, a füst rémületesen terjed a házak
                    fölött; föltámad a szél, alszél, déli szél, éjszaki szél... Minden szél részt
                    akar venni a tűz fúvásában. A harangok konganak, tehenek, bivalyok, horkoló
                    lovak futnak az utcákon augusztus huszonharmadikán, mikor holnap már a Szabó
                    József úr jubileumi ünnepélye lenne.</p>
                <p>Posztó Sámuelt csakugyan bekötött fejjel hozzák egy kocsin, más polgárokat
                    fegyveres zsandárok kísérnek a városháza felé.</p>
                <p>Mi ez, mi ez? Mi történt?</p>
                <p>A város egyik végétől a másikig dörren, mint valami ágyú riadás: Mi történt?</p>
                <p>A hírlapok valók arra, hogy határozott, hiteles felvilágosítást adjanak a
                    közönségnek - mindenről.</p>
                <p>Itt a Duna-Tisza rendkívüli száma.</p>
                <p>Botrány! Gyors orvoslást kérünk!</p>
                <p>Van-e Szalmavárnak rendőrsége? Tudott-e a rendőrség azon minősíthetlen
                    szemtelen­ségről, mely a legszentebb polgári jogokat sértette meg tegnap
                    délelőtt tíz és tizenegy óra között az úgynevezett Malomtónál. Azt kérdjük:
                    tudott-e? A Posztó-Szabó jubileumi bizottság, tíz bizalmi férfia, éppen a
                    vendégeket fogadni állott az országúton s a leg­csön­desebben s a legserényebben
                    járt el ebbéli tisztében, amikoris Esztregár József, notórius fürdőbiztos, három
                    kenderháti szekeret, tele küldöttséggel a Szabó-jubileumra - megfordít s a
                    legarcátlanabb módon a fürdő felé kormányoz. Mely polgári érzés nem lázadna fel
                    ily becstelenségen? Hol itt az erkölcs? A szabadság? Tisztelt barátunk, Posztó
                    Sámuel, előbb szépen kérte Esztregárt, hagyjon fel az ingyen ebédjegyek
                    oszto­gatásával, és ne akarja ez újabb erőszakoskodással is kenyértörésre vinni
                    a dolgot. Mind hasztalan. A három tele kocsit elhajtotta, s azok oly gyáván
                    viselték magukat, hogy ingyenebédért erőszakot tettek a polgári becsületükön.
                    Mely polgári érzés nem érné el itt türelme véghatárait?</p>
                <p>Természetes, hogy pártunk nem hagyhatta magát. A katasztrófa bekövetkezett,
                    Esztregárt leverték, de sajnos, mélyen tisztelt barátunk Posztó Sámuel is,
                    súlyos sérüléseket szen­vedett.</p>
                <p>Egyik szeménél aligha operációról nem lesz szó. Ilyen a szalmavári közösügyes
                    rend­őrség. Keresetünket megindítottuk. A jubileumot ily botrányos visszaélések
                    után elna­pol­tuk. A tűz szerencsésen eloltatott, egy kis kazalocska égett
                    össze. Felét derék polgáraink annak is - megmentették.</p>
                <p>Adott erre választ a kormánypárti Tisza-Duna.</p>
                <p>Mivel a diadal a keresetnél az övé lett, csak három-négy utolsó sorát iktatom
                    ide:</p>
                <p>Szalmavár derék rendőr-főkapitánya fényesen bebizonyította ezúttal is, hogy mit
                    várhat tőle a város, a közbéke, a haza.</p>
                <p>A rendetlenkedőket elzáratta, Posztót rendőri felügyelet alá helyezte házilag,
                    mivel leánya halálán van. A tűz csak vaklárma volt.</p>
                <p> </p>
            </div>
            <div type="chapter">
                <head>HOGY VÁGJA KETTÉ POSZTÓ SÁMUEL ÚR A CSOMÓT? - S AZ ÜNNEPÉLY</head>
                <p>Klárika is talpra ugrott és minden halálos betegségét elfelejtette, hogy apját
                    meglássa véres fővel, lehasogatott ezüstgombos atillában. Posztóné se azon
                    járatta eszét, hogy mint álljon bosszút ezen a makacs emberen, amiatt, hogy a
                    fiatalok viszonyát, mely az ő gondos anyai szemei előtt szövődött lassacskán,
                    oly durván szétszaggatta, hanem jajgatott, káromkodott, hogy veszett volna az
                    országában az a jubileum, mert nem becsületes polgárember kezébe való az, s
                    futott jégért, doktorért, egyúttal átkozta azt az órát, mikor az a gonosztevő
                    Kopár László betette lábát az udvarukba. Jólesett ez a szorgalmatos készség
                    Posztó úrnak, s nagyo­kat nyögött, keserveseket fohászkodott, s bár látott a bal
                    szemével is, mert mégis egy egész­sé­ges szemmel, istennek hála, nem lehet olyan
                    könnyen elbánni, de úgy tett, mintha nem látna, s engedte, hogy a leánya,
                    felesége, jajgassanak, tépjék, szaggassák a drága egészségüket, mert négy-öt
                    hete úgyis kevés szavukat vehette - irányában.</p>
                <p>Most lássák, mi lenne egy ház apa nélkül, vezér nélkül, kenyérkereső nélkül. S
                    érezzék, szabad-e büntetlenül egy apával, jó férjjel haragot tartani, s azzal
                    csak úgy félvállról, fog­hegyen beszélni?</p>
                <p>Lám! Mi lett volna, ha ilyen egyetértéssel veszik a jubileumot, ha megértik, hogy
                    ő mit akar, hogy a kormány figyelmét akarja magára irányozni, egy szép
                    rendjelet, talán királyi tanácsos­ságot fog szerezni, mint a vén dr. Szorítsd
                    László, akinek egyéb érdeme sem igen volt, minthogy a kormánnyal észrevétette
                    magát.</p>
                <p>S akit a kormány észrevesz, annak örökre meg van vetve a szerencséje, a
                    boldogsága.</p>
                <p>Hanem ki bír egy asszonnyal, hát még egy egyedülvaló leánnyal? Senki. Éppen
                    senki? Ő se bírt.</p>
                <p>Most milyen szépen forgolódnak körülötte. Késő. Eddig kellett volna.</p>
                <p>Nyögött bosszantóan, s hol ide, hol oda mutatott, hogy el van törve, hogy neki
                    oda! Hogy soha se lesz belőle többet ember.</p>
                <p>Az is felette jólesett a megbántott szívének, hogy a fél város az ágya körül.
                    Szép ez. Mert mi eshetik jobban egy polgárnak, mint a népszerűség? Annyit is
                    ordított csupa tisztességből, hogy belerekedt.</p>
                <p>- Úgy látta a bárónál, mikor az egyszer nagy beteg volt, hogy kitettek egy nagy
                    könyvet a külső szobába, s abba a könyvbe írták be a járókelők a neveiket, s a
                    beteghez csak a leg­főbbeket eregették.</p>
                <p>Magához intette azért Klárikát, s amennyire a törött csontjától ezt tehette,
                    megmagyarázta neki, hogy lineázzon meg két árkus papirost, szépen megszámozva, s
                    tegye a külső szoba asztalára, s kérje fel a látogatókat, hogy: a kitett íven
                    legyenek szívesek kifejezni részvétüket.</p>
                <p>Egy hozta csak dühbe, hogy az a semmirevaló Fehér Károly is, aki minden
                    szerencsét­lenség­nek az okozója - ott szemtelenkedik. De megcsillapodott:
                    temérdek az elvégezetlen munka, levelezés, addig, míg ő kifekszi a betegségét,
                    azok a munkák jobbadán el lesznek végezve.</p>
                <p>Mérsékelte azért magát, s elnézte, hogy a hitvány ember ott lábatlankodjék.</p>
                <p>Betegsége alatt régi, okos furfangja, gyakorlati szelleme visszatért egészen.
                    Mintha egy részeg álomból ébredt volna fel.</p>
                <p>Mily jó, hogy az az Esztregár - okoskodik lelkében - odatolakodott. Most, ha
                    bukik a jubi­leum­mal, mert úgyis bizonyos, hogy megbuktak volna, amazok ingyen
                    ebédjeik, szállásaik miatt - senki se vetheti szemére, hogy így, hogy úgy, no
                    ugyan. Tiszta dolog, hogy a verekedés rontott össze mindent. Valahogy isten
                    segítségével majd csak a fizetésekből is kihúzza magát. Sok a bíró adósa, s a
                    pert jó móddal el lehet húzni a világ végéig.</p>
                <p>De azt mégis megmutatta, hogy jubileumot látott Szalmavár. Ha ő nincs, soha nincs
                    jubileum.</p>
                <p>Nyögött, ordított, azok pedig annyit megkívánhattak, hogy hiába ne jöjjenek. Még
                    a prépost is ellátogatott. A főispán, a gróf, a báró, az ezredes, a sok pap, az
                    úri kaszinó küldöttségileg, a nőegylet testületileg, az elnöknő vezetése alatt,
                    Fejes Eduárd négyszer-ötször is, hogy a huszonhat lap közvetlen forrásból
                    nyerhesse a híreket.</p>
                <p>Kora reggelen történt, éppen már augusztus 25-én, a Kopár-jubileum napján, reggel
                    öt-hat óra között.</p>
                <p>- Lelkem édes atyám, - susogott Klárika szenvedő apja ágyánál - istenem, itt van
                    Kopár László nagyságos úr, s arra kéri apámat, hogy csak egy szóra eresztené
                    be.</p>
                <p>Hatalmasat ordított a beteg, s elnyögte kínosan: nem bánom, jöjjön.</p>
                <p>Mint egy menyasszonyon, ahogy az esketés reggelén lehet már látni, mihez készül,
                    mert haja papírosban, szemöldöke rendben, orcái, ajkai a boldogság pirosságában,
                    úgy elárulta a vén Kopár László igazgató úr arcán minden vonás, hogy élete
                    legszebb napja dicső hajnalán áll, s a magas kormány atyai jóindulatától csak
                    egy kis lépés választja el.</p>
                <p>Tudós, szürke haja a homlok felett, mint a kacsa farka állott ünnepélyesen;
                    hosszú ősz bajusza alkalmas feketére festve, valamint szakálla is ellátva a
                    legjobb szerekkel. Fogai helyükön tündöklő arany karikákkal.</p>
                <p>Nagy sólyom szemeiben talán az egész jubileumi közönség ott ragyogott már.</p>
                <p>Tapogatózó, félénk léptekkel közeledett a nagy beteg ágyához.</p>
                <p>- Barátom, szeretett barátom, édes Posztóm, így kell-e látnunk egymást.</p>
                <p>- Ajh! jajj!</p>
                <p>Kopár László összefogta kék ajkait, mert nagy eseményeknél mindig így szokta, és
                    hosszan, hosszan csóválta a fejét, de úgy, hogy az átelleni tükörből mindent
                    lásson.</p>
                <p>Vénember létére szép volt, hogy a fiatalokkal tartott és a tükröt nem vetette
                    meg. Csak az a finom mozdulat, amit innen tanulunk.</p>
                <p>Kopár úr fehér kesztyűs kezeit a szívére tette, s mély meghatottsággal így
                    kezdett szólani:</p>
                <p>- Igen tisztelt barátom, azoknak, amik megtörténtek, nem kellett volna
                    megtörténniök.</p>
                <p>- Hajh, hajh, jajj, jajj!</p>
                <p>- Ily szép ünnepély, és nem tudtunk egyetértésre jutni! Lássa kedves barátom, én
                    nem magamért akartam a jubileumot, hanem a páterek kedvéért, kiknek a
                    hírök-nevök csak növe­kedik ezáltal. Azt pedig csak megengedi nekem a világ,
                    hogy mindent elkövessek a páterek jó hírének növelésére. Az ellen egy szavam
                    sincs, hogy a vezető, kedves barátom legyen, a polgárság feje, az intelligencia
                    régi hű kegyence, mert ez közmegállapodás, de a jubileum személyes oldala el van
                    már döntve. Csekélységem mindent elkövetett, hogy az én szerény személyem ne
                    vonassék ily ünnepély fényébe, ott a főispán, az alispán, avagy a báró, a
                    kaszinói elnök - de ha minden akarat az én nevemet hangoztatta csak. Lelkem jó
                    barátom, értsük meg egymást, vágjuk ketté a csomót, itt az ünnepély küszöbén
                    nyújtsunk békejobbot egymásnak s tegyük, a közügy érdekében, méltóságteljessé a
                    jubileumot. Ha mi költségek tételődtek volna - azokat kiegyenlítjük, s a
                    vendégeket, kik a Szabó-féle ügyben érkeztek, vezessük át atyafiságosan hozzánk.
                    Megérdemli ezt derék kis városunk, Szalmavár, annyival is inkább, mert Szénavár
                    is beküldötte képviselőit dr. Iszom Béla, Dudás István és Beszélek Domokos
                    kitűnő személyeiben.</p>
                <p>Posztó Sámuel úr nyögött, mert ezt megkívánta az állapot, de átengedte szívét a
                    kibékülés előzetes örömeinek. Csinált egy kis jó számlát, s úgy látta, hogy ami
                    elveszett volna a réven, megkerül íme a vámon.</p>
                <p>Egy város, egy megye, s a polgárság ügye szentebb, semhogy a két jubileumi főnök
                    - e nagy eszmék előtt - meg ne hajoltak volna.</p>
                <p>Most már nem volt hátra egyéb, mint a nők kiengesztelése.</p>
                <p>Egy tétel ezt is útba igazította.</p>
                <p>- Posztó barátom jól sejtettem-e, - mosolygott Kopár úr e pontnál - kedves
                    leánya, és fiatal, igen derék barátunk. Fehér Károlynak megígérem a fürdői
                    pénztárnokságot, mely igen csinos jövedelmező állás - állás - állás... Nos
                    kedves barátomuram?</p>
                <p>(Dehát az alispán fia? Meghalt? Nem halt meg. Hogy halt volna, de annak mi köze
                    Posztó úrékhoz?)</p>
                <p>Posztó Sámuel is fel akarta hozni ellenvetéseit, nyögött is még egyet-egyet, de
                    mind gyön­gébben, elenyészőbben; és fel akarta hozni a szegény Szabó József
                    jubileumát is, hogy hát azzal a becsületes öregemberrel mi történjék, de jelen
                    visszanyert okos polgári eszével belátta, hogy a dolgokat nem szabad
                    összezavarni. Nem, nem. Abba az ügybe igen beleugrott. Mégis nagy visszatetszést
                    szülne az, magasabb személyeknél, ha a jubileumok fényét ilyen mélyen
                    alászállítanák. Mint a cilinder kalap: a jubileum uraknak, főhivatalnokoknak
                    való. Ebbe az ügybe igen beleugrott, mégis igen beleugrott.</p>
                <p>Tudta, hogy a kormány figyelméért tette, és nem egy öreg tanítóért.</p>
                <p>Posztó Sámuel úr reáhagyta magát beszéltetni, hogy a közművelődés érdekében most
                    ne reflektáljon az öreg tanítóra, hanem keljen
                    föl, mossa ki a véres szemeit és készüljön a közös ünnepélyhez.</p>
                <p>Gyűjtse össze a Szabó-féle vendégeket, kik különös, csakugyan nagy számmal
                    gyűltek össze mindenünnen, úgy, hogy fölülmúlták a Kopáristákat, és világosítsa
                    fel a polgárságot is, mely már a piacot, városház terét, a templomok terét és a
                    főbb utcákat ünnepi díszben kezdte elözönleni. Fusson le a nagy iskolához,
                    beszéljen a tanítókkal, hogy lesz ingyen ebéd, és seregeljenek a Pannonia nagy
                    udvarára.</p>
                <p>Fölkelt.</p>
                <p>Engedett a közművelődésnek.</p>
                <p>Valami odabent - mert a szív mégsem válik egészen gonosszá - arra ösztönözte
                    Posztó urat, hogy ne gyalog menjen, mivel sokan látják, hanem üljön egy zárt
                    bérkocsiba, s úgy keresse föl a tanítókat.</p>
                <p>A nagy iskola előtt csakugyan talált is négy-öt csoportot. Öregebbek, ifjabbak,
                    vagyon és rang szerint külön beszélgettek.</p>
                <p>- Éljen, éljen Posztó Sámuel - kiáltották mindnyájan örvendve, amint Posztó úr
                    kilépett a kocsiból. Zajjal, vidám lármával vették körül, s kísérték a
                    főterembe.</p>
                <p>- Hát mégis lesz jubileumunk, tudtam én - rázta kalapját lelkesen egy öreg,
                    kopott, fekete­ruhás tanító. - Amit egyszer Posztó Sámuel úr kezd, annak, mindig
                    hallottam, menni kell tűzön, vízen.</p>
                <p>S újra fölharsantak a lelkes éljenek.</p>
                <p>- Tisztelt tanító urak! - fogott végre ravasz alázattal a beszédhez Posztó úr. -
                    Üdvözlöm önöket ily szép számmal - (mint a gróf elnöktől hallotta
                    nagygyűléseken) - és lelkem örömmel telik el, hogy hazám apostolait ily fényesen
                    csoportosulni látom. Azok után, amik sajnosan történtek, úgy vélelmezem, hogy mi
                    akcióba most nem léphetünk, előttünk áll azonban a másik jubileum, hol tárt
                    karokkal fogadnak bennünket, és ötvenhárom szabad ebédjegyet ezennel le is
                    teszek a ház asztalára. Tisztelt uraim, az események rohamosan előrevetik
                    árnyé­kukat, és mi tettre szólíttatunk. Ketté kell vágnunk a csomót.</p>
                <p>- Halljuk.</p>
                <p>Néhányan a tanító urak közül már félrehúzódtak és fejcsóválva mondogatták.</p>
                <p>- Eladtak bennünket.</p>
                <p>- Halljuk, jól beszél Posztó Sámuel úr - hangzott néhány ifjú torokból.</p>
                <p>- Hangsúlyozom, uraim, hogy menjünk át testületileg a Kopár-jubileumra -
                    hazafiságból.</p>
                <p>- Hát a mi jubileumunk? Szabó József? Vagy szabad egy tisztelt, becsült férfiút
                    ribanc módra elhagyni?</p>
                <p>- Szót kérek.</p>
                <p>- Szót kérek, elnök úr - ugráltak fel többen, kik az okossággal tartottak, s a
                    jelen kor követel­ményeit vették zsinórmértékül.</p>
                <p>De az előbbeni durva óriási hang keresztültört a szólani akarók lármáján.</p>
                <p>- Szabad egy öreg, feddhetlen apát elhagyni, mert az alávaló cselszövény ellene
                    fordította a hangot? Szabad a tanítótestületnek labdául vetni oda magát, hogy
                    némely kortesek meg­tömhessék a telhetetlen zsebeiket? Beszéljünk őszintén.</p>
                <p>- Szót kérek személyes kérdésben... - ugrott fel Posztó kiveresedve.</p>
                <p>- Jegyző úr, kérem szólásra felírni - ugráltak az ifjabbak.</p>
                <p>- Engemet is, engemet. Uraim!... az elnök szól. Halljuk...</p>
                <p>- Szabad a húsos fazekakért szembeköpni az érdemet, a hűséget, és a mi társunk,
                    vérünk helyett fölemelni, egy nem tudom én, kit? Beszéljünk csak uraim
                    őszintén.</p>
                <p>- Ez sértés, sértés, szót kérek... - S Posztó úr már nem volt beteg.</p>
                <p>- Hallgassanak; egy pár szóm van még úgyis, s ha a gégémet betörik is, elmondom:
                    nem a szegénység teszi a tanítót nyomorulttá, hanem az ilyen cselekedet. Aki
                    kutyákkal ugat, hogy jóllakhassék, maga is kutyává lesz...</p>
                <p>Megharsantak egyszerre odakünn az ünnepi trombiták, valamely tűzoltó testületnek
                    dísz­bandái; belobogtak a húzódó céhek lobogói, templomba szóltak a harangok,
                    feltűntek a szám­talan tollas, bokrétás fejek, s a tanító urak, néhány vénebbet
                    kivéve, az ünneplők tömegébe keveredtek.</p>
                <p>A plébánia templom eleje tele volt néppel. Örvendezők és ócsárlók vegyesen,
                    atyafiságosan.</p>
                <p>Soknak a zsebében az ebédrehívó, és sokkal többnek a száján az örökös
                    elégedetlenség, gúny, irigység.</p>
                <p>- Mégis, - dohogott egy öreg nyugalmazott városi alorvos - túlság, túlság.</p>
                <p>- Mért túlság? - válaszolt kérdőleg egy fiatal, mindenre alkalmas vámos. - Én
                    becsülöm, nagyon fain ember.</p>
                <p>(Zsebében volt az ebédjegy.)</p>
                <p>- De hogy az egész megyében, városban nem tudtak alkalmasabb embert találni a
                    jubileumra... Hiszen a jubileum tisztaéletű embernek való!</p>
                <p>- Ha ő kívánkozott reá? S volt miből? Mindent ő fizet, ételt, bort...</p>
                <p>Az öregember elnevette magát, és néhány sorral odábbdöcögött.</p>
                <p>Papok, tanítók, urak, katonák, hivatalnokok lépkedtek a templomba.</p>
                <p>Az oltártól már nem messze ott ült a két Kopár testvér, hajszálig egyformán
                    öltözve, fésül­ködve, csakhogy míg a jubilálandó hidegen, büszke alázattal,
                    fagyos szent mosollyal fogadta a hódolók fejbólintgatásait, az ifjabb, a
                    szegényebb leborult, és meg-megtörülte hulló könnyeit. Ő érezte bátyja helyett
                    az őszinte meghatottságot, s mikor a jubiláris ének odafenn a karban a harsány
                    trombitahang kíséretében megzengült, ő zokogott fennhangon, mintha a megye és
                    város ma temetne valakit.</p>
                <p>Valóban olyan halott szaga volt a templomnak. Úgy tetszett, hogy oda alant, a
                    kriptában, a becsületesebb halottak megmozdulhattak, és ablakaikat
                    kinyitogathatták.</p>
                <p>Mégis bús elérzékenyedéssel vehették, hogy egy élőnek templomi tisztességet
                    tesznek már idefenn.</p>
                <p>Sokan beszéltek is olyasmit a városban, hogy a kriptából szó hallatszott fel:
                    túlság, arcát­lan­ság. Élő embernek oly nagy tisztesség: pofoncsapása,
                    kigúnyolása mindennek, ami nemesebb, szentebb, igazabb. Hát akkor ki a Jézus?
                    Akkor mi egy király?...</p>
                <p>Ó, de még az is megtörtént, hogy a prépost úr, mint a szentség előtt kötelesség,
                    meghajolt Kopár László úr előtt - minden meghívott ingyen vendég meghajlott vele
                    együtt.</p>
                <p>Kopár László úr kizöldült, fehéredett örömében. Ó, még se merte hinni, hogy így
                    sikerüljön, hogy az emberek ily véghetetlen jók legyenek.</p>
                <p>Az egész templom őkörülötte forgott. - Sírt is a szegényebb Kopár egész
                    gyermekmódra, hogy sokan, mit volt tenni: nevették. De mit is sírt?</p>
                <p>Isteni tisztelet után, ahogy aminő renddel jöttek, azon módon távoztak, és
                    bevonultak a Pannonia nagytermébe.</p>
                <p>Hogy lehetett az, mire a tömeg odaért, már a nagy tükör alatt ott ült a Kopár
                    testvérpár. Előttük egy széles asztal, rajta több kisebb-nagyobb ajándék
                    leterítve.</p>
                <p>Susogott, csoszogott, zajlott, kiabált, éljenzett a nép. Törte magát jó helyre,
                    hogy mindent lásson az utolsó szálig és halljon az utolsó betűcskéig.</p>
                <p>Első volt a birtokosság ünnepi küldöttsége az Arany trombitával, jeles írónk,
                    Héring Farkas vezetése alatt.</p>
                <p>A fekete, sovány Héring nem átallotta azzal kezdeni, hogy:</p>
                <p>“Hazánk nagy fia! Szeretett barátom! </p>
                <p>- Ünnepet ül Szalmavár, a te fedhetlen, közérdekű, nemes életednek tiszteletére.
                    Ötven éves pályád előtt hajlott meg, és nyújtjuk át ez aranytrombitát,
                    bemetszett neveinkkel, hogy az idő ezen harsogja elévülhetetlen érdemeidet.
                    Tarts meg bennünket nagybecsű barátságodban.”</p>
                <p>Az ifjabb Kopár sírt a szép beszéden, és nevető mosollyal szorongatta az igazán
                    szép arany­trombitát.</p>
                <p>Összecsókolódzott Héring úr Kopár úrral és Kopár úr éles, csengő hangon
                    kijelentette, hogy barátságában továbbra is meg fogja tartani a
                    küldöttséget.</p>
                <p>Odasúgta halkan: ebédre mindnyáját.</p>
                <p>Következtek a színészek.</p>
                <p>És én nem tudom honnan, mikor nyakig ültek az adósságban, egytől egyig: egy
                    hatalmas ezüst bilikomot tettek az asztalra.</p>
                <p>“Valahányszor e bilikomból iszol hazánk nagy fia: érezd szeretetünket...”</p>
                <p>Odasúgta halkan: ebédre... a második asztalhoz.</p>
                <p>Következtek a tűzoltók, polgári egyletek, tanárok, papok és a szent isten tudná,
                    hány és miféle polgári komédiások után az árvák, fiúk és leányok. Szépen
                    kiöltözködve, kihajtott fehér inggallérokkal.</p>
                <p>Egy kis köpcös, behunyt szemmel odaállott a Kopár pár elé, és mint a pikula, süvöltő magas hangon azt kérte, hogy: Engedje
                    meg nagyságos úr, hogy arcképét az árvaház számára le­föstet­hessük.</p>
                <p>- Megengedem, hogy arcképemet az árvaház számára - igenis le hagyom föstetni.
                    Majd erről még beszélünk, de le hagyom föstetni.</p>
                <p>Nagy öröm volt ez a tanító uraknak.</p>
                <p>Jött a református pap, egy termetes, hatalmas szál ember, magyar ruhában, majdnem
                    bokáig érő atillában, amilyet sohasem viselt és nem is visel senki, és kihajtott
                    rojtos nyakkendővel. Palástja hosszan úszott utána.</p>
                <p>Megállott, és prédikátori hangon ekképp kezdte:</p>
                <p>- Mint a dalárda elnöke állok itt előtted...</p>
                <p>- Ugyan szép - mormogá valamely durva hang...</p>
                <p>Nem maradhattak el a vidéki sajtó képviselői sem, és egy impozáns nagyságú nehéz
                    papírra nyomott verset nyújtott át a Tisza-Duna szerkesztője.</p>
                <p>- Hazánk nagy fia, engedd meg, hogy üdvözletünket elolvashassam.</p>
                <p>Kopár László úr intett, hogy megengedi, igen örömest megengedi.</p>
                <p>Hazámnak nagy Fia, nagy Fia! nagy Fia!</p>
                <p> Sokan kérdik, hallom odatúl, hogy ki A!...</p>
                <p>Erre odatúl a Duna-Tisza pártiak részén oly éktelen kacagás tört ki, hogy az
                    ifjabb Kopár is szíve mélyéből rettenetesen elnevette magát.</p>
                <p>Itt is, szegény, ő állott helyt a bátyjáért. Nevetve vidáman, a legderültebb
                    hangulatban hagyta el a termet a jubiláris közönség, és mindenki a versről
                    beszélt, melyben Utcza Samu remekelt.</p>
                <p>Az ebédre hívottak fényes serege ment a vendéglő nagyterme felé, karonfogva,
                    csoportonként a gyönyörű ünnepély kiválóbb mozzanatait magyarázgatva: a kisebb,
                    meg nem hívott rész, gúnyos megjegyzésekkel haladt hazafelé.</p>
                <p>Többen ott mentek el az öreg Szabó József tanító úr háza előtt, s betekintettek
                    az ablakon.</p>
                <p>- Menjünk be, - kiáltották néhányan. - S húszan, harmincan, ahányan hirtelen a
                    résztvevők összeverődhettek, átvágtak az utcán, és a tanító úr kapujának
                    tartottak.</p>
                <p>- Papa, jubileum, jubileum! - sikoltották örömérzettel a tanító úr leányai. -
                    Jönnek. Ugye mégis­csak jönnek. Öltözködjék...</p>
                <p>Az öreg tanítóné elfelejtve minden nyomorúságot, hirtelen meghatott férjére
                    aggatta ünneplő ruháit, és sírva nézte az érkezőket.</p>
                <p>- Mégis, mégis, - támogatá öreg férjét - nem kell mindjárt kétségbeesni! Itt a
                    jubileum...</p>
            
            </div>
        </body>
    </text>
</TEI>